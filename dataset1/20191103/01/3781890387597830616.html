<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/739644"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T01:00:00+00:00"/>
    <meta property="og:title" content="หญิง-ธิติกานต์ เห็น 'เรนเจอร์' แล้วใช่เลย(คลิป)"/>
    <meta property="og:description" content="หญิง-ธิติกานต์ ไต้ไธสง นักร้องลูกทุ่งสาวเสียงหวานค่ายอาร์สยาม มาเยี่ยมถึงบ้าน “เดลินิวส์” วันนี้ไม่ได้มาเปิดตัวผลงานเท่านั้น แต่ได้นำพาหนะคู่ใจ “ฟอร์ด เรนเจอร์” รถกระบะที่ไปไหนไปกันลุยได้ทุกเส้นทาง"/>
  </head>
  <body>
    <article>
      <h1>หญิง-ธิติกานต์ เห็น 'เรนเจอร์' แล้วใช่เลย(คลิป)</h1>
      <address>
        <time datetime="2019-11-03T01:00:00+00:00">03 Nov 2019, 01:00</time>
      </address>
      <p>
        <b>หญิง-ธิติกานต์ ไต้ไธสง นักร้องลูกทุ่งสาวเสียงหวานค่ายอาร์สยาม มาเยี่ยมถึงบ้าน “เดลินิวส์” วันนี้ไม่ได้มาเปิดตัวผลงานเท่านั้น แต่ได้นำพาหนะคู่ใจ “ฟอร์ด เรนเจอร์” รถกระบะที่ไปไหนไปกันลุยได้ทุกเส้นทาง</b>
      </p>
      <p><b>หญิง-ธิติกานต์ ไต้ไธสง</b> นักร้องลูกทุ่งสาวเสียงหวานค่ายอาร์สยาม มาเยี่ยมถึงบ้าน “เดลินิวส์” เลยได้อัพเดทเพลงล่าสุดที่ปล่อยออกทางช่องยูทูบ เปิดตัวเพลงคัพเวอร์ใหม่<b> “ล้างใจ”</b> ของ “เอ-อนันต์ บุนนาค”  หญิงบอกขำ ๆ ว่ายอดวิวใกล้ล้านวิวแล้วขาดอีกแค่ 5 แสนหย่อน ๆ เท่านั้น!...เอ้า!บรรดาแฟน ๆ กดเข้าไปชม ไปฟังให้กำลังใจกันหน่อย</p>
      <figure>
        <img src="https://www.dailynews.co.th/admin/upload/20191102/news_igfBjKEryA150757_533.jpg?v=20191105089?v=2116"/>
      </figure>
      <p>วันนี้ไม่ได้มาเปิดตัวผลงานเท่านั้น แต่ได้นำพาหนะคู่ใจ <b>“ฟอร์ด เรนเจอร์”</b> สีเทา-ดำ รถกระบะที่ไปไหนไปกันลุยได้ทุกเส้นทาง เรียกว่าแค่เห็นก็หลงรักต้องซื้อมาขับให้ได้ ด้วยรูปร่างหน้าตาบึกบึนหล่อมาแต่ไกล นอกเหนือจากรูปลักษณ์ภายนอกยิ่งอยู่ด้วยกันมาเกือบ 2 ปียิ่งชนะใจแบบขาดลอย โดยเฉพาะสมรรถนะ แม้เป็นผู้หญิงบอบบางที่ขับรถกระบะ แต่ก็พอบอกได้ว่ารถคันนี้ไม่ธรรมดา เวลาขับไปไหนสบายเหมือนขับรถเก๋ง พวงมาลัยเบา เครื่องยนต์เร่งได้ดังใจขึ้นเขาลงห้วยก็ไม่ใช่ปัญหา</p>
      <figure>
        <img src="https://www.dailynews.co.th/admin/upload/20191102/news_qIwEyLJDjc150758_533.jpg?v=20191105089?v=8844"/>
      </figure>
      <p>ด้วยงานแสดง งานร้องเพลงที่เราต้องเดินทางไปทุกที่ ๆ มีแฟนรอคอยฟังเพลงรอพบกับเราดังนั้นหญิงก็ต้องไปให้ถึง รถคันนี้ลุยมาทุกเส้นทาง ไกลที่สุดก็จังหวัดสุราษฎร์ธานี ต้องขอบอกเครื่องยนต์ขนาด 2.2 ลิตรประหยัดน้ำมันมาก ส่วนอุปกรณ์ภายในรถใช้งานง่าย เบื้องต้นได้ศึกษาบ้างพอคุ้นชินก็ไปด้วยกันได้สบาย ส่วนภายนอกก็มีเสริมให้หล่อมากขึ้นอีกด้วยการทำกระจังหน้า ล้อแม็กใหม่และสติกเกอร์ โดยรวมก็ออกมาดูหล่อเท่อย่างที่เห็น<br/><br/>ส่วนสิ่งของที่ต้องมีอยู่ในรถเวลาที่ต้องออกไปทำงาน คือกล่องไมค์ที่ใช้ร้องเพลง เครื่องมิกซ์เสียงซึ่งบางแห่งหรือบางงานไม่มีอุปกรณ์เหล่านี้ให้ เราก็ต้องนำติดตัวไปด้วยเพื่อให้งานเพลงออกมาฟังไพเราะยิ่งขึ้นไปอีกและทำให้บรรดาแฟน ๆ ที่ได้ฟังเพลงของหญิงมีความสุขมากขึ้น นอกจากนั้นก็เป็นสายชาร์จโทรศัพท์อย่างน้อย 2-3 เส้น เท่านั้นยังไม่พอต้องมีในกระเป๋าอีก สรุปว่าต้องพกสายชาร์จร่วม 10 เส้นแต่มีโทรศัพท์เพียง 2 เครื่องเท่านั้น</p>
      <figure>
        <img src="https://www.dailynews.co.th/admin/upload/20191102/news_ZJEvrzAIpW150758_533.jpg?v=20191105089?v=7784"/>
      </figure>
      <p>นอกจากนี้ยังมีเครื่องมือแก้ง่วงเวลาขับรถไกล ๆ อย่างเมล็ดทานตะวันแทะไปขับรถไปก็ได้ หากง่วงมากกว่านั้นหญิงบอกว่าวิธีแก้ได้ชะงัดคือเปิดวิทยุฟังเรื่องผีอันนี้แซ่บสุด ๆ ทำให้ตื่นได้ตลอดทาง ส่วนการเลือกรถสีเทา-ดำก็เข้ากันโทนขรึมตามเฉดสีเสื้อผ้าแต่งตัวปกติที่ใช้แนวเทา ๆ ดำ ๆ อยู่แล้วเพราะเชื่อว่าแต่งตัวแบบนี้เราจะสวยขึ้น ซึ่งการขับรถสีเดียวกันก็ยิ่งสวยขึ้นไปอีก สำหรับเลขทะเบียนที่มีเลข 6551 นั้นถือว่าเลขที่ถูกโฉลกใช้แล้วดีมีงานมีเงิน<br/><br/>หญิงบอกถึงรถในฝันในนิยามของหญิงว่าต้องเป็นรถที่ซื้อมาแล้วคุ้มค่าเงิน ใช้งานเต็มประสิทธิภาพ หญิงไม่ซื้อรถด้วยอารมณ์แค่อยากได้เท่านั้น ส่วนคันที่มอง ๆ ไว้คือรถครอบครัว เช่น โตโยต้า อัลฟาร์ด เพราะเราสามารถพาสมาชิกทั้งครอบครัวเดินทางไปพร้อม ๆ กันได้ แถมพ่อแม่นั่งสบายนี่คือโจทย์แต่ยังขอเวลาเก็บหอมรอมริบอีกสักระยะหนึ่ง.</p>
      <figure>
        <iframe src="https://www.youtube.com/embed/wYu9BWG7E_E" width="640" height="360" data-service="Youtube" scrolling="no"/>
      </figure>
    </article>
  </body>
</html>