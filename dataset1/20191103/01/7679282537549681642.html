<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-jaish-and-lashkar-recruiting-terrorists-in-pakistan-2829199.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-03T01:52:43+00:00"/>
    <meta property="og:title" content="PAK की एक बार फिर खुली पोल, लश्कर और जैश कर रहे हैं आतंकी भर्ती"/>
    <meta property="og:description" content="पाकिस्तान के आतंकवाद से निपटने के दावों की अमेरिका ने पोल खोल दी। एक अमेरिकी रिपोर्ट में कहा गया कि पाकिस्तान लश्कर-ए-तैयबा और जैश-ए-मोहम्मद जैसे आतंकी संगठनों पर रोक लगाने में असफल रहा है। ये संगठन..."/>
  </head>
  <body>
    <article>
      <h1>PAK की एक बार फिर खुली पोल, लश्कर और जैश कर रहे हैं आतंकी भर्ती</h1>
      <address><time datetime="2019-11-03T01:52:43+00:00">03 Nov 2019, 01:52</time> by <a rel="author">वाशिंगटन, एजेंसी</a></address>
      <p>पाकिस्तान के आतंकवाद से निपटने के दावों की अमेरिका ने पोल खोल दी। एक अमेरिकी रिपोर्ट में कहा गया कि पाकिस्तान लश्कर-ए-तैयबा और जैश-ए-मोहम्मद जैसे आतंकी संगठनों पर रोक लगाने में असफल रहा है। ये संगठन लगातार आतंकियों की भर्ती कर रहे हैं और फंड भी जुटा रहे हैं।</p>
      <p>अमेरिकी विदेश विभाग ने संसद के प्रस्ताव पर 2018 के लिए आतंकवाद पर वार्षिक रिपोर्ट शुक्रवार को जारी की। पाकिस्तान की नीयत पर सवाल उठाते हुए रिपोर्ट में कहा गया कि वह लगातार अफगान सरकार और तालिबान के बीच वार्ता को समर्थन की बात करता है, लेकिन अब भी अपने देश में हक्कानी नेटवर्क जैसे खूंखार आतंकी संगठन को पनपने दे रहा है। </p>
      <p>अमेरिका ने कहा कि यह संगठन अमेरिका और अफगान सरकार के लिए खतरा बनकर उभरा है। अमेरिकी विदेश मंत्रालय ने कहा कि पाकिस्तान सरकार लश्कर और जैश जैसे खूंखार आतंकी संगठनों पर लगाम कसने में नाकाम रही है। ये संगठन पाकिस्तान में आतंकियों की भर्ती कर रहे हैं, ट्रेनिंग दे रहे हैं और धन उगाही कर रहे हैं। रिपोर्ट में पाकिस्तान को लताड़ते हुए कहा गया कि पाकिस्तान ने राष्ट्रीय कार्य योजना में कहा है कि किसी सशस्त्र समूह को देश में काम नहीं करने देंगे।</p>
      <p>
        <b>आतंकियों को भर्ती को व्हाट्सएप का इस्तेमाल, भारत चिंतित </b>
      </p>
      <p>अमेरिका ने कहा कि पाकिस्तान ने भारत को निशाना बनाने वाले अपने यहां से संचालित आतंकी संगठनों के खिलाफ पर्याप्त कार्रवाई नहीं की है। वहीं आतंकियों की भर्ती के लिए व्हाट्सएप का इस्तेमाल हो रहा है, जिसको लेकर भारत चिंतित है। अमेरिका द्वारा आतंकवाद पर जारी वार्षिक रिपोर्ट के मुताबिक, भारत सरकार के अधिकारी इंटरनेट के इस्तेमाल को लेकर लगातार चिंतित हैं।</p>
      <h3>
        <a href="https://www.livehindustan.com/national/story-it-will-be-difficult-for-terrorist-hafiz-saeed-and-masood-azhar-after-change-in-anti-terror-law-2653282.html">आतंकवाद विरोधी कानून में बदलाव के बाद भागे फिरेंगे आतंकी हाफिज सईद और मसूद अजहर</a>
      </h3>
    </article>
  </body>
</html>