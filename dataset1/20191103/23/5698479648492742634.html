<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/03/pakistan-closes-consular-service-in-kabul"/>
    <meta property="og:site_name" content="euronews"/>
    <meta property="article:published_time" content="2019-11-03T23:23:03+00:00"/>
    <meta property="og:title" content="سفارت پاکستان در کابل خدمات کنسولی خود را تعطیل کرد"/>
    <meta property="og:description" content="تنش ها میان دو کشور طی روزهای گذشته به دلیل درگیری های مرزی به خصوص در ولایت «کنر» تشدید شده است. دو طرف یکدیگر را به شلیک گلوله و موشک به آن سوی مرزهای طرفین متهم می کنند."/>
  </head>
  <body>
    <article>
      <h1>سفارت پاکستان در کابل خدمات کنسولی خود را تعطیل کرد</h1>
      <address><time datetime="2019-11-03T23:23:03+00:00">03 Nov 2019, 23:23</time> by <a rel="author">یورونیوز فارسی </a></address>
      <p>در پی بالاگرفتن تنش ها میان کابل و اسلام آباد، سفارت پاکستان در افغانستان روز یکشنبه اعلام کرد که به دلایل امنیتی بخش خدمات کنسولی خود را تا مدتی نامعلوم تعطیل می کند.</p>
      <p>بسته شدن این سرویس کنسولی که مرجع صدور ویزا برای متقاضیان سفر به پاکستان است بسیاری از ساکنان افغانستان را با مشکلات جدی مواجه خواهد کرد. بدین ترتیب با تعطیل شدن خدمات کنسولی در سفارت پاکستان آن دسته از افراد که بنا به دلایل مختلف از جمله معالجات پزشکی، داد و ستد و یا تحصیل قصد سفر به پاکستان را دارند از این امکان محروم خواهند شد.</p>
      <p>یک سخنگوی سفارت پاکستان در کابل با تایید این خبر به خبرگزاری فرانسه گفت بخش خدمات کنسولی که روزانه حدود یک هزار و پانصد روادید صادر می کرد «تا اطلاع ثانوی» تعطیل شده است.</p>
      <p>وزارت امور خارجه پاکستان نیز با انتشار بیانیه ای اعلام کرده است که به دلیل «نگرانی های شدید در خصوص حفظ امنیت پرسنل دفاتر دیپلماتیک» این کشور، کاردار افغانستان در اسلام آباد را برای ادای توضیحات احضار کرده است. در این بیانیه تصریح شده است که کارکنان سفارت پاکستان در افغانستان مورد آزار و تهدید واقع شده اند.</p>
      <figure>
        <iframe data-src="https://twitter.com/euronewses/status/1191030350790774784" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>متقاضیان روادید سفر به پاکستان که عموما برای ارائه مدارک مجبورند در صف های طولانی و در شرایط نا امن ساعت ها انتظار بکشند بارها در اعتراض به این پروسه پیچیده و نیز روند طولانی مدت دریافت پاسخ در مقابل ساختمان سفارت دست به تظاهرات زده بودند.</p>
      <p>روابط افغانستان و پاکستان، دو کشور دارای نظام اسلامی از دیر باز به دلایل مسائل امنیتی و به خصوص پس از مناقشات داخلی در افعانستان متشنج است. کابل سال ها است که اسلام آباد را به حمایت از شورشیان عضو گروه اسلامگرای طالبان متهم می کند، اتهامی که پاکستان همواره آنرا رد می کند.</p>
      <p>تنش ها میان دو کشور طی روزهای گذشته به دلیل درگیری های مرزی به خصوص در ولایت «کنر» تشدید شده است. دو طرف یکدیگر را به شلیک گلوله و موشک به آن سوی مرزهای طرفین متهم می کنند.</p>
      <p>وزارت امور خارجه پاکستان اعلام کرده است که در پی شلیک سربازان ارتش افغانستان در این منطقه مرزی طی روزهای ۲۷ و ۲۸ اکتبر شش نظامی پاکستانی مجروح شده اند.</p>
      <p>از سوی دیگر وزارت دفاع ملی افغانستان در همین راستا نظامیان پاکستانی را متهم کرده است که با شلیک موشک به حریم این کشور تجاوز کرده اند.</p>
      <p>گفتنی است که برغم بسته شدن سرویس کنسولی سفارت پاکستان در کابل، بنا به اعلام سخنگوی این سفارت دیگر دفاتر خدمات کنسولی پاکستان درهرات، جلال آباد و مزارشریف باز خواهند بود.</p>
    </article>
  </body>
</html>