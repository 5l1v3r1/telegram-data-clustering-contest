<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Aitana-gradua-estrella-Sant-Jordi_0_2337966236.html"/>
    <meta property="og:site_name" content="Ara.cat"/>
    <meta property="article:published_time" content="2019-11-03T23:53:49+00:00"/>
    <meta property="og:title" content="Aitana es gradua com a estrella al Sant Jordi"/>
    <meta property="og:description" content="9.000 persones premien l’espectacle de la cantant de Sant Climent de Llobregat"/>
  </head>
  <body>
    <article>
      <h1>Aitana es gradua com a estrella al Sant Jordi</h1>
      <h2>9.000 persones premien l’espectacle de la cantant de Sant Climent de Llobregat</h2>
      <address>
        <time datetime="2019-11-03T23:53:49+00:00">03 Nov 2019, 23:53</time>
      </address>
      <p>La convocatòria de vaga contra la sentència del Procés va fer que Aitana ajornés el concert que tenia previst el 18 d’octubre al Palau Sant Jordi. En cap moment es va pensar en cancel·lar-lo. De fet, de seguida es va informar d’una nova data: el diumenge 3 de novembre. I ahir la cantant de Sant Climent de Llobregat va agrair la fidelitat del públic. “Hola, Barcelona. Com esteu?”, va demanar quan només havia cantat dos temes i abans d’admetre somrient i plorant alhora que estava “molt emocionada”. “Pensava que ploraria més cap al final del concert”, va dir, i tot seguit va donar les gràcies per la confiança al públic del Palau Sant Jordi, 9.000 persones, totes assegudes, segons la promotora GTS. Per a Aitana semblava un dia especial, i va voler deixar-ho clar recordant que el primer cop que va anar al Sant Jordi com a espectadora va ser per veure Estopa el 2016. Només fa tres anys...</p>
      <p>El concert també era especial perquè Universal l’enregistrava en vídeo per al DVD que ha de documentar la gira Play i perquè tot feia pensar que hi hauria alguna col·laboració. I així va ser, perquè Alfred García, <i>ex-OT</i> com ella, va aparèixer per cantar a duo <i>Barro y hielo</i> en el primer tram d’un xou que havia començat amb <i>Teléfono</i>. El públic, molt jove, va respondre a l’empatia de l’artista cantant pràcticament totes les cançons, tant balades, com <i>Mejor que tú</i>, <i>Con la miel en los labios</i> (a veu i piano) i la inflamada <i>Arde</i> (amb solo de guitarra elèctrica inclòs), com peces més <i>urban</i> com <i>Las Vegas</i> i el flirteig amb el <i>reggaeton</i> de <i>Nada sale mal </i>i sobretot <i>Me quedo</i>, la cançó amb què va tancar el xou abans d’un bis culminat amb <i>Lo malo</i>, el <i>hit</i> que la va enlairar.</p>
      <p>En gairebé una hora i mitja, Aitana va posar en joc totes les cartes de la seva baralla estètica amb el suport d’una banda (amb els músics visibles a l’escenari) i quatre ballarines. La posada en escena, funcional i elegant, sense atabalar amb excessos, la completaven diferents figures geomètriques i imatges seleccionades per a cada tema. No és un xou de gran ambició escènica, ni ella es desgasta en les coreografies (ni en canvis de vestuari), però d’aquesta manera es concentra l’atenció en el principal actiu d’Aitana, una veu que viu amb comoditat en la cruïlla on conflueixen el pop i les músiques urbanes, amb Sia i Dua Lipa com a marc de referència.</p>
      <h3>L’èpica de ‘Vas a quedarte’</h3>
      <p>L’Aitana del Palau Sant Jordi és una estrella en creixement que encara manté un lligam emocional amb el seu pas per <i>Operación Triunfo</i>, una experiència que aprofita per eixamplar el repertori amb versions. Ahir, per exemple, va cantar <i>Someone like you</i>,d’Adele (amb el recinte il·luminat pels mòbils), i <i>Issues</i>, de Julia Michaels, i les va abordar amb una veu eficient sempre en octaves altes i potser amb pocs matisos expressius, però amb prou personalitat per establir una relació amb el públic que ara per ara sembla indestructible. Bona prova del seu poder va ser la catarsi de <i>Vas a quedarte</i>, una allau d’èpica coral que la connecta amb vocalistes com Malú.</p>
    </article>
  </body>
</html>