<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/milan-lazio-wynik-meczu-serie-a,982682.html"/>
    <meta property="og:site_name" content="TVN24"/>
    <meta property="article:published_time" content="2019-11-03T23:12:00+00:00"/>
    <meta property="og:title" content="Piątek pomógł przy golu. Milan dalej w kryzysie"/>
    <meta property="og:description" content="Piłkarze Milanu doznali kolejnej porażki w Serie A. W spotkaniu 11. kolejki ulegli przed własną publicznością Lazio Rzym 1:2. Krzysztof Piątek miał znaczny udział bramce zdobytej na 1:1, lecz ani o..."/>
  </head>
  <body>
    <article>
      <h1>Piątek pomógł przy golu. Milan dalej w kryzysie</h1>
      <address>
        <time datetime="2019-11-03T23:12:00+00:00">03 Nov 2019, 23:12</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/8e10c90c-0163-437d-a696-57b1233aac53-480p.mp4"/>
        <figcaption>Milan - Lazio Foto: Getty Images | Video: PAP/EPA</figcaption>
      </figure>
      <h3>Piłkarze Milanu doznali kolejnej porażki w Serie A. W spotkaniu 11. kolejki ulegli przed własną publicznością Lazio Rzym 1:2. Krzysztof Piątek miał znaczny udział bramce zdobytej na 1:1, lecz ani on, ani jego koledzy nie będą mieć powodów do świętowania po meczu ze stołeczną drużyną.</h3>
      <p>W konfrontacji z Lazio, podobnie jak w ostatniej kolejce przeciwko SPAL, Piątek wybiegł w podstawowej jedenastce Milanu.</p>
      <p>W poszukiwaniu formy</p>
      <related>
        <a href="https://eurosport.tvn24.pl/pilka-nozna,105/kopnal-pilke-w-trybuny-chcial-zejsc-z-boiska-balotelli-mial-dosc-rasistowskich-okrzykow,982624.html"/>
      </related>
      <p>Polski napastnik w czwartek dostał pierwszą szansę gry w wyjściowym składzie, od kiedy nowym szkoleniowcem Rossonerich został Stefano Pioli. Przez większość meczu ze SPAL był jednak niewidoczny na murawie i zebrał słabe recenzje za swój występ. Mimo tego mediolańczycy zdołali pokonać rywali 1:0 po pięknym trafieniu Suso bezpośrednio z rzutu wolnego.</p>
      <p>W niedzielę Polak stanął przed kolejną szansą, by przypomnieć sobie strzelecką formę, którą podbił Półwysep Apeniński w poprzednich rozgrywkach. Tym razem dał swojej drużynie więcej konkretów, choć ostatecznie nie przełożyło się to na zdobycz punktową.</p>
      <h3>Wymiana ciosów</h3>
      <p>Lazio otworzyło wynik spotkania w 25. minucie dzięki bramce zdobytej przez niezawodnego Ciro Immobile. Dla reprezentanta Włoch był to jubileuszowy setny gol strzelony dla stołecznej drużyny we wszystkich rozgrywkach.</p>
      <p>Gospodarze na odpowiedź potrzebowali zaledwie trzech minut. Główną rolę odegrał w tej akcji Piątek, lecz to nie jemu ostatecznie zaliczono gola. Piłka po strzale reprezentanta Polski zmieniła bowiem kierunek lotu po odbiciu od Bastosa i to na jego konto zapisano trafienie na 1:1.</p>
      <h3>Znów Correa</h3>
      <p>W niedzielny wieczór ostatni głos należał jednak do gości. Siedem minut przed końcem regulaminowego czasu gry decydujący cios zadał Joaquin Correa, ponownie uciszając trybuny na San Siro.</p>
      <p>Podobnie rozstrzygnął się ostatni mecz pomiędzy tymi drużynami w 1/2 finału Pucharu Włoch. Po bezbramkowym rezultacie w Rzymie, trafienie Correi w Mediolanie przesądziło o awansie Lazio do finału Coppa Italia. Tym razem gol Argentyńczyka pozwolił Biancocelestim na wywiezienie kompletu punktów.</p>
      <p>Milan zanotował swoją szóstą porażkę w jedenastym spotkaniu sezonu Serie A. W tabeli plasuje się na odległej 12. pozycji, a już w następnej serii spotkań Rossonerich czeka wyjazdowa konfrontacja z Juventusem. Lazio awansowało na czwarte miejsce.</p>
      <p><b>Wyniki meczów 11. kolejki:</b><br/>AC Milan - Lazio Rzym 1:2 <br/>Atalanta Bergamo - Cagliari 0:2  <br/>Genoa - Udinese 1:3 <br/>Verona - Brescia 2:1 <br/>Lecce - Sassuolo 2:2  <br/>Fiorentina - Parma 1:1<br/>AS Roma - Napoli 2:1 <br/>Bologna - Inter Mediolan 1:2<br/>Torino - Juventus Turyn 0:1 <br/><b>poniedziałek </b><br/>SPAL Ferrara - Sampdoria Genua</p>
      <p>Autor: jac/twis / Źródło: eurosport.pl</p>
    </article>
  </body>
</html>