<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3321492"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-03T23:49:00+00:00"/>
    <meta property="og:title" content="בעיירה האיטלקית הזו לא נותרו תושבים. אז היא מחלקת בתים בחינם"/>
    <meta property="og:description" content="עיירות רבות בסיציליה התמודדו לאחרונה עם עזיבת תושביהן את המקום, עד להתרוקנות כמעט מלאה ולכן הוחלט להציע בתים במחירים..."/>
  </head>
  <body>
    <article>
      <h1>בעיירה האיטלקית הזו לא נותרו תושבים. אז היא מחלקת בתים בחינם</h1>
      <address><time datetime="2019-11-03T23:49:00+00:00">03 Nov 2019, 23:49</time> by <a rel="author">סוכנויות הידיעות</a></address>
      <figure>
        <img src="https://img.wcdn.co.il/f_auto,w_700,t_18/2/9/4/5/2945787-46.png"/>
        <figcaption>בצעדים נואשים למניעת התרוקנות, הוצעו בתים בחינם. קאמרטה (צילום: ויקיפדיה)</figcaption>
      </figure>
      <p>בשנים האחרונות עיירות רבות באיטליה פתחו בפעולות למנוע את התרוקנותם מתושביהן. בצעד נואש, כמה מהן החלו למכור נכסים במחיר של דולר אחד, בניסיונות להחיות את קהילתן המידלדלת. כמה עיירות בסיציליה אף רקמו תכנית לקידום שטחים הרוסים במחיר של דולר. כעת גם העיירה קאמרטה הממוקמת בסיציליה קידמה את התכנית והלכה שלב אחד קדימה והציעה בתים בחינם.</p>
      <p>בצעד נואש להציל את העיירה מהתרוקנות מוחלטת, ראש העיר וינצנזו גיימברונה השקיע את שלושת השנים האחרונות בשכנוע תושבים לא לעזוב ובמקביל, הוזיל מחירים כך שיגיעו קונים. "אני לא יכול לעמוד במראה התרוקנותה של העיירה היפה וההיסטורית הזו, שהופכת להריסות. זה כואב לי", סיפר לרשת CNN.</p>
      <figure>
        <img src="https://img.wcdn.co.il/f_auto,w_700,t_18/2/7/3/9/2739366-46.jpg"/>
        <figcaption>כל חלון בית בעיירה משקיף לשקיעה. סיציליה (צילום: ShutterStock)</figcaption>
      </figure>
      <p>"בעלי הנכסים אינם מודעים לנזק שגרמו כשעזבו את בתיהם כאן וסירבו לשפץ את הנכס", הוסיף גיימברונה. "זה מותיר צלקת במקום ומוביל את המקום לקריסה". לדבריו, נותרו עוד עשרות נכסים ריקים ועתידים להתווסף עוד רבים. כמאה תושבים נטשו את בתיהם בחלקה העתיק ביותר של העיירה, אך לראש העיר יש תקווה כי התכנית אכן תעבוד. "קונים חדשים יצליחו להחיות את האזור ההיסטורי", הוסיף.</p>
      <p>עם זאת, לתכנית יש כמה סייגים; הקונים צריכים להתחייב לכך שיחדשו וישפצו את הנכס שהועבר לידיהם בטווח זמן של עד שלוש שנים, תוך הגשת הצעה מפורטת לשיפוץ שצריכה לעבור בדיקה. בנוסף עליהם לשלם מקדמה של 4,300 דולרים שיוחזרו בגמר העבודה.</p>
      <p>בעוד שקונים פוטנציאליים צריכים לעמוד בקריטריונים מסוימים, משפחות לילדים יקבלו עדיפות. זוגות צעירים שמתכננים להביא ילדים לאחר הקניה - יקבלו בונוס של כאלף אירו. הנכסים יכולים לשמש להקמת מלון, חנות ומסעדה. הכל לטובת איכלוס העיירה.</p>
      <figure>
        <img src="https://img.wcdn.co.il/f_auto,w_700,t_18/2/9/2/5/2925281-46.jpg"/>
        <figcaption>קונים פוטנציאליים יתקבלו בברכה. עיירה בסיציליה (צילום: ShutterStock)</figcaption>
      </figure>
      <p>קאמרטה היא עיירה אליטיסטית הנלחמת בשימור ההיסטוריה, לאחר שבעבר הייתה עיירה תוססת. אך העיירה ההיסטורית איבדה רבים מתושביה במהלך השנים ורבים מנכסיה נותרו ריקים. היא ממוקמת בגובה של אלף מטרים מעל פני הים ושמה לקוח מהשפה היוונית ומשמעות השם הוא החדר הקמור.</p>
      <p>ממשרד התיירות בעיירה נמסר כי "מיקומה הוא ייחודי". לדבריהם, כל חלון בכל בית צופה לשקיעה. הבתים בנויים מאבנים אדמוניות, מרפסות עם נוף פנורמי ולבנים בוהקות, יחד עם ארמונות רבים. שדותיה הרבים מלאים בכבשים, אבני אגת ומכרות מלח. סמטאות רבות כמו גם מעברים מקושתים ומדרגות מפותלות. אחד מרחובותיה המרכזיים בנוי אף מאבני נהר מבריקות.</p>
      <p>חוזה אאוגוסטו מאנטה ראמוס, איש עסקים איטלקי המתגורר בבריטניה נמנה בין אלו המעוניינים לרכוש נכס באזור, סיפר: "ביקרתי בעיירות נוספות המוכרות בתים באירו אחד במרכז איטליה, אבל רציתי מקום חמים יותר. העיירה קאמרטה מהממת, עם נופים ירוקים, ים והרים".</p>
      <h3>רבים מתושביה עברו את גיל מאה</h3>
      <p>קונים פוטנציאלים יתקבלו בזרועות פתוחות מאחר ויושביה ידועים בסבר פניהם האדיב. אחד הסממנים לכך הוא סמל העיירה - אישה מניקה שני נחשים, כשהיא דורכת על בנה. "מבקרים ואורחים הם בראש סדר העדיפויות, אף מעבר לבני המשפחה", סיפר ראש העיר. "אורחים חדשים מסמלים חדשנות, שינוי ורעיונות חדשים. הם מחיים את הכלכלה ודוחפים למהפך. בעבר חוואים מעיירות סמוכות היו מגיעים לכאן לאסוף חיטה והיו מתארחים אצל המשפחות המקומיות, זו עדיין רוח המקום".</p>
      <p>על אף שבקאמרטה יש בקושי 6,000 תושבים, ישנן עשרות כנסיות באזור. עשרות צליינים נאספים במקום בכל שנה, וצועדים 160 קילומטרים של מסע רוחני. העיירה מציעה סיפורים היסטוריים של ניסים - אנשים שניצלו מנפילות קשות, גילוי רוחות רפאים ובתים רדופי רוחות.</p>
      <p>מקומיים סיפרו כי מבין עיירות סיציליה, במקום חיו מספר האנשים הרב ביותר שהגיעו לגיל מאה. זאת ככל הנראה הודות לאוויר הנקי ולאוכל הלא מעובד שהמקום מציע. זאת נוסף לכך שלכל בית בעיירה יש מטע זיתים כמו גם יקב לשימוש אישי. המים המקומיים היוצאים מבטן האדמה נחשבים טובים ורבים מאמינים כי שימוש בהם עשוי לרפא את העור ממחלות כמו פסוריאזיס.</p>
    </article>
  </body>
</html>