<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Africa-continent-menys-vehicles-carretera_0_2337966189.html"/>
    <meta property="og:site_name" content="Ara.cat"/>
    <meta property="article:published_time" content="2019-11-03T23:00:00+00:00"/>
    <meta property="og:title" content="L’Àfrica, el continent amb menys vehicles i més morts a la carretera"/>
    <meta property="og:description" content="Concentra el 20% de les defuncions per accidents de trànsit al món"/>
  </head>
  <body>
    <article>
      <h1>L’Àfrica, el continent amb menys vehicles i més morts a la carretera</h1>
      <h2>Concentra el 20% de les defuncions per accidents de trànsit al món</h2>
      <address>
        <time datetime="2019-11-03T23:00:00+00:00">03 Nov 2019, 23:00</time>
      </address>
      <p>Reduir el nombre mundial de morts i lesions a la carretera és un dels objectius eterns i pendents de l’ONU. A l’Àfrica, però, corre especialment pressa. Segons l’últim balanç publicat per les Nacions Unides, els accidents de trànsit provoquen una mitjana de 650 morts diàries en tot el continent africà. Però aquesta dada en necessita d’altres per agafar perspectiva: l’africà és el continent més castigat, amb les taxes de mortalitat en carretera més altes del món. El 20% de persones que moren per sinistre de trànsit al planeta ho fan en països africans. I això que, segons xifres de l’Organització Mundial de la Salut (OMS), hi ha una incoherència significativa: el continent negre només té el 2% dels vehicles motoritzats que hi ha al planeta. A Europa, per exemple -amb una mica més de la meitat de la població que té l’Àfrica-, unes 65 persones perden cada dia la vida a la carretera, la mitjana més baixa. I això que el Vell Continent acull aproximadament el 25% dels vehicles amb motor del món.</p>
      <figure>
        <a href="https://www.ara.cat/2019/11/03/internacional/Estadistica-accident-Africa-EDUARD-FORROLL_2337376502_67111222_651x368.png">
          <img src="https://www.ara.cat/2019/11/03/internacional/Estadistica-accident-Africa-EDUARD-FORROLL_2337376502_67111222_651x368.png"/>
        </a>
      </figure>
      <p>“És un problema molt evident a l’Àfrica, que provoca moltíssimes morts [una bona part són vianants] i del qual gairebé no es parla”, es lamenta Sergio Oliete, encarregat de programes d’infraestructures a l’oest de l’Àfrica en la Direcció de Cooperació Internacional de la Comissió Europea. Encara que parlar de causes concretes és difícil -bàsicament, perquè la realitat en cada país és diferent-, hi ha alguns factors comuns que ajuden a entendre aquesta dinàmica. Oliete en destaca dos de principals. D’una banda, el mal estat de les carreteres i els camins en molts punts del mapa africà, especialment a les zones rurals. “En general, falta molta inversió i molt de manteniment. Als polítics, com en molts altres llocs del món, els agrada inaugurar i no arreglar. És fàcil trobar-se carreteres plenes de forats, sense asfaltar, sense barreres o sense pràcticament senyalització”, assegura l’expert.</p>
      <p>L’altre gran aspecte a tenir en compte és l’estat dels vehicles. Molts dels cotxes o motos que circulen pel continent, especialment a l’Àfrica subsahariana, són de segona, tercera o fins i tot quarta mà. Són aparells vells i sovint atrotinats perquè ja han sigut utilitzats i amortitzats a Europa, al Japó o als Estats Units, que els revenen.</p>
      <p>“Molts són vehicles que no compleixen el mínim de requisits tècnics i que, per exemple, a Europa ja no podrien circular, perquè no passarien els controls de seguretat”, explica Oliete, que adverteix que aquest deteriorament dels vehicles pot provocar accidents per problemes tècnics i també que agreuja els danys als ocupants a causa de la manca o inefectivitat de les mesures de prevenció. Els últims anys també ha crescut l’arribada de vehicles procedents del continent asiàtic. Són cotxes <i>low cost</i> que, tot i ser nous, no podrien circular per altres llocs del planeta perquè tampoc respectarien els estàndards de seguretat establerts per les Nacions Unides.</p>
      <h3>Implicació i mesures</h3>
      <p>Fa uns mesos l’OMS denunciava en un informe la manca d’implicació dels mateixos governs. “Ja no hi ha excuses que justifiquin la inacció. S’ha de tractar com una prioritat”, clamava l’organització. Malgrat això, els temes a abordar són diversos. Des de treballar per conscienciar la ciutadania de la importància de la seguretat vial, fins a reformular una legislació viària més estricta -segons l’OMS, la meitat d’estats africans no tenen lleis que limitin la velocitat a les carreteres o que obliguin els motoristes a fer servir casc-. També cal obtenir certa implicació regional i fins i tot internacional que ajudi a evitar l’arribada de cotxes en mal estat al continent.</p>
      <p>En aquest sentit, Oliete afegeix un altre factor important a l’hora d’explicar l’alta taxa de mortalitat: els serveis d’emergència. “La no presència de serveis d’emergència fa que molta gent mori en accidents de trànsit que, en molts altres llocs del món, no serien letals. Ja no parlo de disposar d’helicòpters, sinó d’una simple ambulància que faci arribar a temps un equip mèdic perquè el ferit no mori dessagnat”.</p>
    </article>
  </body>
</html>