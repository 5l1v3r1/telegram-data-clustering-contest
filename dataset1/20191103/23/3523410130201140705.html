<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637961/%DA%A9%D8%B3%D8%B1%DB%8C-%D8%A8%D9%88%D8%AF%D8%AC%D9%87-%D8%A8%DB%8C%D8%B4%D8%AA%D8%B1-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D8%B9%D8%B1%D8%A8%D8%B3%D8%AA%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T23:39:00+00:00"/>
    <meta property="og:title" content="کسری بودجه بیشتر در انتظار عربستان"/>
    <meta property="og:description" content="وزیر دارایی عربستان پیش بینی کرد کسری بودجه این کشور تا سال ۲۰۲۰ به ۵۰ میلیارد دلار افزایش یابد."/>
  </head>
  <body>
    <article>
      <h1>
        <a href="https://www.bultannews.com/fa/news/637961/%DA%A9%D8%B3%D8%B1%DB%8C-%D8%A8%D9%88%D8%AF%D8%AC%D9%87-%D8%A8%DB%8C%D8%B4%D8%AA%D8%B1-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D8%B9%D8%B1%D8%A8%D8%B3%D8%AA%D8%A7%D9%86">کسری بودجه بیشتر در انتظار عربستان</a>
      </h1>
      <h2>وزیر دارایی عربستان پیش بینی کرد کسری بودجه این کشور تا سال ۲۰۲۰ به ۵۰ میلیارد دلار افزایش یابد.</h2>
      <address><time datetime="2019-11-03T23:39:00+00:00">03 Nov 2019, 23:39</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، وزیر دارایی عربستان با اشاره به کاهش قیمت نفت که <b>درآمد صادراتی</b> این کشور را شدیدا تحت تاثیر قرار داده است پیش‌بینی کرد<b> کسری بودجه</b> عربستان تا سال‌آینده میلادی به ۶.۵ درصد از کل تولید ناخالص داخلی این کشور برسد. محمد الجعدان که درر یک کنفرانس خبری حضور یافته بود افزود: پیش‌بینی ما این است که در سال ۲۰۲۰ درآمد دولت به جای ۹۱۷ میلیارد ریال سعودی، ۸۳۳ میلیارد ریال باشد.</p>
      <p>عربستان بزرگ‌ترین اقتصاد خاورمیانه و جهان عرب در سال‌های اخیر به دلیل کاهش بهای نفت و هزینه های جنگ یمن با کسری بودجه کم سابقه ای مواجه شده است. عربستان در توافق با دیگر صادرکنندگان بزرگ نفت میزان تولیدات خود را به امید افزایش قیمت این محصول در بازارهای جهانی کاهش داده است.</p>
      <p>دولت عربستان در نتیجه کاهش درآمد خود مجبور به بازنگری در برنامه افزایش مخارج خود برای تقویت رشد اقتصادی شده است. هفته گذشته کمیته بودجه این کشور اعلام کرده بود دولت مخارج خود را از ۱.۰۴۸ تریلیون ریال قبلی به ۱.۰۲ تریلیون ریال کاهش خواهد داد.</p>
      <p>رشد اقتصادی عربستان در سال جاری ۰.۹ درصد و در سال‌ اینده ۲.۳ درصد پیش‌بینی شده است. جعدان گفته است که دولت می خواهد از طریق افزایش درآمدهای گردشگری، خدمات مالی، حمل و نقل و ورزشی، آثار کاهش درآمدهای نفتی را جبران کند.</p>
      <p>پیش تر موسسه " الراجی" اعلام کرده بود عربستان برای متعادل شدن بودجه خود نیاز به رسیدن قیمت هر بشکه نفت به ۷۱ دلار را دارد. این موسسه گفته است دولت از محل درامدهای جاری می‌تواند ۶۰ درصد مخارج خود را پوشش دهد و برای تامین بقیه وجوه مورد نیاز خود نیازمند استقراض از وام دهندگان و یا برداشت از ذخایر خود است.</p>
    </article>
  </body>
</html>