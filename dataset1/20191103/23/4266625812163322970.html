<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/03/u_zaklyuchniy_gri_13go_turu_futbolnoi_premierligy_kolos_prograv_olimpiku_1682807"/>
    <meta property="og:site_name" content="ZIK.UA"/>
    <meta property="article:published_time" content="2019-11-03T23:02:00+00:00"/>
    <meta property="og:title" content="У заключній грі 13-го туру футбольної Прем’єр-ліги «Колос» програв «Олімпіку»"/>
    <meta property="og:description" content="Матчем на столичній «Оболонь-Арені» між ковалівським «Колосом» і донецьким «Олімпіком» сьогодні, 3 листопада, завершився 13-й тур чемпіонату України з футболу серед команд Прем’єр-ліги сезону-2019/2020."/>
  </head>
  <body>
    <article>
      <h1>У заключній грі 13-го туру футбольної Прем’єр-ліги «Колос» програв «Олімпіку»</h1>
      <address>
        <time datetime="2019-11-03T23:02:00+00:00">03 Nov 2019, 23:02</time>
      </address>
      <p>
        <b>Матчем на столичній «Оболонь-Арені» між ковалівським «Колосом» і донецьким «Олімпіком» сьогодні, 3 листопада, завершився 13-й тур чемпіонату України з футболу серед команд Прем’єр-ліги сезону-2019/2020.</b>
      </p>
      <p>Як <a href="http://upl.ua/ua/news/view/3560">повідомляє </a>офіційний сайт Української асоціації футболу, заключний матч 13-го туру Прем’єр-ліги видався напруженим, бойовим і не дуже багатим на гольові моменти. Що й зрозуміло: зустрічалися команди приблизно рівного класу, які розташовуються поряд у турнірній таблиці.</p>
      <p>За наслідком усього цього в першому таймі звітної гри було не дуже багато яскравих моментів – обидва колективи діяли обережно, намагаючись насамперед уберегти від гола свої ворота.</p>
      <p>Приблизно такий же сценарій мав місце на початку другої 45-хвилинки, аж поки «Олімпік» зусиллями Євгена Пасіча не відкрив рахунок – 0:1. Такий розвиток подій на полі змусив «Колос» активізуватися, й доволі швидко господарі поля після прекрасного удару зі штрафного Павла Оріховського зрівняли рахунок – 1:1.</p>
      <p>До завершення матчу залишалося чимало часу, втім, обидві команди не намагалися форсувати події, боячись втратити дорогоцінну нічию. За таких обставин долю зустрічі часто вирішує одна помилка. Так сталось і цього разу: помилку допустили ковалівці, а донеччани скористалися нею через пенальті, яке реалізував Віталій Балашов. Тож 2:1 на користь «Олімпіка», який стає одним із фаворитів у боротьбі за шосту сходинку турнірної таблиці.</p>
      <p>Нагадаємо, у рамках 13-го туру вчора львівські «Карпати» вдома програли донецькому «Шахтарю» – 0:3, а полтавська «Ворскла» також на своєму полі поступилася чернігівській «Десні» – 0:1. Три матчі було зіграно раніше сьогодні: «Олександрія» вдома у другому таймі впевнено обіграла «Маріуполь» з рахунком 3:1, луганська «Зоря» в гостях розгромила «Дніпро-1» – 4:1, а київське «Динамо» на НСК «Олімпійський», граючи 55 хвилин у меншості, розтрощив «Львів» – 4:0.</p>
      <p>
        <b>Турнірна таблиця після 13-ти турів</b>
      </p>
      <p>1. «Шахтар» Донецьк – 13 12 1 0 39–6 37</p>
      <p>2. «Динамо» Київ – 13 8 3 2 28–8 27</p>
      <p>3. «Десна» Чернігів – 13 8 2 3 20–7 26</p>
      <p>4. «Зоря» Луганськ – 13 7 4 2 27–12 25</p>
      <p>5. ФК «Олександрія» – 13 7 2 4 17–14 23</p>
      <p>6. ФК «Маріуполь» – 13 4 4 5 12–19 16</p>
      <p>7. «Олімпік» Донецьк – 13 4 2 7 12–23 14</p>
      <p>8. «Колос» Ковалівка – 13 4 2 7 10–25 14</p>
      <p>9. СК «Дніпро-1» – 13 3 2 8 13–21 11</p>
      <p>10. «Карпати» Львів – 13 2 4 7 9–19 10</p>
      <p>11. «Ворскла» Полтава – 13 2 2 9 9–26 8</p>
      <p>12. «Львів» – 13 2 2 9 8–24 8</p>
      <p> </p>
      <related>
        <h4>читайте також</h4>
        <a href="https://zik.ua/news/2019/10/19/trener_shahtarya_luish_kashtru_vazhlyvo_shcho_bude_poperedu_a_ne_te_shcho_vzhe_1671671"/>
        <a href="https://zik.ua/news/2019/10/19/asystent_golovnogo_trener_kolosa_nikomu_ne_hochetsya_progravaty_z_takym_1671667"/>
        <a href="https://zik.ua/news/2019/10/18/u_startoviy_gri_11_turu_futbolnoi_premierligy_ukrainy_shahtar_rozgromyv_1671603"/>
        <a href="https://zik.ua/news/2019/10/18/trener_kolosa_ruslan_kostyshyn_za_porazku_vid_dynamo_ne_soromno_maiemo_1670789"/>
      </related>
    </article>
  </body>
</html>