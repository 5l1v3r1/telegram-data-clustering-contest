<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619741/%D9%85%D8%A7%D9%87%D9%88%D8%A7%D8%B1%D9%87%E2%80%8C%D9%87%D8%A7%DB%8C-%D8%AC%D8%AF%DB%8C%D8%AF-%D8%A7%DB%8C%D8%B1%D8%A7%D9%86%DB%8C-%D8%AF%D8%B1-%D9%85%D8%AF%D8%A7%D8%B1-%D9%82%D8%B1%D8%A7%D8%B1-%D9%85%DB%8C%E2%80%8C%DA%AF%DB%8C%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T23:19:00+00:00"/>
    <meta property="og:title" content="ماهواره‌های جدید ایرانی در مدار قرار می‌گیرد"/>
    <meta property="og:description" content="معاون وزیر ارتباطات و فناوری اطلاعات و رییس سازمان فضایی ایران گفت: در ادامه عملیاتی شدن برنامه دوم ۱۰ ساله توسعه فضایی کشور سه ماهواره در حال تکمیل و قرار گرفتن در مدار است."/>
  </head>
  <body>
    <article>
      <h1>ماهواره‌های جدید ایرانی در مدار قرار می‌گیرد</h1>
      <address>
        <time datetime="2019-11-03T23:19:00+00:00">03 Nov 2019, 23:19</time>
      </address>
      <p>
        <i>معاون وزیر ارتباطات و فناوری اطلاعات و رییس سازمان فضایی ایران گفت: در ادامه عملیاتی شدن برنامه دوم ۱۰ ساله توسعه فضایی کشور سه ماهواره در حال تکمیل و قرار گرفتن در مدار است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مرتضی براری امروز یکشنبه در نشست تخصصی کسب و کار فضاپایه با فعالان گلستانی این حوزه در گرگان اظهار کرد: برنامه دوم ۱۰ ساله توسعه فضایی کشور از سال ۹۵ آغاز و تا ۱۴۰۴ ادامه خواهد داشت که مهمترین برنامه آن طی ایجاد زیرساخت‌های بومی فضایی است.</p>
      <p>وی بیان داشت: از ابتدای اجرای برنامه دوم تاکنون دو ماهواره به فضا فرستادیم که ماهواره پیام به علت تاخیر ۲۰ ثانیه‌ای و تغذیه نامناسب نتوانست به خوبی در مدار قرار گیرد اما این مساله نه تنها امید را از ما نگرفت بلکه آن را زنده و هدف را تقویت کرد.</p>
      <figure>
        <img src="https://aftabnews.ir/files/fa/news/1398/8/12/354915_323.jpg"/>
      </figure>
      <p>وی افزود: دانشگاه‌های ما به ویژه صنعتی شریف و امیرکبیر در حوزه فضا اقدامات استراتژیک خوبی انجام داده‌اند و به دستاوردهای خوبی هم رسیده‌اند، هیچ کشوری در حوزه طراحی و حتی نظارت با ما همکاری نداشت و تمام ماهواره‌ها توسط نیروهای متخصص بومی طراحی، ساخته و به فضا پرتاب شد.</p>
      <p>رییس سازمان فضایی گفت: اولویت بعدی ما تبدیل اقتدار علمی به اقتدار اقتصادی در عرصه فضا است؛ ۹۰ درصد هزینه‌های یک فضاپیما قبل از ساخت و مابقی آن مربوط به بعد ساخت و ارسال است که می‌تواند تحول عظیمی در اقتصاد کشور ما ایجاد کند.</p>
      <p>براری این موضوع را فرصتی برای اقتصاد کشور و توسعه خدمات فضایی عنوان و اظهار کرد: اقتصاد فضا نوظهور است که رشد اقتصادی آن در یک دهه ۱۳۹ درصد و کل رشد اقتصادی جهان در همین بازه زمانی ۱۹.۴ درصد ثبت شده است.</p>
      <p>معاون وزیر ارتباطات و فناوری اطلاعات دانشگاه‌های نسل سوم و چهارم را مبتنی بر خلاقیت و نوآوری دانست و گفت: اقتصاد فضایی به عنوان اقتصادنوظهور یک سبد اقتصادی جدید است که جامعه ما با آن آشنایی چندانی ندارد و نسل‌ امروز دانشگاه باید به سمت آشنایی هرچه بیشتر جامعه با این سبد تحولگرا اقتصادی حرکت کند.</p>
      <p>براری همچنین گفت: در استانی مانند گلستان که ۹۱ محصول استراتژیک کشاورزی، ۷۱۳ هزار هکتار زمین پربازده، ۲۷۹ هزار هکتار جنگل و منابع طبیعی و ۱۱۲۶ هزار هکتار مرتع دارد باید از داده‌های ماهواره‌ای برای رشد اقتصادی مستقیم و غیرمستقیم و بهره‌وری بهینه این بخش‌ها استفاده کرد.</p>
      <p>وی افزود: داده‌های ماهواره‌ای که نشات گرفته از صنعت فضایی کشور است می‌تواند در ۹۰ درصد از خسارت‌ مخاطرات طبیعی به غیر از زلزله، نشست زمین و آتش‌سوزی مدیریت هزینه داشته باشد.</p>
      <p>وی اظهار کرد: در سیل ابتدای امسال با اطلاعات ماهواره‌ای ۴۰ سال قبل توانستیم بیش از ۲۰ هزار میلیارد ریال خسارت‌ را مدیریت و کاهش دهیم و طبیعی است که با داده های جدید می توان خیلی بهتر از این شرایط را مدیریت کرد.</p>
      <p>در این نشست مدیر پارک علم و فناوری گلستان هم گفت: باید در کشور توسعه متوازن برقرار باشد و برنامه‌ها فقط در تهران متمرکز نباشد تا شاهد اتفاقات خوبی در شهرستانها باشیم.</p>
      <p>دکتر مهدی غفاری افزود: نیازمند آن هستیم که شرکت‌های دانش بنیان تهرانی، پایه‌ها و شرکت هایی در شهرهای دیگر تاسیس و آن را در اختیار متخصصان محلی قرار دهند.</p>
    </article>
  </body>
</html>