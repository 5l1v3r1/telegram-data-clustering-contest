<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619744/%D8%AA%DB%8C%D9%85-%DA%A9%D8%B4%D8%AA%DB%8C-%D9%81%D8%B1%D9%86%DA%AF%DB%8C-%D8%A7%D9%85%DB%8C%D8%AF-%D8%A7%DB%8C%D8%B1%D8%A7%D9%86-%D9%82%D9%87%D8%B1%D9%85%D8%A7%D9%86-%D8%AC%D9%87%D8%A7%D9%86-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T23:27:00+00:00"/>
    <meta property="og:title" content="تیم کشتی فرنگی امید ایران قهرمان جهان شد"/>
    <meta property="og:description" content="تیم ملی کشتی فرنگی زیر ۲۳ سال (امید) ایران در رقابت‌های جهانی مجارستان با کسب ۳ مدال طلا و ۳ مدال برنز بعنوان قهرمانی دست یافت."/>
  </head>
  <body>
    <article>
      <h1>تیم کشتی فرنگی امید ایران قهرمان جهان شد</h1>
      <address>
        <time datetime="2019-11-03T23:27:00+00:00">03 Nov 2019, 23:27</time>
      </address>
      <p>
        <i>تیم ملی کشتی فرنگی زیر ۲۳ سال (امید) ایران در رقابت‌های جهانی مجارستان با کسب ۳ مدال طلا و ۳ مدال برنز بعنوان قهرمانی دست یافت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رقابت های کشتی فرنگی زیر ۲۳ سال (امیدها) قهرمانی جهان روزهای ۱۰ تا ۱۲ آبان ماه در شهر بوداپست برگزار شد و در پایان تیم ایران با ۳ مدال طلای میثم دلخانی، محمدرضا گرایی و علی اکبر یوسفی در اوزان ۶۳، ۷۲ و ۱۳۰ کیلوگرم و ۳ مدال برنز مهدی محسن نژاد، سجاد ایمن طلب و محمدهادی ساروی در اوزان ۶۰، ۶۷ و ۹۷ کیلوگرم و کسب ۱۲۲ امتیاز به عنوان قهرمانی دست یافت. تیم های گرجستان و روسیه نیز با کسب ۱۲۱ و ۱۱۸ امتیاز پس از تیم ایران به عنوان های دوم و سوم رسیدند.</p>
      <p>نتایج کشتی گیران ایران در این مسابقات به شرح زیر است:</p>
      <p>در وزن ۵۵ کیلوگرم پویا ناصرپور پس از استراحت در دور نخست در دور دوم با نتیجه ۱۳ بر ۳ مقابل سرداربیک کونوشبایف از قرقیزستان به پیروزی رسید وی در دور بعد و در مرحله یک چهارم نهایی مقابل شوتا اوگاوا دارنده مدال برنز جهان از ژاپن با نتیجه ۸ بر صفر مغلوب شد. ناصرپور در این دیدار از ناحیه مچ پا دچار شکستی شد و به بیمارستان انتقال یافت و بدین ترتیب از ادامه کار در این مسابقات بازماند.</p>
      <p>در وزن ۶۰ کیلوگرم مهدی محسن نژاد پس از استراحت در دور اول، در دور بعد مقابل آیاتا سوزوکی از ژاپن با نتیجه ۱۰ بر صفر به پیروزی دست یافت و راهی مرحله یک چهارم نهایی شد. او در این مرحله مقابل آرمن ملیکیان از ارمنستان با نتیجه ۴ بر صفر شکست خورد و با توجه به حضور این کشتی گیر در دیدار فینال، به گروه بازنده ها رفت. محسن نژاد در این گروه با نتیجه ۸ بر صفر مارتین ولیف از بلغارستان را مغلوب کرد و به دیدار رده بندی راه یافت. او در این دیدار کریستین کچکمتی از مجارستان را با نتیجه ۹ بر ۵ مغلوب کرد و به مدال برنز رسید.</p>
      <p>در وزن ۶۳ کیلوگرم میثم دلخانی پس از استراحت در دور اول در دور بعد مقابل ماکسیم نهودا از بلاروس با نتیجه ۹ بر ۶ به پیروزی دست یافت. او در دور بعد و در مرحله یک چهارم نهایی اولکساندر هروشین از اوکراین را با نتیجه ۵ بر یک مغلوب کرد و راهی دیدار نیمه نهایی شد. دلخانی در این دیدار با نتیجه ۴ بر یک از سد مهمت چکر از ترکیه گذشت و راهی دیدار فینال شد. او در دیدار فینال و در یک کشتی نزدیک با نتیجه ۷ بر ۶ از سد لوانی کاوجارادزه از گرجستان گذشت و به مدال طلا دست یافت.</p>
      <p>در وزن ۶۷ کیلوگرم سجاد ایمن طلب پس از استراحت در دور اول در دور دوم با نتیجه ۵ بر ۳ مقابل الکساندر لیانوونچیک از بلاروس مغلوب شد و با توجه به راهیابی این کشتی گیر به دیدار پایانی، به گروه شانس مجدد راه یافت. ایمن طلب در این گروه با نتیجه ۳ بر یک از سد حاجی کاراکوش از ترکیه گذشت و به دیدار رده بندی راه یافت. او در این دیدار در مصاف با دیوید دیمیتروف از بلغارستان با نتیجه ۲ بر صفر پیروز شد و به مدال برنز دست یافت.</p>
      <p>در وزن ۷۲ کیلوگرم محمدرضا گرایی در دور اول با نتیجه ۱۰ بر ۳ از سد چنگیز ارسلان قهرمان سال گذشته این مسابقات از ترکیه گذشت. او در دور بعد با نتیجه ۳ بر ۲ ماگومد یاربیلوف از روسیه را از پیش رو برداشت و راهی مرحله یک چهارم نهایی شد. گرایی در این مرحله در مصاف با راماز زوئیدزه دارنده مدال نقره زیر ۲۳ سال جهان از گرجستان با نتیجه ۷ بر ۵ و ضربه فنی به برتری دست یافت و راهی دیدار نیمه نهایی شد. او در این دیدار ماکسیم یوتوشنکو از اوکراین را با نتیجه ۶ بر ۲ مغلوب کرد و به دیدار فینال راه یافت. گرایی در دیدار پایانی سانان سلیمان اف از آذربایجان را با نتیجه ۷ بر صفر از پیش رو برداشت و صاحب مدال طلا شد.</p>
      <p>در وزن ۷۷ کیلوگرم علی نوروزی در دور نخست مقابل تمرلان شادوکایف از قزاقستان با نتیجه ۹ بر صفر مغلوب شد و با توجه به شکست این کشتی گیر در مرحله نیمه نهایی مقابل حریف روس، نوروزی حذف شد.</p>
      <p>در وزن ۸۲ کیلوگرم سید محمد چوبچیان پس از استراحت در دور اول در دور دوم با نتیجه ۱۰ بر ۵ مغلوب گئورگ ماریا از رومانی شد و با توجه به شکست این کشتی گیر در دور بعد، چوبچیان از دور رقابت ها کنار رفت.</p>
      <p>در وزن ۸۷ کیلوگرم حمیدرضا بادکان در دور اول با نتیجه ۳ بر ۲ مقابل مارتیناس نمسویسیوس از لیتوانی شکست خورد و با توجه به شکست این کشتی گیر در دور بعد، بادکان از دور رقابت ها کنار رفت.</p>
      <p>در وزن ۹۷ کیلوگرم محمدهادی ساروی پس از استراحت در دور نخست در دور دوم با نتیجه ۹ بر ۳ بنس الماسی از صربستان را مغلوب کرد. ساروی در دور بعد و در مرحله یک چهارم نهایی مقابل آروی ساوولاینن قهرمان جوانان جهان و زیر ۲۳ سال اروپا از فنلاند با نتیجه ۵ بر یک شکست خورد و با توجه به حضور این حریف در دیدار فینال، به گروه شانس مجدد رفت. او در این گروه مقابل آریف نیفتولایف از آذربایجان با نتیجه ۷ بر یک پیروز شد و به دیدار رده بندی راه یافت. ساروی در این دیدار با نتیجه ۶ بر ۴ و ضربه فنی ولادلن کوزلیوک از اوکراین را مغلوب کرد و به مدال برنز رسید.</p>
      <p>در وزن ۱۳۰ کیلوگرم علی اکبر یوسفی در دور اول با قرعه استراحت روبرو بود. وی در دور دوم در مصاف با کونستا مایین پایای از فنلاند با نتیجه ۳ بر صفر به برتری دست یافت. یوسفی در دور سوم و در مرحله یک چهارم نهایی با نتیجه ۳ بر ۲ از سد فرانز ریشتر از آلمان گذشت و به مرحله نیمه نهایی راه یافت. وی در این مرحله با نتیجه ۷ بر ۶ از سد عثمان ایلدیریم دارنده مدال نقره زیر ۲۳ سال جهان از کشور ترکیه گذشت و راهی دیدار فینال شد. یوسفی در دیدار فینال با توجه به مصدومیت زویادی پاتاریدزه قهرمان سال گذشته این مسابقات پیروز میدان شد و به مدال طلا رسید.</p>
      <p>رده بندی انفرادی و تیمی این مسابقات به شرح زیر است:</p>
      <p>۵۵ کیلوگرم: ۱- شوتا اوگاوا (ژاپن) ۲- امین صفرشایف (روسیه) ۳- اکرم اوزتورک (ترکیه) و زائور علی اف (آذربایجان) ... ۱۰- پویا ناصرپور (ایران)</p>
      <p>۶۰ کیلوگرم: ۱- آرمن ملیکیان (ارمنستان) ۲- ژولمان شارشنبیکوف (قرقیزستان) ۳- مهدی محسن نژاد (ایران) و آرتور پتروسیان (روسیه)</p>
      <p>۶۳ کیلوگرم: ۱- میثم دلخانی (ایران) ۲- لوانی کاوجارادزه (گرجستان) ۳- ماکسیم نیهودا (بلاروس) و فادیس والیتوف (روسیه)</p>
      <p>۶۷ کیلوگرم: ۱- محمد السید (مصر) ۲- الکساندر لیاوونچیک (بلاروس) ۳- سجاد ایمن طلب (ایران) و آرتور پولیتایف (اوکراین)</p>
      <p>۷۲ کیلوگرم: ۱- محمدرضا گرایی (ایران) ۲- سانان سلیمان‌اف (آذربایجان) ۳- والنتین پتیچ (مولداوی) و ماکسیم یوتوشنکو (اوکراین)</p>
      <p>۷۷ کیلوگرم: ۱- اسلام اوپیف (روسیه) ۲- کودای ساکورابا (ژاپن) ۳- تامرلان شادوکایف (قزاقستان) و سرکان آکویون (ترکیه) ... ۲۶- علی نوروزی (ایران)</p>
      <p>۸۲ کیلوگرم: ۱- میلاد علیرضایف (روسیه) ۲- ویکوسلاو لوبوریچ (کرواسی) ۳- یوگنی پولیوادوف (قزاقستان) و آیونگو ریکادزه (گرجستان) ... ۱۳- سید محمد چوبچیان (ایران)</p>
      <p>۸۷ کیلوگرم: ۱- سمن نوویکوف (اوکراین) ۲- گورامی ختسوریانی (گرجستان) ۳- دانیل هیچاواریا (کوبا) و کریل ماسکوویچ (بلاروس) ... ۱۸- حمیدرضا بادکان (ایران)</p>
      <p>۹۷ کیلوگرم: ۱- ۳- دیمتیری کامینسکی (بلاروس) و محمدهادی ساروی (ایران)</p>
      <p>۱۳۰ کیلوگرم: ۱- علی اکبر یوسفی (ایران) ۲- زویادی پاتاریدزه (گرجستان) ۳- داوید اوواساپیان (ارمنستان) و عثمان ایلدیریم (ترکیه)</p>
      <p>رده‌بندی تیمی:</p>
      <p>۱- ایران ۱۲۲ امتیاز</p>
      <p>۲- گرجستان ۱۲۱ امتیاز</p>
      <p>۳- روسیه ۱۱۸ امتیاز</p>
      <p>۴- اوکراین ۷۷ امتیاز</p>
      <p>۵- بلاروس ۶۹ امتیاز</p>
      <p>۶- ژاپن ۶۵ امتیاز</p>
      <p>۷- ترکیه ۶۵ امتیاز</p>
      <p>۸- ارمنستان ۶۴ امتیاز</p>
    </article>
  </body>
</html>