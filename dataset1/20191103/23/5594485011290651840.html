<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/blizki-na-stefan-danailov-s-izklyuchitelno-pritesnitelni-novini-za-sstoyanieto-mu_news707118.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-03T23:45:00+00:00"/>
    <meta property="og:title" content="Близки на Стефан Данаилов с изключително притеснителни новини за състоянието му"/>
    <meta property="og:description" content="Вече и нас, близките, не ни пускат при него, сподели племенницата на Мастъра – режисьорката Роси Обрешкова"/>
  </head>
  <body>
    <article>
      <h1>Близки на Стефан Данаилов с изключително притеснителни новини за състоянието му</h1>
      <h2>Вече и нас, близките, не ни пускат при него, сподели племенницата на Мастъра – режисьорката Роси Обрешкова</h2>
      <address>
        <time datetime="2019-11-03T23:45:00+00:00">03 Nov 2019, 23:45</time>
      </address>
      <p>https://blitz.bg/obshtestvo/blizki-na-stefan-danailov-s-izklyuchitelno-pritesnitelni-novini-za-sstoyanieto-mu_news707118.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572800491-thumb-910x0-lambo.jpg"/>
      </figure>
      <p><b>България стиска палци за любимите си актьори Стефан Данаилов и Стоянка Мутафова, които вече седмици са в тежко състояние в различни болници. За съжаление, и при двамата за подобрение засега не може да се говори – лекарите продължават да се борят за живота им, пише "<a href="https://www.monitor.bg/bg/a/view/lambo-i-stojanka-bez-podobrenie-179773">Монитор</a>". </b><br/><br/>Племенницата на Мастъра – режисьорката Роси Обрешкова, заяви, че положението е зле. „Зле е положението. За момента няма никаква промяна. В началото имаше малко подобрение, сега – нищо. Лекарите не ме обнадеждиха много.<br/><br/>Вече и нас, близките, не ни пускат при него“, сподели с тревога тя.<br/><br/>От нощта срещу петък големият актьор отново е поставен в медикаментозна кома, за да се премине към следващ етап от терапията. Но организмът му не е достатъчно стабилизиран за целта, така че в момента специалистите чакат да е в състояние да започне да се бори и „на собствен ход“ и не го третират с нищо, докато това не се случи.<br/><br/>Засега обаче ситуацията не подсказва, че нещата ще тръгнат в посока към самостоятелно регенериране.<br/><br/>Легендата на родното кино бе поставен в медикаментозна кома и преди две седмици, след като бе докаран по спешност от санаториум в Хисаря с много голям белодробен излив след падане.<br/><br/>Оттогава е в реанимацията на Военномедицинска академия, където първия път успяха успешно да го извадят от режима на изкуствена кома и Ламбо дори започна да разговаря, да се шегува и да се храни самостоятелно. Само преди три месеца актьорът претърпя операция на тазобедрената става в болница „БургасМед“, където постъпи след инцидент.<br/><br/>След интервенцията актьорът се възстанови до степен да може да изиграе няколко представления на спектакъла „Актрисата“ из страната.<br/><br/>Към момента няма добри новини и за 97-годишната комедийна прима Стоянка Мутафова, която бе приета в Университетска болница „Лозенец“. „Състоянието й е тежко, побъркала съм се от притеснение“, лаконична бе дъщерята на великата актриса Мария Грубешлиева-Муки, която е неотлъчно до майка си.<br/><br/>Миналия понеделник, 21 октомври, на Мутафова е бил отстранен жлъчният мехур след тежко възпаление на жлъчката. Операцията минала добре и тя успешно излязла от упойката, но вследствие на възпалението е развила сепсис и е вдигнала висока температура, която продължава да поддържа.<br/><br/>Инфекцията изглежда още не е овладяна напълно. Нейни колеги предполагат, че болките в кръста отпреди няколко месеца, от които Стоянка се оплакваше, може да са били свързани с жлъчката, а възпалението не е било открито и диагностицирано навреме.<br/><br/><b>ОЧАКВАЙТЕ ПОДРОБНОСТИ В БЛИЦ</b></p>
    </article>
  </body>
</html>