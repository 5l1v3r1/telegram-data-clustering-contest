<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/rosiyskiy-deputat-proinspektuvav-vidvedennya-vsu-vid-zolotogo-328353_.html"/>
    <meta property="og:site_name" content="DT.ua"/>
    <meta property="article:published_time" content="2019-11-03T23:28:00+00:00"/>
    <meta property="og:title" content="Російський депутат &quot;проінспектував&quot; відведення ЗСУ від Золотого"/>
    <meta property="og:description" content="Депутата Держдуми РФ Журавльова супроводжували бойовики угруповання ЛНР і спостерігачі ОБСЄ."/>
  </head>
  <body>
    <article>
      <h1>Російський депутат "проінспектував" відведення ЗСУ від Золотого</h1>
      <h2>Депутата Держдуми РФ Журавльова супроводжували бойовики угруповання "ЛНР" і спостерігачі ОБСЄ.</h2>
      <address>
        <time datetime="2019-11-03T23:28:00+00:00">03 Nov 2019, 23:28</time>
      </address>
      <p>Депутат Державної Думи Росії і голова шовіністичної партії "Родіна" Олексій Журавльов 1-2 листопада відвідав колишні позиції бойовиків угрупування "ЛНР" у районі <b><a href="https://dt.ua/POLITICS/homchak-povtoryuye-tu-samu-operaciyu-z-rozvedennya-viysk-v-zolotomu-butusov-328321_.html">Золотого Луганської області</a></b>, де "проінспектував" хід розведення сил і засобів, повідомляє <a href="https://ru.espreso.tv/news/2019/11/03/quotdeystvytelno_ykh_zdes_netquot_otstuplenye_vsu_v_zolotom_proveryl_deputat_gosdumy_zhuravlev">Espreso.TV</a>.</p>
      <p>"Візит" російського депутата висвітлювали пропагандистські ЗМІ окупантів. В опублікованому сюжеті, крім бойовиків і Журавльова, також фігурують спостерігачі СММ ОБСЄ, які їх супроводжували.</p>
      <p>Журавльов дав коментарі прес-службі незаконного збройного формування "народна міліція" "ЛНР", а також зустрівся з ватажком терористичної "республіки" Леонідом Пасічником – колишнім генералом СБУ, який зрадив присягу й у 2014 році перейшов на службу до російських окупантів.</p>
      <p>В окупованому Луганську на честь приїзду "гостя" з Москви влаштували концерт, а місцевим мешканцям дозволили придбати овочі та фрукти зі знижкою на спеціально організованому ярмарку.</p>
      <p>Журавльов потрапив до ОРДЛО через неконтрольовану ділянку україно-російського кордону, порушивши тим самим міграційне законодавство України. Офіційних заяв Міністерства закордонних справ і Служби безпеки України у зв'язку "візитом" російського депутата до окупованих районів Луганщини станом на вечір 3 листопада не було.</p>
      <figure>
        <iframe src="https://www.youtube.com/embed/7XIONbETi-Q" width="640" height="360" data-service="Youtube" scrolling="no"/>
      </figure>
      <p>Нагадаємо, 1 листопада, <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">біля Золотого на Луганщині закінчилося триденне розведення сил і засобів</a></b>. Розведення розпочалося опівдні 29 жовтня: українські військові та НЗФ бойовиків запустили у повітря зелені та білі ракети, що сигналізують про готовність до початку процесу.</p>
      <p>Військовослужбовців ЗСУ почали відводити, попри <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> та регулярні обстріли бойовиків. За процесом спостерігала Спеціальна моніторингова місія ОБСЄ.</p>
      <p>Докладніше про наслідки цього кроку читайте в матеріалі Юрія Бутусова "<b><a href="https://dt.ua/internal/male-zolote-a-cina-velika-328202_.html">Мале Золоте, а ціна велика</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2VzcHJlc28udHY=">espreso.tv</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>