<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637950/%D8%B4%D8%B1%D8%B7-%D8%A8%DA%86%D9%87%E2%80%8C-%D8%AF%D8%A7%D8%B1-%D9%86%D8%B4%D8%AF%D9%86-%D8%AF%D8%B1-%D8%A7%D8%B2%D8%AF%D9%88%D8%A7%D8%AC-%D8%A8%D8%A7%D8%B7%D9%84-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T23:09:00+00:00"/>
    <meta property="og:title" content="شرط بچه‌ دار نشدن در ازدواج باطل است"/>
    <meta property="og:description" content="رئیس هیات مدیره کانون سردفتران ازدواج و طلاق در واکنش به اظهارات یک نماینده مجلس مبنی بر شیوع درج شرط ضمن عقد نکاح مبنی بر بچه دار نشدن..."/>
  </head>
  <body>
    <article>
      <h1>
        <a href="https://www.bultannews.com/fa/news/637950/%D8%B4%D8%B1%D8%B7-%D8%A8%DA%86%D9%87%E2%80%8C-%D8%AF%D8%A7%D8%B1-%D9%86%D8%B4%D8%AF%D9%86-%D8%AF%D8%B1-%D8%A7%D8%B2%D8%AF%D9%88%D8%A7%D8%AC-%D8%A8%D8%A7%D8%B7%D9%84-%D8%A7%D8%B3%D8%AA">شرط بچه‌ دار نشدن در ازدواج باطل است</a>
      </h1>
      <h2>رئیس هیات مدیره کانون سردفتران ازدواج و طلاق در واکنش به اظهارات یک نماینده مجلس مبنی بر شیوع درج شرط ضمن عقد نکاح مبنی بر بچه دار نشدن...</h2>
      <address><time datetime="2019-11-03T23:09:00+00:00">03 Nov 2019, 23:09</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، رییس هیات مدیره کانون سردفتران ازدواج و طلاق: شرط<b> بچه‌ دار</b> نشدن در <b>ازدواج</b> باطل است<br/>علی مظفری درباره موضوع مطرح شده از سوی یک نماینده مجلس مبنی بر درج شرط بچه دار نشدن زوجین ضمن عقد نکاح، اظهار کرد: چنین چیزی تا الان از مردم تقاضا نشده است تا اینکه به این موضوع برسیم که می شود آن را قید کرد یا خیر.</p>
      <p>وی با اشاره به صحبت نماینده مجلس مبنی بر اینکه "یک مورد خاص که دو سال است شیوع یافته ذکر شرط زوجین برای عدم بچه دار شدن در عقدنامه است"، گفت: این موضوع تعجب آور است و اصلا معلوم نیست منبع و ماخذ آن کجا و چگونه بوده است زیرا تمام شروط ضمن عقد که قید می شود در فناوری سازمان ثبت قابل مشاهده است. در این چند روز که این خبر مخابره شد، یک مورد هم نداشته ایم و تعجب آور است که چنین موضوعاتی که تاثیر سوء دارد، اعلام شده است.</p>
      <p>مظفری درباره اینکه آیا می شود شرط بچه دار نشدن را در عقدنامه قید کرد یا خیر؟ گفت: خیر. اختلاف فقهی اینجا مطرح است و اکثر قریب به اتفاق، نظر فقها و مراجع عظام این است که شرط باطل است زیرا بحث فقهی و نکاح بار شرعی است و نظر مراجع به این سمت است. به همین دلیل از نظر شرعی باطل است.</p>
      <p>وی گفت: موضوعاتی در یکی دو سال اخیر باب شده است ولی تعجب آور است که چنین چیزی که اصلا وجود نداشته و تقاضا نشده و صرف نظر از اینکه این شرط درست است یا خیر و قابل درج در سند ازدواج است یا خیر. وقتی چنین خبری مخابره می شود اثر سوء دارد و تصورم این است که از این به بعد تقاضای این موضوع زیاد شود.</p>
      <p>رئیس هیات مدیره کانون سردفتران ازدواج و طلاق افزود: باید تاسف خورد که نماینده مجلسی چنین موضوعی را اعلام کرده است. از فردا کارما زیاد می شود و باید مدام بگوییم که این موضوع شرعی و درست نیست ولی مردم می گویند که نماینده مجلس گفته است. تاسف آور که نماینده مجلس دقت نکرده و خبرکذبی داده و به خاطر جایگاه خودشان موضوعی را مطرح کرده که اثر سوئی دارد.</p>
    </article>
  </body>
</html>