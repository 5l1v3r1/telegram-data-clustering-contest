<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637724/%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D8%A7%D8%B4%D8%AA%D8%BA%D8%A7%D9%84-%D8%A8%D8%A7%D9%84%D8%A7%D8%AE%D8%B1%D9%87-%D8%B3%D9%87%E2%80%8C%D8%B4%D9%86%D8%A8%D9%87-%D8%A8%D8%B1%DA%AF%D8%B2%D8%A7%D8%B1%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T11:25:00+00:00"/>
    <meta property="og:title" content="شورای عالی اشتغال بالاخره سه‌شنبه برگزارمی‌شود"/>
    <meta property="og:description" content="رئیس دبیرخانه شورای عالی اشتغال از برگزاری این شورا در روز سه شنبه هفته جاری به ریاست معاون اول رئیس جمهور خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/637724/%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D8%A7%D8%B4%D8%AA%D8%BA%D8%A7%D9%84-%D8%A8%D8%A7%D9%84%D8%A7%D8%AE%D8%B1%D9%87-%D8%B3%D9%87%E2%80%8C%D8%B4%D9%86%D8%A8%D9%87-%D8%A8%D8%B1%DA%AF%D8%B2%D8%A7%D8%B1%D9%85%DB%8C%E2%80%8C%D8%B4%D9%88%D8%AF">شورای عالی اشتغال بالاخره سه‌شنبه برگزارمی‌شود</a>
      </h1>
      <h2>رئیس دبیرخانه شورای عالی اشتغال از برگزاری این شورا در روز سه شنبه هفته جاری به ریاست معاون اول رئیس جمهور خبر داد.</h2>
      <address><time datetime="2019-11-03T11:25:00+00:00">03 Nov 2019, 11:25</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمد اسکندری درباره زمان برگزاری نشست شورای عالی اشتغال گفت: بر اساس<b> برنامه ریزی</b> انجام شده قرار است روز سه شنبه هفته جاری (۱۴ آبان) هفتاد و نهمین نشست <b>شورای عالی اشتغال</b> به ریاست معاون اول رئیس جمهور و با حضور نمایندگان دستگاه‌های اجرایی برگزار شود.</p>
      <p>وی افزود: نهایی کردن برنامه‌ اشتغال سال ۹۸، تحلیل برنامه‌های فعال بازار کار، آخرین وضعیت فعالیت کارگروه‌های اشتغال و آخرین گزارش از اجرای برنامه اشتغال روستایی محورها و دستور کارهای این نشست هستند.</p>
      <p>رئیس دبیرخانه شورای عالی اشتغال ادامه داد: البته فردا (دوشنبه ۱۳ آبان) کمیسیون تخصصی شورای عالی اشتغال در وزارت تعاون، کار و رفاه اجتماعی برای نهایی کردن محورها و دستورکارهای نشست اصلی شورا برگزار خواهد شد.</p>
      <p>اسکندری درباره تاخیر در برگزاری این نشست با وجود تشکیل اولین کمیسیون تخصصی شورای عالی اشتغال در اردیبهشت ماه نیز گفت: از همان زمان، وزارت تعاون، کار و رفاه اجتماعی آمادگی خود را برای برگزاری شورای عالی اشتغال اعلام کرد و مکاتبات لازم را با نهاد ریاست جمهوری برای تشکیل این نشست انجام داد تا سرانجام قرار است این نشست در هفته جاری تشکیل جلسه دهد.</p>
      <p>شورای عالی اشتغال آخرین بار در دیماه سال گذشته برگزار شد و اولین نشست این شورا در سال ۹۸ پس از ۱۰ ماه برگزار می‌شود.</p>
      <p>در عین حال، اولین کمیسیون تخصصی شورای عالی اشتغال به عنوان مقدمه برگزاری جلسه اصلی شورا، در اردیبهشت ماه امسال برگزار شد.</p>
      <p>شورای عالی اشتغال در حالی به عنوان شورای سیاستگذار برنامه‌های فعال بازار کار، با گذشت بیش از ۱۰ ماه تشکیل می شود که طبق قانون «تشکیل شورای عالی اشتغال» باید در سال دوبار تشکیل جلسه دهد.</p>
    </article>
  </body>
</html>