<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/03/brezilyada-kacak-keresteciler-orman-savunan-amazon-yerlisini-oldurdu"/>
    <meta property="og:site_name" content="euronews"/>
    <meta property="article:published_time" content="2019-11-03T11:01:54+00:00"/>
    <meta property="og:title" content="Brezilya’da kaçak keresteciler ormanı savunan Amazon yerlisini öldürdü"/>
    <meta property="og:description" content="Brezilya'da yangınlara karşı ormanları korumak için gruplar oluşturan Amazon yerlileri ile kaçak keresteciler arasında yaşanan çatışmada Amazon yerlisi genç hayatını kaybederken birisi de yaralandı."/>
  </head>
  <body>
    <article>
      <h1>Brezilya’da kaçak keresteciler ormanı savunan Amazon yerlisini öldürdü</h1>
      <address><time datetime="2019-11-03T11:01:54+00:00">03 Nov 2019, 11:01</time> by <a rel="author">Euronews </a></address>
      <p>Brezilya’da Amazon ormanları son dönemde yaşanan yangınlarla büyük zarar görürken hükümet gerekli mücadeleyi göstermediği gerekçesiyle özellikle Batı ülkeleri tarafından sert şekilde eleştiriliyor. Ormanları korumak için gruplar oluşturan Amazon yerlileri ile kaçak keresteciler arasında Cumartesi günü çatışma yaşandı. Olayda bir Amazon yerlisi genç hayatını kaybederken birisi de yaralandı.</p>
      <p>Amazonlar, dünyanın akciğeri olarak biliniyor. Aktivistler son aylarda Amazon'daki orman yangınlarında görülen artışı bölgedeki maden faaliyetleri ile keresteci ve çiftçileri teşvik eden politikalara bağlıyor.</p>
      <p>Ülkenin kuzeyindeki Guajajara kabilesinin liderleri Portekizcede kurt anlamına gelen Lobo lakaplı Paulo Paulino Guajajara’nın Maranhao eyaletinde cuma günü avlanırken saldırıya uğradığını ve başından vurularak öldürüldüğünü açıkladı. Kabileden başka bir isim de yaralanmasına rağmen kaçmayı başardı.</p>
      <p>Ülkedeki yerlileri savunan örgüt APIB “(Devlet Başkanı) Bolsonaro’nın ellerinde yerlilerin kanı var.” açıklaması yaptı. APIB ülkedeki yaklaşık 900 bin yerli insanı temsil ediyor. Örgüt, yerlilerin yaşadığı bölgelerde artan şiddet olaylarının Cumhurbaşkanı Bolsonaro’nın nefret söyleminin doğrudan bir sonucu olduğunu savundu.</p>
      <p>APIB lideri Sonia Guajajara sosyal medyada paylaştığı mesajında “Bu kurumsallaştırılmış soykırımı durdurmanın zamanı geldi.” dedi.</p>
      <figure>
        <iframe data-src="https://twitter.com/euronewses/status/1190438076495122432" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Brezilya federal polisi ise Paulino Guajajara’nın ölümünün araştırılması için bölgeye bir ekip gönderileceğini bildirdi. Guajajaras yaklaşık 20 bin mensubuyla ülkenin en geniş yerli kabilelerinden birisi.</p>
      <ul>
        <li>
          <b>
            <a href="https://tr.euronews.com/2019/09/02/amazonlar-daki-yangin-krizi-sonrasi-halkin-brezilya-lideri-bolsonaro-ya-destegi-dibe-vurdu">Amazonlar'daki yangın krizi sonrası halkın Brezilya lideri Bolsonaro'ya desteği dibe vurdu</a>
          </b>
        </li>
        <li>
          <b>
            <a href="https://tr.euronews.com/2019/08/21/amazonda-binlerce-kilometrekare-ormanlik-alan-yok-oldu">Amazon'da ocak ayından bu yana 72 bin orman yangını çıktı</a>
          </b>
        </li>
      </ul>
      <p>Devlet Başkanı Jair Bolsonaro, dünyanın birçok ülkesinin yanı sıra çevre örgütleri tarafından yangınları gizliden teşvik ettiği gerekçesiyle eleştiriliyor.</p>
      <p>Zira Bolsonaro, seçim kampanyası sırasında özellikle de çiftçilere alan açılması için ormansızlaşma sözü vermişti.</p>
      <p>Ulusal Uzay Araştırmaları Enstitüsü (INPE) Amazon bölgesinde geçen yılın aynı dönemine oranla çıkan yangınlarda yüzde 83 artış olduğunu açıkladı. Ağustos ayında yapılan açıklamada açıklamada 1 Ocak'tan bu yana Amazon ormanlarında 72 bini aşkın yangın meydana geldiği bildirildi.</p>
    </article>
  </body>
</html>