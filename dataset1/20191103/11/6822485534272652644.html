<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812082.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T11:24:00+00:00"/>
    <meta property="og:title" content="محور ساری-گرگان مسدود شد"/>
    <meta property="og:description" content="به گزارش تسنیم، هواشناسی مازندران عصر روز گذشته از وقوع سیلاب شدید همراه با آبگرفتگی معابر در استان خبر داده بود. بر اثر سیلاب شب گذشته و امروز جاده ارتباطی ساری - گرگان حدفاصل بهشهر تا انتهای گلوگاه تخریب شده و سبب مسدودی این راه مواصلاتی شد."/>
  </head>
  <body>
    <article>
      <h1>محور ساری-گرگان مسدود شد</h1>
      <address>
        <time datetime="2019-11-03T11:24:00+00:00">03 Nov 2019, 11:24</time>
      </address>
      <p>بارش سیل آسای باران در دهمین شب پاییزی سبب تخریب جاده‌ها و مفقودی یک زن در گلوگاه کرده است.</p>
      <p>به گزارش تسنیم، هواشناسی مازندران عصر روز گذشته از وقوع سیلاب شدید همراه با آبگرفتگی معابر در استان خبر داده بود. بر اثر سیلاب شب گذشته و امروز جاده ارتباطی ساری - گرگان حدفاصل بهشهر تا انتهای گلوگاه تخریب شده و سبب مسدودی این راه مواصلاتی شد.</p>
      <p>سیلاب نیز سبب مسدودی راههای ارتباطی جاده لایی، هزار جریب نکا، استخرپست و سوچلمای این شهرستان شده است. رانش زمین همچنین برخی راه‌های روستایی و کوهستانی نکا و بهشهر را نیز مسدود کرد.</p>
      <p>بر اثر بارش سیلابی دیشب و امروز که سبب مسدودی جاده ساری - گرگان نیز شده است، بخشدار گلوگاه از مسدود شدن یک زن در سیلاب امروز این شهر خبر داد.</p>
      <p>فرماندار گلوگاه نیز از تشکیل ستاد مدیریت بحران شهرستان در گلوگاه به ریاست مسئولان استانی خبر داد و گفت: میزان خسارات سیلاب در گلوگاه بالا بوده و باید برآورد شود.</p>
      <p>فریدون کلبادی نژاد با بیان اینکه آبگرفتگی سطح شهر و روستاهای گلوگاه بالا بوده است، تصریح کرد: با تصمیم شورای آموزش و پرورش استان و شهرستان، امروز مدارس گلوگاه تعطیل شده است.</p>
      <p>وی با اشاره به اینکه سرریز آب تیله نو گلوگاه تردد شهروندان را با اختلال مواجه کرده است، افزود: مدارس بسیاری بر اثر سیلاب دیشب در گلوگاه تخریب شده است.</p>
      <p>اگرچه بارش نزولات آسمانی سبب تخریب ابنیه‌ها و زیربناهای استان شده است ولی مدیرعامل آب منطقه ای مازندران از سرریز آب سدهای استان بر اثر بارش باران ابراز خرسندی کرده و معتقد است: پاییز امسال پرباران بوده و برای سال آینده مشکل کم آبی برای کشاورزان استان حادث نخواهد شد.</p>
      <p>مدیرکل مدیریت بحران مازندران نیز با اشاره به اینکه در حوزه روستاهای لمراسک، قلعه پایان، تیله نو و برخی روستاهای استان، آبگرفتگی و سیل وجود دارد، گفت: راه این روستاها مسدود شده بود که عملیات بازگشایی انجام و راه ارتباطی برقرار شده و مقاطع تحصیلی گلوگاه تعطیل شده است.</p>
      <p>علی اصغر احمدی با اشاره به اینکه بیشترین بارش 24 ساعت گذشته استان در گلوگاه بوده است، تصریح کرد: در بهشهر و نکا مشکل حادی نداشتیم و مشکلات برطرف شده است.</p>
      <p>وی با بیان اینکه سیلاب درون منازل برخی ساکنان روستایی گلوگاه شده است، گفت: سیل خسارت سنگینی به سه روستای لمراسک، ولمازو و تیله‌نو وارد کرده است.</p>
      <p>فرمانده پلیس راه مازندران نیز با بیان اینکه همه محورهای استانی جوی بارانی دارند، افزود: تردد در محورهای مواصلاتی هراز، سوادکوه و کندوان در هر دو مسیر رفت و برگشت روان گزارش شده است.</p>
      <p>سرهنگ پاسدار علیرضا قدمی با بیان اینکه شاهد بارش باران و مه‌گرفتگی در ارتفاعات محورهای استان هستیم، گفت: به دلیل لغزندگی جاده‌ها رانندگان از سفرهای غیرضرور خودداری و با سرعت مطمئنه طی طریق کنند.</p>
    </article>
  </body>
</html>