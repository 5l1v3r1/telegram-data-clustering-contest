<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nigel-farage-do-voleb-vysle-600-uchazecu-sam-kandidovat-nebude/1816603?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T11:46:00+00:00"/>
    <meta property="og:title" content="Nigel Farage do voleb vyšle 600 uchazečů, sám kandidovat nebude"/>
    <meta property="og:description" content="Londýn - Protiunijní Strana pro brexit do prosincových předčasných parlamentních voleb v Británii postaví 600 kandidátů, její šéf Nigel Farage se ale sám o křeslo poslance ucházet nebude. Farage to dnes řekl v rozhovoru se stanicí BBC. Politik uvedl, že se chce namísto vlastní kandidatury co nejvíce zapojit do předvolební kampaně a po celé zemi vysvětlovat voličům, proč je brexitová dohoda dojednaná premiérem Borisem Johnsonem pro Británii škodlivá."/>
  </head>
  <body>
    <article>
      <h1>Nigel Farage do voleb vyšle 600 uchazečů, sám kandidovat nebude</h1>
      <address><time datetime="2019-11-03T11:46:00+00:00">03 Nov 2019, 11:46</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Protiunijní Strana pro brexit do prosincových předčasných parlamentních voleb v Británii postaví 600 kandidátů, její šéf Nigel Farage se ale sám o křeslo poslance ucházet nebude. Farage to dnes řekl v rozhovoru se stanicí BBC. Politik uvedl, že se chce namísto vlastní kandidatury co nejvíce zapojit do předvolební kampaně a po celé zemi vysvětlovat voličům, proč je brexitová dohoda dojednaná premiérem Borisem Johnsonem pro Británii škodlivá.</p>
      <slideshow>
        <figure>
          <img src="https://i3.cn.cz/6/1572377031_P201910290973901.jpg"/>
        </figure>
        <figure>
          <img src="https://i3.cn.cz/6/1572375630_P201910290946201.jpg"/>
        </figure>
        <figure>
          <img src="https://i3.cn.cz/6/1572367696_P201910290820501.jpg"/>
        </figure>
        <figure>
          <img src="https://i3.cn.cz/6/1572356342_P201910290609801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=1833">Fotogalerie: Brexit</a>
        </figcaption>
      </slideshow>
      <p>"Opravdu poctivě jsem přemýšlel nad tím, jak bych mohl co nejlépe posloužit brexitu," řekl Farage v pořadu Andrewa Marra. Dospěl prý k závěru, že nejužitečnější bude, když co nejvíc podpoří šest stovek kandidátů, které hodlá Strana pro brexit do voleb vyslat. "Kdyby Boris Johnson usiloval o skutečný brexit, pak bychom proti němu ve volbách bojovat nemuseli," dodal.</p>
      <p>Farage je prominentní postavou britské politiky už řadu let a v brexitovém procesu hraje jednu z hlavních rolí od samého počátku. O křeslo poslance se neúspěšně ucházel už sedmkrát, a to ještě v barvách své bývalé Strany nezávislosti Spojeného království (UKIP). Stranu pro brexit spustil teprve na počátku letošního roku, načež s ní suverénně v Británii opanoval květnové volby do Evropského parlamentu. Následně ale její preference poklesly a nyní se její podpora v průzkumech pohybuje lehce nad deseti procenty.</p>
      <p>O novém složení parlamentu budou Britové rozhodovat 12. prosince. Britská média dlouho spekulovala o tom, že Strana pro brexit by mohla ve volbách s vládními konzervativci spolupracovat, aby se ve volebních obvodech neštěpila podpora pro kandidáty prosazující odchod z EU. To ale premiér Johnson v pátek vyloučil.</p>
    </article>
  </body>
</html>