<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619612/%DA%86%D8%B7%D9%88%D8%B1-%D9%85%DB%8C%E2%80%8C%D8%AA%D9%88%D8%A7%D9%86-%D8%B3%D8%B1%D8%B7%D8%A7%D9%86-%D8%B3%DB%8C%D9%86%D9%87-%D8%B1%D8%A7-%D9%BE%D9%86%D8%AC-%D8%B3%D8%A7%D9%84-%D9%82%D8%A8%D9%84-%D8%A7%D8%B2-%D8%A8%D8%B1%D9%88%D8%B2-%D8%B9%D9%84%D8%A7%D8%A6%D9%85-%D8%AA%D8%B4%D8%AE%DB%8C%D8%B5-%D8%AF%D8%A7%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T11:36:00+00:00"/>
    <meta property="og:title" content="چطور می‌توان سرطان سینه را پنج سال قبل از بروز علائم تشخیص داد؟"/>
    <meta property="og:description" content="محققان انگلیسی آزمایش خون جدیدی ابداع کرده‌اند که می‌تواند ابتلای بیمار به سرطان سینه را پنج سال قبل از بروز هرگونه علائمی تشخیص دهد؛ این آزمایش خون می‌تواند جان هزاران نفر را از مرگ نجات دهد."/>
  </head>
  <body>
    <article>
      <h1>چطور می‌توان سرطان سینه را پنج سال قبل از بروز علائم تشخیص داد؟</h1>
      <address>
        <time datetime="2019-11-03T11:36:00+00:00">03 Nov 2019, 11:36</time>
      </address>
      <p>
        <i>محققان انگلیسی آزمایش خون جدیدی ابداع کرده‌اند که می‌تواند ابتلای بیمار به سرطان سینه را پنج سال قبل از بروز هرگونه علائمی تشخیص دهد؛ این آزمایش خون می‌تواند جان هزاران نفر را از مرگ نجات دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> کارشناسان نتایج این آزمایش خون را «امیدوار کننده» توصیف کردند و اظهار داشتند که این آزمایش خون می‌تواند برای غربالگری زنان، جایگزین شدن با ماموگرام‌ها و شروع بسیار زودتر درمان سرطان سینه مورد استفاده قرار گیرد.</p>
      <p>به گزارش پایگاه اینترنتی روزنامه تلگراف، سرطان سینه رایج ترین سرطان میان زنان است طوری که سالانه حدود ۵۵ هزار زن به این بیماری مبتلا می‌شوند و حدود ۱۱ هزار و ۵۰۰ نفر بر اثر ابتلا به این بیماری جان خود را از دست می‌دهند.</p>
      <p>این تحقیق جدید که در کنفرانس موسسه ملی تحقیقات سرطان (NCRI) در «گلاسکو» انگلیس ارائه شد، نشان داد که با یک آزمایش خون می‌توان تغییرات در واکنش سیستم ایمنی بدن به مواد تولید شده توسط سلول‌های سرطانی را تشخیص داد. با این حال محققان اذعان داشتند که برای تقویت دقت این آزمایش خون به آزمایش های بزرگتری نیاز است، انتظار می‌رود که این آزمایش خون در عرض پنج سال به اندازه بیشتری در دسترس قرار گیرد.</p>
      <p>به گفته محققان، سلول‌های سرطانی پروتئین‌هایی به نام «آنتی ژن‌ها» تولید می‌کنند که بدن را به تولید پادتن علیه آن‌ها وادار می‌سازد. این پروتئین‌ها «خودپادتن ها» (autoantibodies) نامیده می شوند.</p>
      <p>محققان دانشگاه «ناتینگهام» در انگلیس در این آزمایش پایلوت، نمونه‌های خون ۹۰ بیمار مبتلا به سرطان سینه را در زمانی که این بیماری در آن‌ها تشخیص داده شده بود گرفتند و آن‌ها را با نمونه‌های خون ۹۰ بیمار فاقد سرطان سینه، مقایسه کردند.</p>
      <p>آن‌ها با استفاده از فناوری غربالگری متوجه حضور «خودپادتن هایی» شدند که با ابتلا به سرطان سینه ارتباط داشتند.</p>
      <p>«دانیه آلفتنانی» با ارائه این تحقیق در کنفرانس NCRI گفت: نتایج مطالعه ما نشان داد که سرطان سینه «خودپادتن هایی» در برابر صفحات آنتی ژن‌های خاص مرتبط با تومور ایجاد می‌کنند. ما توانستیم با تشخیص این خودپادتن‌ها در خون، سرطان سینه را با دقت قابل قبولی تشخیص دهیم.</p>
      <p>وی افزود: این آزمایش توانست بیماری سرطان سینه را در ۳۷ درصد موارد ابتلا به سرطان تشخیص دهد و ابتلا به این بیماری را در ۷۹ درصد گروه کنترل رد کند.</p>
    </article>
  </body>
</html>