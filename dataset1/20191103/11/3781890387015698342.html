<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739831"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T11:04:00+00:00"/>
    <meta property="og:title" content="&quot;บิ๊กตู่&quot;อ้อน&quot;นิวซีแลนด์&quot; ยกเว้นวีซ่า&quot;นักท่องเที่ยวไทย&quot;"/>
    <meta property="og:description" content="“ไทย-นิวซีแลนด์” หารือทวิภาคี แลกเปลี่ยนประสบการณ์เพิ่มมูลค่าสินค้าเกษตร “นายกฯตู่” ขอยกเว้นวีซ่าอำนวยความสะดวกนักท่องเที่ยวไทย"/>
  </head>
  <body>
    <article>
      <h1>"บิ๊กตู่"อ้อน"นิวซีแลนด์" ยกเว้นวีซ่า"นักท่องเที่ยวไทย"</h1>
      <address>
        <time datetime="2019-11-03T11:04:00+00:00">03 Nov 2019, 11:04</time>
      </address>
      <p>
        <b>“ไทย-นิวซีแลนด์” หารือทวิภาคี แลกเปลี่ยนประสบการณ์เพิ่มมูลค่าสินค้าเกษตร “นายกฯตู่” ขอยกเว้นวีซ่าอำนวยความสะดวกนักท่องเที่ยวไทย</b>
      </p>
      <p>เมื่อวันที่ 11 พ.ย. ที่อาคารอิมแพค ฟอรั่ม เมืองทองธานี พล.อ.ประยุทธ์ จันทร์โอชา นายกรัฐมนตรีและรมว.กลาโหม หารือแบบทวิภาคีกับน.ส.จาซินดา อาร์เดิร์น  นายกรัฐมนตรีนิวซีแลนด์ ระหว่างการประชุมสุดยอดอาเซียน ครั้งที่ 35 และการประชุมสุดยอดที่เกี่ยวข้อง โดยนางนฤมล ภิญโญสินวัฒน์ โฆษกประจำสำนักนายกรัฐมนตรี  เปิดเผยภายหลังการประชุมฯ ว่า นายกรัฐมนตรียินดีที่ความสัมพันธ์ระหว่างไทย-นิวซีแลนด์เป็นไปด้วยดีและราบรื่น และถือโอกานี้เชิญนายกรัฐมนตรีนิวซีแลนด์เยือนไทยอย่างเป็นทางการ โอกาสนี้นายกรัฐมนตรีได้กล่าวถึงความร่วมมือทางเศรษฐกิจที่ไทยและนิวซีแลนด์สามารถผลักดันและขยายผลให้เกิดประโยชน์ระหว่างกัน เช่น การแลกเปลี่ยนความเชี่ยวชาญและประสบการณ์การเพิ่มมูลค่าสินค้าเกษตร ซึ่งตรงกับนโยบายการส่งเสริมสมาร์ทฟาร์มของไทยแนวปฏิบัติที่ดีของนิวซีแลนด์ในด้านการบริหารการศึกษา โดยเฉพาะการส่งเสริมการเรียนรู้ตลอดชีวิต และการส่งเสริมการท่องเที่ยว ซึ่งขอให้นิวซีแลนด์พิจารณาเกี่ยวกับขั้นตอนการขอวีซ่า หรือการยกเว้นวีซ่า เพื่ออำนวยความสะดวกแก่นักท่องเที่ยว ซึ่งนายกรัฐมนตรีนิวซีแลนด์ได้แสดงความเห็นด้วยและให้เจ้าหน้าที่พิจารณาต่อไป</p>
      <figure>
        <img src="https://www.dailynews.co.th/admin/upload/20191103/news_FBzSmGfwfV181537_533.jpg?v=20191104076?v=3556"/>
      </figure>
      <figure>
        <img src="https://www.dailynews.co.th/admin/upload/20191103/news_gVxIosoqhu181536_533.jpg?v=20191104076?v=1910"/>
      </figure>
      <p> <br/>นางนฤมล กล่าวต่อว่า นายกรัฐมนตรีนิวซีแลนด์ประสงค์ขยายความร่วมมือด้านความมั่นคงกับไทย และเพิ่มบทบาทของนิวซีแลนด์ในอนุภูมิภาคลุ่มน้ำโขง  ในโอกาสนี้ ทั้งสองฝ่ายได้หารือในประเด็นระหว่างประเทศที่เป็นประเด็นท้าทาย ได้แก่ การเสริมสร้างความเข้มแข็งของสตรี ความเท่าเทียมกันทางเพศสภาพ การอนุรักษ์สิ่งแวดล้อมและ การรับมือกับการเปลี่ยนแปลงสภาพภูมิอากาศ การบรรเทาภัยพิบัติและการให้ความช่วยเหลือ ทางมนุษยธรรม และการจัดการปัญหาขยะพลาสติกและขยะทะเล พร้อมทั้งยินดีที่สมาชิก RCEP ทุกประเทศต่างร่วมมือกันอย่างเต็มที่ทำให้การเจรจา RCEP มีความคืบหน้าสามารถสรุปผลการเจรจาในประเด็นสำคัญได้.<br/> </p>
      <figure>
        <img src="https://www.dailynews.co.th/admin/upload/20191103/news_NoAjJRstpm181536_533.jpg?v=20191104076?v=4323"/>
      </figure>
      <figure>
        <img src="https://www.dailynews.co.th/admin/upload/20191103/news_bcJwgLEgMu181537_533.jpg?v=20191104076?v=4351"/>
      </figure>
    </article>
  </body>
</html>