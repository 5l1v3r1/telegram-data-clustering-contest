<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619607/%D9%85%D8%B1%DA%AF-9-%DA%A9%D9%88%D8%AF%DA%A9-%D8%AF%D8%B1-%D8%A7%D9%86%D9%81%D8%AC%D8%A7%D8%B1-%D9%85%DB%8C%D9%86-%D8%AF%D8%B1-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T11:27:00+00:00"/>
    <meta property="og:title" content="مرگ 9 کودک در انفجار مین در افغانستان"/>
    <meta property="og:description" content="وزارت کشور افغانستان اعلام کرد که در نتیجه انفجار مین در روستای طاهری‌ها در ولسوالی درقد ولایت تخار ۹ دانش‌آموز جان باختند."/>
  </head>
  <body>
    <article>
      <h1>مرگ 9 کودک در انفجار مین در افغانستان</h1>
      <address>
        <time datetime="2019-11-03T11:27:00+00:00">03 Nov 2019, 11:27</time>
      </address>
      <p>
        <i>وزارت کشور افغانستان اعلام کرد که در نتیجه انفجار مین در روستای طاهری‌ها در ولسوالی درقد ولایت تخار ۹ دانش‌آموز جان باختند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> طبق گفته این وزارتخانه، طالبان این مین را جاسازی کرده بود.</p>
      <p>به گزارش یورونیوز، انفجار حدود ساعت ۹ صبح امروز شنبه دو نوامبر (۱۱ آبان/عقرب) رخ داد و دانش‌آموزانی که به سمت مدرسه می‌رفتند روی مین رفتند.</p>
      <p>خلیل اسیر سخنگوی پلیس تخار به رویترز گفت: «این منطقه تحت کنترل طالبان است و از آنجا که نیروهای امنیتی برای پاکسازی آن، حملاتی را شروع کرده‌اند، طالبان در این منطقه مین‌های ضد نفر کاشته است.»</p>
      <p>کودکان بین ۹ تا ۱۲ سال سن داشتند و طبق گفته سخنگوی پلیس تخار، چهار نفر آن‌ها از «خانواده طالبان» بودند.</p>
      <p>طالبان تاکنون واکنشی نسبت به این موضوع نشان نداده است.</p>
      <p>سازمان ملل ماه گذشته در گزارشی از شمار «بی‌سابقه» تلفات غیرنظامیان در سه ماهه سوم سال در افغانستان خبر داد. طبق این گزارش بین ماه‌های ژوئیه تا سپتامبر امسال، ۱۱۷۴ غیر نظامی به‌دلیل حملات داخلی در این کشور کشته و در همین مدت ۳ هزار نفر نیز زخمی شده‌اند. این آمار نسبت به زمان مشابه در سال گذشته ۴۲ درصد بیشتر شده است.</p>
      <p>از سوی دیگر انفجار مین، بارها جان شهروندان افغان مخصوصا کودکان را گرفته است. در ماه می گذشته هفت کودک در انفجار یک مین در ولایت غزنی کشته و دو نفر دیگر زخمی شدند.</p>
      <p>مجموع قربانیان به ثبت رسیده به دلیل انفجار مین در افغانستان طی سال‌های ۱۹۷۸ تا ۲۰۱۷ میلادی ۳۰ هزار و ۹۸۰ نفر بوده است که از این تعداد ۷ هزار و ۴۵۶ نفر کشته و ۲۳ هزار و ۵۲۴ نفر زخمی یا قطع عضو شده‌اند. تنها در سال ۲۰۱۷ میلادی شمار کشته‌ها و زخمی‌های به ثبت رسیده در این رابطه ۲ هزار و ۳۰۰ نفر است که از این تعداد هزار و ۳۰ نفر بزرگسال و هزار و ۲۷۰ نفر کودک بودند.</p>
      <p>بنا بر گزارش خبرگزاری طلوع افغانستان مبتنی بر آمارهای رسمی این کشور، هم اکنون حدود ۱۷۰۰ کیلومتر از زمین‌های افغانستان آلوده به مین و دیگر مواد انفجاری هستند و ماهانه ۱۲۰ قربانی می‌گیرند.</p>
    </article>
  </body>
</html>