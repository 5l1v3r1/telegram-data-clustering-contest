<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/03/elina_svitolina_sogodni_zigraie_proty_eshli_barti_u_finali_pidsumkovogo_1682573"/>
    <meta property="og:site_name" content="ZIK.UA"/>
    <meta property="article:published_time" content="2019-11-03T11:10:00+00:00"/>
    <meta property="og:title" content="Еліна Світоліна сьогодні зіграє проти Ешлі Барті у фіналі Підсумкового тенісного турніру року WTA"/>
    <meta property="og:description" content="Сьогодні, 3 листопада, в китайському Шеньчжені українська тенісистка, восьмий номер світового рейтингу 25-річна Еліна Світоліна зустрінеться у фіналі Підсумкового турніру року Жіночої тенісної асоціації – WTA Finals-2019 із призовим фондом 14 000 000 доларів – з першою «ракеткою» світу 23-річною Ешлі Барті із Австралії."/>
  </head>
  <body>
    <article>
      <h1>Еліна Світоліна сьогодні зіграє проти Ешлі Барті у фіналі Підсумкового тенісного турніру року WTA</h1>
      <address>
        <time datetime="2019-11-03T11:10:00+00:00">03 Nov 2019, 11:10</time>
      </address>
      <p>
        <b>Сьогодні, 3 листопада, в китайському Шеньчжені українська тенісистка, восьмий номер світового рейтингу 25-річна Еліна Світоліна зустрінеться у фіналі Підсумкового турніру року Жіночої тенісної асоціації – WTA Finals-2019 із призовим фондом 14 000 000 доларів – з першою «ракеткою» світу 23-річною Ешлі Барті із Австралії.</b>
      </p>
      <p>Нагадаємо, це другий поспіль фінал для українки на Підсумковому турнірі WTA. У минулому році у фіналі Підсумкового турніру в Сінгапурі Світоліна обіграла Слоан Стівенс.</p>
      <p>Як повідомляє <a href="http://btu.org.ua/news/ukrainskiy-tennis/23623-wta-finals-jelina-svitolina-protiv-jeshli-barti-v-finale-prevju-matcha.html">btu.org.ua</a>, фінальний матч Ешлі Барті – Еліна Світоліна стартує о 13:30 за київським часом.</p>
      <p>У Шеньчжені на груповому етапі перша ракетка України перемогла чешку Кароліну Плішкову (7:6, 6:4), румунку Симону Халеп (7:5, 6:3) і американку російського походження Софію Кенін (7:5, 7:6), а в півфіналі впоралася з швейцаркою Беліндою Бенчіч (5:7, 6:3, 4:1 відмова).</p>
      <p>Ешлі Барті вийшла з групи завдяки двом перемогам над швейцаркою Беліндою Бенчіч (5:7, 6:1, 6:2) і чешкою Петрою Квітовою (6:4, 6:2), а між цими матчами програла голландці Кікі Бертенс (6:3, 3:6, 4:6). У півфіналі австралійка обіграла чешку Кароліну Плішкову (4:6, 6:2, 6:3).</p>
      <p>
        <u>Ешлі Барті і Еліна Світоліна зустрічалися раніш між собою п’ять разів, всі матчі виграла українка:</u>
      </p>
      <p>2019. Індіан-Уеллс (Premier Mandatory), хард, четверте коло – 7:6, 5:7, 6:4</p>
      <p>2018. Майамі (Premier Mandatory), хард, четверте коло – 7:5, 6:4</p>
      <p>2017. Пекін (Premier Mandatory), хард, друге коло – 6:4, 6:2</p>
      <p>2017. Wimbledon, трава, перше коло – 7:5, 7:6</p>
      <p>2017. FedCup, хард (зал) – 4:6, 6:1, 6:2</p>
      <p>
        <u>Історія виступу фіналісток на турнірах WTA Finals:</u>
      </p>
      <p><u><i>Еліна Світоліна</i></u> – загалом 10 перемог і 2 поразки. Еліна втретє виступає на Підсумковому чемпіонаті WTA. У минулому році українка стала чемпіонкою турніру, здобувши перемоги у всіх п’яти поєдинках.</p>
      <p><u><i>Ешлі Барті</i></u> – загалом 3 перемоги і 1 поразка. Барті цього року дебютувала на Підсумковому чемпіонаті WTA.</p>
      <p>Букмекери практично на рівних оцінюють шанси тенісисток на перемогу в фінальному поєдинку. Перемога Ешлі Барті оцінюється коефіцієнтом 1,885, а успіх Еліни Світоліної коефіцієнтом 1,912.</p>
      <p>Додамо, що тенісистка, яка виграє фінальну битву, додасть до заробленого раніше фантастичну суму в $2,325,000, а також 420 очок в рейтинг WTA.</p>
      <p> </p>
      <p> </p>
      <p> </p>
      <p> </p>
      <related>
        <h4>читайте також</h4>
        <a href="https://zik.ua/news/2019/11/02/u_matchi_za_tytul_wta_finals2019_elina_svitolina_zigraie_z_pershoyu_raketkoyu_1682393"/>
        <a href="https://zik.ua/news/2019/11/02/elina_svitolina_u_kozhnomu_poiedynku_potribno_pokazuvaty_sviy_krashchyy_1682379"/>
        <a href="https://zik.ua/news/2019/11/02/elina_svitolina_obigrala_belindu_benchich_i_zigraie_u_finali_pidsumkovogo_1682287"/>
        <a href="https://zik.ua/news/2019/11/02/elina_svitolina_sogodni_zigraie_proty_belindy_benchich_v_pivfinali_tenisnogo_1682149"/>
      </related>
    </article>
  </body>
</html>