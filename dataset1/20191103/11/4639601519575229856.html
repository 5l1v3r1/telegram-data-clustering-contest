<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/03/society/georgiadis-gia-eggrafo-novartis-epivevaionetai-i-skeyoria/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-03T11:59:51+00:00"/>
    <meta property="og:title" content="Γεωργιάδης για έγγραφο Novartis : Επιβεβαιώνεται η σκευωρία"/>
    <meta property="og:description" content="«Οι μάρτυρες δεν κατέθεσαν για κανέναν πολιτικό της Ελλάδας στο FBI, εν αντιθέσει με τις μαρτυρίες τους στην ελληνική δικαιοσύνη»"/>
  </head>
  <body>
    <article>
      <h1>Γεωργιάδης για έγγραφο Novartis : Επιβεβαιώνεται η σκευωρία</h1>
      <h2>«Οι μάρτυρες δεν κατέθεσαν για κανέναν πολιτικό της Ελλάδας στο FBI, εν αντιθέσει με τις μαρτυρίες τους στην ελληνική δικαιοσύνη»</h2>
      <address><time datetime="2019-11-03T11:59:51+00:00">03 Nov 2019, 11:59</time> by <a rel="author">ΤοΒΗΜΑ Team</a></address>
      <p>Tη σκευωρία κατά πολιτικών στην υπόθεση Novartis, επιβεβαιώνει η αποκάλυψη του εγγράφου της Ελένης Τουλουπάκη, δηλώνει ο υπουργός Ανάπτυξης και Επενδύσεων Άδωνις Γεωργιάδης.</p>
      <h3>«Ποιος τους έβαλε να αλλάξουν τις καταθέσεις τους;»</h3>
      <p>Σύμφωνα με το Liberal, ο κ. Γεωργιάδης εκτίμησε ότι πίσω από τις διώξεις υπήρξε διοργανωτής και τονίζει πως οι καταθέσεις των μαρτύρων είναι δικονομικά άκυρες και έωλες.</p>
      <p>
        <a href="https://www.in.gr/2019/11/03/politics/kyvernisi/dimoskopisi-marc-isxyri-ypostiriksi-apolamvanei-kyvernisi-mitsotaki/">Διαβάστε ακόμη : Δημοσκόπηση Marc - Ισχυρή υποστήριξη απολαμβάνει η κυβέρνηση Μητσοτάκη</a>
      </p>
      <p>Ο κ. Γεωργιάδης σημείωσε ότι οι μάρτυρες δεν κατέθεσαν για κανέναν πολιτικό της Ελλάδας στο FBI, εν αντιθέσει με τις μαρτυρίες τους στην ελληνική δικαιοσύνη. «Ποιος τους έβαλε να αλλάξουν τις καταθέσεις τους και γιατί;», διερωτήθηκε.</p>
      <p>Επίσης, θέτει θέμα παραβίασης του νόμου από την εισαγγελέα διαφθοράς σημειώνοντας ότι «για λόγους που μόνον εκείνη γνωρίζει, αποφάσισε ψυχρά να παραβιάσει τον νόμο», διότι η ελληνική νομοθεσία απαγορεύει στους μάρτυρες δημοσίου συμφέροντος να έχουν προσδοκία οικονομικού οφέλους σε απόλυτη αντίθεση με τον αμερικανικό νόμο.</p>
      <h4>Η δήλωση του Άδωνι Γεωργιάδη</h4>
      <p>«Η αποκάλυψη από την Καθημερινή του εγγράφου που αποδεικνύει ότι οι μάρτυρες δημοσίου συμφέροντος στην Ελλάδα και εκείνοι του FBI είναι κοινοί, αποδεικνύει την ύπαρξη της σκευωρίας.</p>
      <p>Πρώτον, γιατί από επίσημη ενημέρωση του FBI της εκεί κατάθεσης, κανένας μάρτυρας δεν έχει πει τίποτα κατά κάποιου πολιτικού, ενώ αντίθετα οι ίδιοι άνθρωποι στην Ελλάδα κατέθεσαν κυρίως κατά πολιτικών. Ποιος τους έβαλε να αλλάξουν τις καταθέσεις τους και γιατί; Προφανώς ο διοργανωτής της σκευωρίας.</p>
      <p>Και δεύτερον, διότι δυστυχώς αποδεικνύεται ότι η κα εισαγγελέας διαφθοράς, όπως είχε πράξει και στην περίπτωση του Νίκου Μανιαδάκη, για λόγους που μόνον εκείνη γνωρίζει, αποφάσισε ψυχρά να παραβιάσει τον νόμο.</p>
      <p>Κι αυτό καθώς η ελληνική νομοθεσία απαγορεύει στους μάρτυρες δημοσίου συμφέροντος να έχουν προσδοκία οικονομικού οφέλους σε απόλυτη αντίθεση με τον αμερικανικό νόμο.</p>
      <p>Άρα οι καταθέσεις τους είναι δικονομικά άκυρες καθώς λόγω της προσδοκία οικονομικού οφέλους στις ΗΠΑ, δεν μπορούσαν να είναι μάρτυρες δημοσίου συμφέροντος στην Ελλάδα».</p>
      <h4>Η αποκάλυψη</h4>
      <p>Υπενθυμίζεται ότι από το αποκαλυπτικό έγγραφο της Ελένης Τουλουπάκη, που φέρει τον χαρακτήρα «εμπιστευτικόν» και το οποίο επικαλείται ο Άδωνις Γεωργιάδης προκύπτει σαφώς, ότι οι δύο από τους τρεις προστατευόμενους μάρτυρες που ενοχοποίησαν με τις καταθέσεις τους τους δέκα πολιτικούς, είναι ακριβώς τα ίδια πρόσωπα με τους μάρτυρες που προτάθηκαν από δικηγορικό γραφείο για κατάθεση στις ΗΠΑ, προσδοκώντας οικονομικά οφέλη σύμφωνα με την αμερικανική νομοθεσία.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/03/society/ypothesi-novartis-oi-prostateyomenoi-martyres-eixan-eksetastei-kai-stis-ipa/"/>
        <a href="https://www.tovima.gr/2019/11/02/politics/politiki-kontra-gia-prosfygiko-kai-novartis-sto-one-channel/"/>
        <a href="https://www.tovima.gr/2019/11/02/opinions/mpanania-kai-me-prothypourgiki-sfragida/"/>
        <a href="https://www.tovima.gr/2019/11/01/vimatv/ant-karakousis-sto-one-channel-agonos-politikos-agonas-i-ypothesi-novartis/"/>
        <a href="https://www.tovima.gr/2019/11/01/society/ypothesi-novartis-katethese-ston-areio-pago-o-salmas/"/>
        <a href="https://www.tovima.gr/2019/10/31/vimatv/g-mantelas-sto-one-channel-oso-pernaei-o-kairos-tha-anevainoun-oi-tonoi-metaksy-nd-syriza/"/>
        <a href="https://www.tovima.gr/2019/10/31/vimatv/kyrtsos-kai-sarakiotis-sto-one-channel-gia-tin-ypothesi-novartis-kai-to-nomosxedio-gia-to-asylo/"/>
        <a href="https://www.tovima.gr/2019/10/31/vimatv/xr-vernardakis-sto-one-channel-omi-paraviasi-tis-koinovouleytikis-diadikasias-i-eksairesi-vouleyton/"/>
        <a href="https://www.tovima.gr/2019/10/30/politics/pronakritiki-eksaloi-sto-kinal-apo-tin-stiriksi-kastanidi-ston-polaki/"/>
      </related>
    </article>
  </body>
</html>