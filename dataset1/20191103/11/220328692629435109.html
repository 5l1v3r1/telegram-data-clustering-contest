<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/blgariya-mestni-izbori-2019/rumen-radev-glasuvayte-masovo-405706.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-03T11:09:19+00:00"/>
    <meta property="og:title" content="Румен Радев: Гласувайте масово"/>
    <meta property="og:description" content="Ще поканя ръководството на ЦИК, органите на реда, парламентарно представените политически партии, за да обсъдим всички пропуски в изборите и отстъпле..."/>
  </head>
  <body>
    <article>
      <h1>Румен Радев: Гласувайте масово</h1>
      <address><time datetime="2019-11-03T11:09:19+00:00">03 Nov 2019, 11:09</time> by <a rel="author">Стандарт</a></address>
      <p>Призовавам още веднъж гражданите  масово да участват в тези избори, за да не допуснат купеният и корпоративен вот да определя тяхното бъдеще. Огромният брой недействителни бюлетини на първи тур и множеството сигнали за купени гласове компрометират организацията и самото доверие в изборния процес и ще поканя ръководството на ЦИК, органите на реда, парламентарно представените  политически партии, за да обсъдим всички пропуски в изборите и отстъплението от честността на изборите. Решението на този проблем ще го обсъдим, но продължава да има нежелание за въвеждането на машинното гласуване. Поне това машинно гласуване ще реши въпроса с големия брой недействителни бюлетини. Това са недопустими проценти.</p>
      <p>На въпрос „Как ще коментирате думите на Макрон за българските емигранти”, президентът отговори: Няма български емигранти.  България, за разлика от други страни, е член на Европейския съюз и българските граждани са граждани на обединена Европа и свободата на движение е тяхно право. Имахме много разговори с президента Макрон, обсъждали сме различни теми. Той съвсем ясно и отчетливо заяви своите амбиции за европейско лидерство, които ще се реализират много трудно с подобен тип непремерено говорене. Защото то оставя съмнението за чертаене на нови разделителни линии. Освен това в европейската политика е неуместно, недопустимо, бих казал, да се лепят национални етикети. Отношенията между България и Франция почиват на дългогодишно пиятелство и сътрудничество. За нас е много по-важно да имаме френската подкрепа по стратегически за нас въпроси, какъвто е пакетът „Мобилност”, например, Шенген, механизмът за сътрудничество и проверка, постмониторинговият механизъм на ПАСЕ, подкрепата за начало на членство на република Северна Македония в ЕС и дали имаме подкрепата на Франция.</p>
    </article>
  </body>
</html>