<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/reggio-emilia/cronaca/cane-dirupo-1.4866468"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-03T11:12:02+00:00"/>
    <meta property="og:title" content="Reggio Emilia, cane precipita nel dirupo. Salvato"/>
    <meta property="og:description" content="Paura a Monte del Gesso di Scandiano, l’animale è stato recuperato con le funi dai vigili del fuoco"/>
  </head>
  <body>
    <article>
      <h1>Reggio Emilia, cane precipita nel dirupo. Salvato</h1>
      <h2>Paura a Monte del Gesso di Scandiano, l’animale è stato recuperato con le funi dai vigili del fuoco</h2>
      <address><time datetime="2019-11-03T11:12:02+00:00">03 Nov 2019, 11:12</time> by <a rel="author">il Resto del Carlino</a></address>
      <p>Reggio Emilia, 3 novembre 2019 - Stava seguendo un animale, o forse è stato attirato da qualche movimento sospetto. Sta di fatto che un <b>cane segugio, al seguito di un cacciatore</b>, si è ritrovato senza più base solida sotto le zampe, finendo in un <b>profondo dirupo</b>, bloccato su un terrapieno, a diversi metri dalla sommità. Sono dovuti intervenire i vigili del fuoco della squadra Saf, specializzati in questo tipo di interventi. La squadra, composta da tre operatori, ha avviato le procedure in sicurezza, raggiungendo l’animale in difficoltà.</p>
      <p>Il cane, per fortuna, nella caduta è riuscito a fermarsi in un <b>"terrazzino" stabile </b>lungo il percorso, senza finire in fondo al dirupo. In quel caso, infatti, avrebbe rischiato di procurarsi traumi molto gravi. L’episodio si è verificato ieri pomeriggio in località <b>Monte del Gesso</b>, in territorio del Comune di Scandiano. Il cacciatore proprietario del cane, quando si è accorto della situazione di emergenza dell’animale, si è reso conto che da solo non avrebbe potuto far nulla. A quel punto ha chiesto <b>l’intervento dei vigili del fuoco</b>.</p>
      <p>La centrale operativa del 115 di Reggio ha inviato sul posto la <b>squadra Saf</b>. Uno degli operatori è stato calato verso l’obiettivo con un sistema di funi, assicurate in cima, dove si trovava il resto dell’equipaggio. Con calma l’operatore è riuscito ad avvicinarsi al cane e a recuperarlo. Entrambi sono stati poi <b>issati </b>verso una zona sicura, in cima al dirupo. Il cane, sano e salvo anche se comprensibilmente spaventato da quella disavventura a lieto fine, è stato poi riconsegnato al proprietario. Non prima di aver dedicato qualche <b>affettuosa scodinzolata </b>ai suoi soccorritori, come "ringraziamento" per averlo liberato da quella scomoda posizione.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>