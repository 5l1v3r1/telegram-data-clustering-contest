<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/03/iran-supreme-leader-khamenei-says-talks-with-us-will-not-solve-iran-problems"/>
    <meta property="og:site_name" content="euronews"/>
    <meta property="article:published_time" content="2019-11-03T11:01:57+00:00"/>
    <meta property="og:title" content="خامنه‌ای: ماکرون یا خیلی ساده است یا همدست آمریکایی‌ها است"/>
    <meta property="og:description" content="علی خامنه ای با اشاره تلویحی به تنش های موجود بین تهران و واشنگتن گفت: «یکی از راه های بستن راه نفوذ آمریکا، منع مذاکره است.»"/>
  </head>
  <body>
    <article>
      <h1>خامنه‌ای: ماکرون یا خیلی ساده است یا همدست آمریکایی‌ها است</h1>
      <address><time datetime="2019-11-03T11:01:57+00:00">03 Nov 2019, 11:01</time> by <a rel="author">یورونیوز فارسی </a></address>
      <p>علی خامنه ای، رهبر ایران روز یکشنبه با اشاره به تلاش های امانوئل ماکرون، رئیس جمهوری فرانسه برای میانجیگری بین ایران و آمریکا گفت: «رئیس جمهور فرانسه یک ملاقات با ترامپ را حلال همه مشکلات ایران دانسته بود که باید بگوییم این شخص یا خیلی ساده است و یا همدست آمریکایی‌ ها است.»</p>
      <p>رهبر ایران افزود: «اخیرا نیز با این که می‌ دانستم نمی‌ شود، اما برای امتحان و به‌ منظور روشن شدن موضوع برای همگان، گفتم با وجود خطایی که آمریکایی‌ ها با خروج از برجام مرتکب شدند، اگر همه تحریم‌ ها را بردارند، می‌ توانند در مجموعه برجام شرکت کنند اگرچه می‌ دانستم که قبول نمی‌ کنند و به همین صورت هم شد.»</p>
      <h3>رهبر ایران در آستانه چهلمین سالگرد اشغال سفارت آمریکا در تهران بار دیگر بر عدم مذاکره با ایالات متحده تاکید کرد</h3>
      <p>علی خامنه ای در بخش دیگری از سخنان خود منشاء اختلافات بین ایران و آمریکا را «کوتای ۲۸ مرداد» سال ۱۳۳۲ دانست. وی گفت: «بعضی ها تاریخ را تحریف می کنند که "شروع اختلافات از تسخیر لانه جاسوسی بوده"؛ این تحریف تاریخ است. اختلاف بین ملت ایران با دولت آمریکا از ۲۸ مرداد و قبل از آن بود که آنها ملت ایران را دچار یک رژیم فاسد وابسته کردند.»</p>
      <p>وی گفت: «آمریکا از آبان ۴۳ که رژیم دست نشانده اش در ایران، امام عزیز ما را تبعید کرد تا آبان سال ۹۸ هیچ تغییری نکرده؛ آمریکا همان آمریکا است؛ همان گرگ صفتی و دیکتاتوری جهانی و بین المللی، همان شرارت و حدنشناسی، امروز هم در آمریکا هست. بله امروز آمریکا از سال ۴۳ ضعیف تر شده، لکن در عین حال وحشی تر و وقیح تر شده است.»</p>
      <p>این سخنان رهبر ایران در حالی بیان شد که روز دوشنبه مصادف با چهلمین سالگرد حمله گروهی از دانشجویان هوادار آیت الله خمینی به سفارت آمریکا در سال ۱۳۵۸ است.</p>
      <p>تنش ها بین ایران و آمریکا از ماه مه (اردیبهشت) سال گذشته که دونالد ترامپ، رئیس جمهوری آمریکا خروج کشورش از برجام را اعلام کرد شدت گرفته است. تهران و واشنگتن روز ۲۰ ژوئن (۳۰ خرداد) سال جاری به دنبال سرنگونی پهپاد آمریکا از سوی سپاه پاسداران ایران در آستانه رویارویی نظامی قرار گرفتند.</p>
      <p>علی خامنه ای با اشاره تلویحی به تنش های موجود بین تهران و واشنگتن گفت: «یکی از راه های بستن راه نفوذ آمریکا، منع مذاکره است. این البته برای آمریکا خیلی سخت است. آمریکای مستکبر که منت می گذارد تا با سران بقیه کشورها بنشیند و حرف بزند، سالها است که اصرار می کند با سران جمهوری اسلامی مذاکره کند و جمهوری اسلامی امتناع می کند.»</p>
      <p>رهبر ایران تاکید کرد کسانی که در داخل مذاکره با واشنگتن را راه حل مشکلات کشور می دانند «اشتباه» می کنند.</p>
    </article>
  </body>
</html>