<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Felip-VI-Catalunya-campanya-postsentencia_0_2337966234.html"/>
    <meta property="og:site_name" content="Ara.cat"/>
    <meta property="article:published_time" content="2019-11-03T11:35:00+00:00"/>
    <meta property="og:title" content="El Govern fa una crida a mantenir una actitud cívica en les properes manifestacions"/>
    <meta property="og:description" content="JxCat, ERC i la CUP participaran en la protesta contra el rei Felip VI al Palau de Congressos"/>
  </head>
  <body>
    <article>
      <h1>El Govern fa una crida a mantenir una actitud cívica en les properes manifestacions</h1>
      <h2>JxCat, ERC i la CUP participaran en la protesta contra el rei Felip VI al Palau de Congressos</h2>
      <address>
        <time datetime="2019-11-03T11:35:00+00:00">03 Nov 2019, 11:35</time>
      </address>
      <p>El rei Felip VI visita avui Barcelona pel lliurement dels Premis Fundació Princesa de Girona, en plena campanya electoral i amb el sobiranisme mobilitzat al carrer contra la sentència de l’1-O. La Junta Electoral provincial <a href="https://www.ara.cat/politica/eleccions-generals-2019-10-novembre_0_2336766507.html">va rebutjar la petició de JxCat i ERC d’ajornar la visita del monarca</a>, negant, com denunciaven els dos partits, que l’acte pogués acabar-se tenyint d’una “adscripció política”. Aquest dilluns, està prevista una protesta a partir de les 16 de la tarda, al Palau de Congressos de Catalunya, a l'Avinguda Diagonal, per protestar contra la seva visita. El Govern, que ha reunit aquest dilluns el gabinet de seguiment de crisi, ha fet una crida a mantenir una actitud cívica en totes les mobilitzacions, de cara també el cap de setmana que Tsunami Democràtic ha fet una crida a manifestar-se durant la jornada de reflexió. </p>
      <p>En la reunió al Palau, també ha avaluat la situació de les persones ferides durant les mobilitzacions de les últims setmanes, de les quals ja no en queda cap d'hospitalitzada. </p>
      <figure>
        <iframe data-src="https://twitter.com/CDRCatOficial/status/1191259474318831616?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La CUP ha convocat la seva militància a participar en la protesta d'aquesta tarda contra el monarca, mentre que JxCat ha anunciat que també hi enviarà representants. La número dos de la llista, Míriam Nogueras, ha asseverat en una atenció als mitjans recollida per l'ACN que cal escoltar la gent, estar "al seu costat" i dir que el monarca "no és el rei de Catalunya". Hi serà Nogueras, el cap de llista al Senat, Roger Español, i les diputades al Parlament Aurora Madaula i Gemma Geis. Fonts d'ERC consultades per l'ARA també asseguren que hi tindran representació, com els candidats al 10-N Joan Josep Nuet i Mirella Cortés, amés del diputat al Parlament José Rodríguez. Gabriel Rufián, en declaracions als mitjans, ha demanat que la protesta sigui "cívica" i que si el monarca vol fer un "acte electoral es presenti a les eleccions" -<b> informa Quim Bertomeu</b>-. </p>
      <p>Per la seva banda, els comuns no assistiran a la protesta, però el cap de llista, Jaume Asens, ha criticat la visita. L'ha titllat d'"inoportuna" perquè "pot interferir en el bon funcionament de la campanya". La formació vol promoure una llei que limiti el paper de la monarquia a "simbòlic i protocolari" per tal que no pugui fer intervencions de caràcter polític. Tanmateix, defensen també un referèndum sobre la monarquia -<b> informa Mireia Esteve</b>-. </p>
      <h3>Cassolada per rebre el rei diumenge el vespre</h3>
      <p>L’arribada de Felip VI ja va aixecar polseguera ahir als carrers, quan els CDR van convocar una cassolada contra la presència del rei. És la primera vegada que els reis, que van arribar ahir a la nit, són a Barcelona des que es va conèixer la sentència del Procés. Els estudiants acampats des de dimecres passat a la plaça Universitat es van sumar ahir a la cassolada, convocada també pels CDR i Arran, davant el Palau de Congressos, que ja estava blindat amb un fort dispositiu policial. Centenars de persones hi van acudir per cridar consignes com ara “Catalunya no té rei”.</p>
      <figure>
        <a href="https://www.ara.cat/2019/11/03/imatges/WhatsApp-Image-at_2337376493_67110518_1500x1125.jpg">
          <img src="https://www.ara.cat/2019/11/03/imatges/WhatsApp-Image-at_2337376493_67110518_1500x1125.jpg"/>
        </a>
        <figcaption>WhatsApp Image 2019-11-03 at 20.26.45</figcaption>
      </figure>
      <p>Aquesta tarda, nova convocatòria al mateix lloc, tant de l’ANC com de la CUP, Arran, Pícnic per la República, els CDR i diversos sindicats d’estudiants. A la mobilització al carrer s’hi van sumar ahir noves crítiques dels partits independentistes. El cap de llista al Congrés, Gabriel Rufián, va instar el rei a “presentar-se a les eleccions” si “participa en la campanya”. Per la seva banda, l’expresident de la Generalitat Carles Puigdemont el va emplaçar a fer autocrítica pel seu discurs del 3 d’octubre del 2017. La CUP directament va demanar al rei que “tregui les mans dels Països Catalans”, va dir Mireia Vehí.</p>
      <blockquote>Està previst que la família reial sigui a Catalunya tant aquest dilluns en l'entrega dels premis com demà dimarts</blockquote>
      <p>Està previst que la família reial -la princesa Elionor protagonitzarà l’acte- sigui a Catalunya tant aquest dilluns en l’entrega dels premis com demà durant els debats i les conferències que hi ha organitzats. La Fundació Princesa de Girona va traslladar la cerimònia a Barcelona després que l’any passat l’Ajuntament de Girona denegués el permís per fer-la a l’Auditori, al·legant que s’hi estaven fent obres. Després del discurs del 3-O, la capital gironina va declarar el rei d’Espanya <i>persona non grata</i>. L’any passat els actes es van fer al Mas Marroch, un espai dels germans Roca a Vilablareix, i a l’Hotel Camiral de Caldes de Malavella.</p>
      <h3>El Tsunami defensa el dret a vot</h3>
      <p>En paral·lel a aquestes mobilitzacions, el Tsunami Democràtic <a href="https://www.ara.cat/politica/Tsunami-desmarca-possibles-ocupacions-collegis_0_2337366396.html">va desmarcar-se ahir en un comunicat de qualsevol ocupació de col·legis electorals el 10-N,</a> després que en els últims dies hagin crescut els rumors i les especulacions sobre la possibilitat que l’organització volgués boicotejar els comicis. En l’escrit, la plataforma va defensar el “dret a vot”. Amb tot, va recordar que el dia 9, la jornada de reflexió, <a href="https://www.ara.cat/politica/Tsunami-Democratic-activitat-jornada-reflexio_0_2335566627.html">convocarà una acció com a mostra de “desobediència” a la Junta Electoral. </a>A més, va explicar que aquell mateix dia es provarà l’aplicació mòbil que va començar a caminar el dia de la sentència, per tal d’ajudar a la celebració de la “primera gran acció” contra el veredicte del Tribunal Suprem, que tindrà lloc els dies 11, 12 i 13 de novembre.</p>
    </article>
  </body>
</html>