<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/118822-boris-dzonson-se-izvinio-sto-nije-ostvario-bregzit-kao-sto-je-obecao?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-03T11:25:07+00:00"/>
    <meta property="og:title" content="Boris Džonson se izvinio što nije ostvario Bregzit kao što je obećao"/>
    <meta property="og:description" content="Britanski premijer Boris Džonson izvinio se danas zato što nije ostvario izlazak zemlje iz EU 31. oktobra kao što je obećao i branio svoj sporazum o tome postignut sa Evropskom unijom.Na pitanje novinara Skaj njuza (Sky News) da li bi se izvinio članovima svoje Konzervativne stranke koji su ga doveli na vlast zato što nije održao reč Džonson je odgovorio &quot;svakako&quot;.Džonson je stigao na vlast u julu obećavajući da će biti sproveden Bregzit 31. jula šta god da košta, i rekao da bi radije umro u jarku nego tražio novo odlaganje Bregzta. Ali, morao je da traži odlaganje do 31. januara, pošto njegov dogovor o razlazu postignut sa Briselom nije dobio odobrenje Parlamenta.Džonson je zbog toga danas u intervjuu izrazio &quot;duboko žaljenje&quot;.Britanski premijer je takodje kritikovao američkog predsednika Donalda Trampa, svog prijatelja i saveznika, koji je u četvrtak ocenio da dogovor postignut sa EU ne dozvoljava da se sklapaju trgovinski sporazumi sa Velikom Britanijom.&quot;Ne želim da ocrnim predsednika ali s tim u vezi on očigledno…"/>
  </head>
  <body>
    <article>
      <h1>Boris Džonson se izvinio što nije ostvario Bregzit kao što je obećao</h1>
      <address>
        <time datetime="2019-11-03T11:25:07+00:00">03 Nov 2019, 11:25</time>
      </address>
      <p>Britanski premijer Boris Džonson izvinio se danas zato što nije ostvario izlazak zemlje iz EU 31. oktobra kao što je obećao i branio svoj sporazum o tome postignut sa Evropskom unijom.<br/><br/>Na pitanje novinara Skaj njuza (Sky News) da li bi se izvinio članovima svoje Konzervativne stranke koji su ga doveli na vlast zato što nije održao reč Džonson je odgovorio "svakako".<br/><br/>Džonson je stigao na vlast u julu obećavajući da će biti sproveden Bregzit 31. jula šta god da košta, i rekao da bi radije umro u jarku nego tražio novo odlaganje Bregzta. Ali, morao je da traži odlaganje do 31. januara, pošto njegov dogovor o razlazu postignut sa Briselom nije dobio odobrenje Parlamenta.<br/><br/>Džonson je zbog toga danas u intervjuu izrazio "duboko žaljenje".<br/><br/>Britanski premijer je takodje kritikovao američkog predsednika Donalda Trampa, svog prijatelja i saveznika, koji je u četvrtak ocenio da dogovor postignut sa EU ne dozvoljava da se sklapaju trgovinski sporazumi sa Velikom Britanijom.<br/><br/>"Ne želim da ocrnim predsednika ali s tim u vezi on očigledno greši. Ko god pogleda naš sporazum može da vidi da je izvanredan", rekao je Džonson.<br/><br/>On je rekao da to odlaganje nije toliko bolno zbog obećanja ili njegovog ega već zbog neizvesnosti šta to donosi za celu zemlju.<br/><br/>"Firme ne mogu da prave predvidjanja, porodice ne mogu da planiraju, ljudi ne znaju kada će Bregzit da se dogodi", rekao je Džonson.<br/><br/>Objasnio je da strahuje da će biti još odlaganja ukoliko glavna opoziciona Laburistička stranka dodje na vlast posle prevremenih izbora 12. decembra. On je ocenio "ludim" predlog te partije da se ponovo pregovara o izlaznom dogovoru sa EU i da se podnese Britancima na glasanje.<br/><br/>Džonson je takodje izjavio da ne vidi nikakav razlog da se produži prelazni period posle Bregzita dalje od predvidjenog datuma, odnosno decembra 2020, ocenivši da bi trgovinski pregovori trebalo da budu izuzetno jednostavni.</p>
    </article>
  </body>
</html>