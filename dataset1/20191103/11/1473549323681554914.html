<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/akcja-znicz-policja-do-soboty-zginelo-16-osob-a-259-zostalo-rannych,982535.html"/>
    <meta property="og:site_name" content="TVN24"/>
    <meta property="article:published_time" content="2019-11-03T11:37:01+00:00"/>
    <meta property="og:title" content="Trwa akcja &quot;Znicz&quot;. Policja podsumowuje trzy dni"/>
    <meta property="og:description" content="Od czwartku rano do północy w sobotę doszło w całej Polsce do 200 wypadków. Zginęło w nich 16 osób, a 259 zostało rannych – wynika z danych Komendy Głównej Policji. W tym czasie zatrzymano 796 niet..."/>
  </head>
  <body>
    <article>
      <h1>Trwa akcja "Znicz". Policja podsumowuje trzy dni</h1>
      <address><time datetime="2019-11-03T11:37:01+00:00">03 Nov 2019, 11:37</time> by <a rel="author">mjz/adso</a></address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/869dde04-d904-4c18-974e-04f36227143a.jpg?type=1&amp;srcmode=0&amp;srcx=1/1&amp;srcy=3/20&amp;srcw=99/100&amp;srch=21/25&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/540d3e3f-f3fb-40fc-a8a3-1e4752a1eb2e-480p.mp4"/>
          <figcaption>Trwa akcja "Znicz". Policja podsumowuje trzy dni</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/a31265f8-7b32-4f4d-8be3-9aa4720a4b0a-480p.mp4"/>
          <figcaption>"Pośpiech to największy zły doradca"</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/4a7976c8-7e01-46da-acfc-11436ebac2d6-480p.mp4"/>
          <figcaption>Trwa policyjna akcja Znicz. Zmiana organizacji ruchu w...</figcaption>
        </figure>
        <figcaption>Arkadiusz Kuzio o bezpieczeństwie na drogach<cite>Foto: PAP/Darek Delmanowicz |</cite></figcaption>
      </slideshow>
      <h3>Od czwartku rano do północy w sobotę doszło w całej Polsce do 200 wypadków. Zginęło w nich 16 osób, a 259 zostało rannych – wynika z danych Komendy Głównej Policji. W tym czasie zatrzymano 796 nietrzeźwych kierowców. Akcja "Znicz" trwa do niedzielnego wieczoru.</h3>
      <p>Podinspektor Radosław Kobryś z Biura Ruchu Drogowego Komendy Głównej Policji przekazał, że tegoroczna akcja "Znicz" rozpoczęła się w czwartek rano, 31 października. Według policyjnych danych do północy w sobotę doszło w całym kraju do 200 wypadków. Zginęło w nich 16 osób, a 259 zostało rannych. Od czwartku policjanci zatrzymali 796 nietrzeźwych kierowców.</p>
      <related>
        <a href="https://www.tvn24.pl/wiadomosci-z-kraju,3/nietrzezwi-kierowcy-zabici-i-ranni-na-drogach-statystyki-policyjnej-akcji-znicz,982370.html"/>
      </related>
      <p>W akcji "Znicz", która potrwa do niedzielnego wieczoru, wzięło w sobotę udział 4,5 tys. policjantów drogówki, wspieranych przez funkcjonariuszy innych specjalności i Żandarmerię Wojskową. Funkcjonariusze działają przede wszystkim w okolicach cmentarzy i na drogach dojazdowych do nich.</p>
      <p>- W tym roku jest bezpieczniej niż w zeszłym, ponieważ podczas tegorocznej akcji "Znicz" mamy 88 procent mniej wypadków, o 17 ofiar śmiertelnych mniej i 83 rannych mniej niż przed rokiem – powiedział podinspektor Radosław Kobryś.</p>
      <h3>"Zajrzymy także głęboko w oczy kierowcom"</h3>
      <p>Podinspektor Radosław Kobryś wskazywał, że priorytetem tegorocznej akcji "Znicz" jest regulacja ruchu, aby pojazdy płynniej się przemieszczały. - Drugim naszym zadaniem będzie reagowanie w szczególności na tych, którzy za nic mają przepisy ruchu drogowego, czyli na te najbardziej agresywne wykroczenia – powiedział. - Bardzo cieszy poprawa bezpieczeństwa, zwłaszcza o wiele mniejszy odsetek jadących pod wpływem alkoholu, ponieważ tutaj obawialiśmy się niechlubnego rekordu. Jednak widać, że apele odniosły skutek, rok temu zatrzymaliśmy 1040 pijanych kierowców – powiedział podinsp. Kobryś.</p>
      <p>Policjanci będą się też przyglądali, jak są przewożeni pasażerowie, sprawdzali stan techniczny i wyposażenie pojazdów. - Zajrzymy także głęboko w oczy kierowcom, czy przypadkiem nie mamy podejrzenia, że ktoś jedzie na tak zwanym podwójnym gazie – zapowiedział Kobryś. - Obawialiśmy się rekordu w tym roku, jeśli chodzi o jazdę pod wpływem. Jednak jak na razie jest lepiej niż się spodziewaliśmy – dodał policjant.</p>
      <h3>"Nie zabijaj – jedź bezpiecznie!"</h3>
      <p>Policjanci apelują, żeby przed wyjazdem zadbać o stan techniczny samochodu – sprawdzić poziom płynów eksploatacyjnych, działanie świateł i wycieraczek, ale również zabezpieczyć przed złodziejami pozostawione w tym czasie domy i mieszkania i pamiętać o bezpieczeństwie w pobliżu cmentarzy.</p>
      <related>
        <a href="https://fakty.tvn24.pl/r/piec-tysiecy-funkcjonariuszy-na-drogach-trwa-akcja-znicz,982217.html"/>
      </related>
      <p>Jednocześnie z akcją "Znicz" trwa trzecia edycja wspólnej akcji informacyjno-edukacyjnej policji, Konferencji Episkopatu Polski i Polskiej Rady Ekumenicznej na rzecz poprawy bezpieczeństwa w ruchu drogowym. W tym roku hasło brzmi: "Nie zabijaj – jedź bezpiecznie!". Jak wskazuje policja, jest to apel do kierowców o przestrzeganie przepisów i przyjęcie współodpowiedzialności za bezpieczeństwo wszystkich uczestników ruchu drogowego.</p>
      <p>Wszystkie te działania wesprze spot przypominający o noszeniu elementów odblaskowych, emitowany na ekranach w całym kraju. "Apelujemy o świadome i odpowiedzialne zachowanie na drodze, życzliwość i empatię wszystkich uczestników ruchu drogowego" – podkreśliła Komenda Główna Policji.</p>
      <h3>"Pośpiech to największy zły doradca"</h3>
      <p>Arkadiusz Kuzio z Akademii Bezpieczeństwa Ruchu Drogowego w Szczecinie w rozmowie z TVN24 zwracał uwagę, że w powodowaniu wypadków drogowych ogromną rolę odgrywa nadmierny pośpiech. Ocenił, że to jest "największy zły doradca". - Zaplanujmy ten powrót w czasie, wyjedźmy wcześniej. Dajmy sobie szansę na to, żebyśmy dojechali bezpiecznie. Jeśli to długa trasa, to korzystajmy z częstych postojów, na stacji paliw, wypijmy kawę, a na pewno dojedziemy bezpiecznie - apelował</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/trwa-policyjna-akcja-znicz-zmiana-organizacji-ruchu-w-poblizu-cmentarzy,982133.html"/>
        <a href="https://www.tvn24.pl/wiadomosci-z-kraju,3/wzmozona-absencja-jesli-bedzie-trzeba-na-drogi-pojda-nie-tylko-policjanci-z-drogowki,880646.html"/>
        <a href="https://tvnwarszawa.tvn24.pl/informacje,news,dwie-ofiary-51-nietrzezwych-kierowcow-akcja-znicz-w-warszawie,104502.html"/>
        <a href="https://www.tvn24.pl/wiadomosci-z-kraju,3/dzis-dzien-wszystkich-swietych-zobacz-jak-szybko-i-bezpiecznie-dojechac-na-cmentarze,286193.html"/>
      </related>
    </article>
  </body>
</html>