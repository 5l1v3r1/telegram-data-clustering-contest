<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812089.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T11:54:00+00:00"/>
    <meta property="og:title" content="«جوکر» ۹۰۰ میلیون دلاری شد"/>
    <meta property="og:description" content="به گزارش ایسنا به نقل از هالیوود ریپورتر، فیلم ابرقهرمانی «جوکر» از زمان آغاز اکران در ماه اکتبر از رکوردهای زیادی عبور کرده و با گذر از «ددپول» (۷۸۳ میلیون دلار) هم‌اکنون پرفروش‌ترین فیلم تاریخ سینما با درجه سنی بزرگسال (R) است و پیش‌بینی می‌شود در پایان اکران به فروش ۹۵۰ میلیون دلار و یا حتی یک میلیارد دلار دست یابد. "/>
  </head>
  <body>
    <article>
      <h1>«جوکر» ۹۰۰ میلیون دلاری شد</h1>
      <address>
        <time datetime="2019-11-03T11:54:00+00:00">03 Nov 2019, 11:54</time>
      </address>
      <p>فیلم «جوکر» ساخته «تاد فیلیپس» مجموع فروش جهانی خود را پس از چند هفته اکران به رقم فراتر از انتظار ۹۰۰ میلیون دلار رساند.</p>
      <p>به گزارش ایسنا به نقل از هالیوود ریپورتر، فیلم ابرقهرمانی «جوکر» از زمان آغاز اکران در ماه اکتبر از رکوردهای زیادی عبور کرده و با گذر از «ددپول» (۷۸۳ میلیون دلار) هم‌اکنون پرفروش‌ترین فیلم تاریخ سینما با درجه سنی بزرگسال (R) است و پیش‌بینی می‌شود در پایان اکران به فروش ۹۵۰ میلیون دلار و یا حتی یک میلیارد دلار دست یابد. </p>
      <p>این فیلم که «واکین فینیکس» نقش اصلی آن را بازی کرده تا به امروز بیش از ۲۸۹.۵ میلیون دلار در سینماهای آمریکا و ۶۰۳.۳ میلیون دلار در گیشه بین‌الملل (سایر کشورها به غیر از آمریکا) فروخته است. </p>
      <p>«جوکر» که با هزینه ۶۰ میلیون دلاری ساخته شده با احتساب هزینه‌های بازاریابی تاکنون حداقل سود ۵۰۰ میلیون دلاری را برای کمپانی برادران وارنر و دی‌سی به ارمغان آورده است. این فیلم با گذر از فروش «مرد عنکبوتی ۳» (۸۹۵ میلیون دلار)، هم‌اکنون در رتبه سیزدهم پرفروش‌ترین فیلم‌های ابرقهرمانی سینما قرار دارد. </p>
      <p>داستان فیلم «جوکر» درباره شخصیت شکست‌خورده‌ای به نام «آرتور فلک» است که پس از تجربه‌های تلخ فراوان به یک دلقک قاتل و پوچ‌گرای خشن تبدیل می‌شود. «واکین فینیکس» پس از «جک نیکلسون»، «هیث لجر» و «جارد تلو»، چهارمین فردی است که در یک فیلم بلند سینمایی در نقش جوکر بازی می‌کند. </p>
    </article>
  </body>
</html>