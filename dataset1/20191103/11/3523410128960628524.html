<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637719/%D8%AF%D9%88%D9%84%D8%AA-%D8%A8%D9%87-%DA%A9%D8%A7%D9%84%D8%A7%D9%87%D8%A7%DB%8C-%D9%84%D9%88%DA%A9%D8%B3-%D8%A7%D8%B1%D8%B2-%D8%A7%D8%AE%D8%AA%D8%B5%D8%A7%D8%B5-%D9%86%D9%85%DB%8C%E2%80%8C%D8%AF%D9%87%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T11:15:00+00:00"/>
    <meta property="og:title" content="دولت به کالاهای لوکس ارز اختصاص نمی‌دهد"/>
    <meta property="og:description" content="مشاور وزیر صنعت با بیان اینکه دولت به کالاهای لوکس ارز اختصاص نمی‎‌دهد، گفت: امضاهای طلایی شرایط اقتصاد را بدتر خواهد کرد."/>
  </head>
  <body>
    <article>
      <h1>
        <a href="https://www.bultannews.com/fa/news/637719/%D8%AF%D9%88%D9%84%D8%AA-%D8%A8%D9%87-%DA%A9%D8%A7%D9%84%D8%A7%D9%87%D8%A7%DB%8C-%D9%84%D9%88%DA%A9%D8%B3-%D8%A7%D8%B1%D8%B2-%D8%A7%D8%AE%D8%AA%D8%B5%D8%A7%D8%B5-%D9%86%D9%85%DB%8C%E2%80%8C%D8%AF%D9%87%D8%AF">دولت به کالاهای لوکس ارز اختصاص نمی‌دهد</a>
      </h1>
      <h2>مشاور وزیر صنعت با بیان اینکه دولت به کالاهای لوکس ارز اختصاص نمی‎‌دهد، گفت: امضاهای طلایی شرایط اقتصاد را بدتر خواهد کرد.</h2>
      <address><time datetime="2019-11-03T11:15:00+00:00">03 Nov 2019, 11:15</time> by <a rel="author">بولتن نیوز | bultannews.com</a></address>
      <p>به گزارش بولتنن نیوز، گلنار نصراللهی، مشاور امور صنایع وزارت صمت در برنامه تیتر امشب شبکه خبر گفت: محدودیت‌های بین المللی ایجاب می‌کند که<b> واردات کالاها</b> اولویت بندی شود؛ به خصوص اینکه<b> شرایط خاص</b> کشور ما در مقایسه با کشورهایی که ایران از آنها واردات دارد، قابل مقایسه نیست.</p>
      <p>وی افزود: با توجه به محدودیت‌های خاص، بهینه مصرف کردن ارز در اولویت است؛ بر این اساس؛ برای کالاهای مصرفی و لوکس در شرایط فعلی نباید ارزی تخصیص یابد.</p>
      <p>نصراللهی افزود: برای کالاهایی که تولید داخل داریم، محدودیت وارداتی داریم و بنابراین، مصرف بهینه ارز، یکی از دلایل محدودیت واردات برخی کالاها است.</p>
      <p>وی افزود: سرمایه در گردش ریالی تامین است و هیچ نگرانی نیست؛ ضمن اینکه امضاهای طلایی شرایط را بد می‌کند و نباید رایج باشد.</p>
      <p>ممنوعیت واردات به نیت رونق تولید محکوم است</p>
      <p>همچنین حسین سلاح‌ورزی، نایب رئیس اتاق بازرگانی ایران هم گفت: قانون گذار ممنوعیت‌ها را ممنوع کرده است؛ این در حالی است که تصمیم محدودیتی واردات به نیت رونق تولید و سرکوب تقاضای ارز اشتباه است.</p>
      <p>سلاح ورزی با بیان اینکه راهبرد محدودیتی، شکست خورده است، افزود: ما یک مصداق حمایت از تولید داریم مثل خودرو، اما نتوانستیم کیفیت را ارتقا دهیم.</p>
      <p>وی گفت: اگر بازار طالب کالایی باشد در صورت محدودیت، قاچاق می‌شود.</p>
      <p>نایب رئیس اتاق بازرگانی ایران افزود: دولت باید برخی از نیازها را به عهده بازار بگذارد و ایجاد ممنوعیت جوابگو نیست.</p>
      <p>قاچاق هم باید به موازات محدودیت واردات کنترل شود</p>
      <p>سعید باستانی، سخنگوی کمیسیون صنایع مجلس هم گفت: اگر تولید داخل حمایت شود کالای مشابه نباید وارد گردد.</p>
      <p>باستانی گفت: تصمیم محدودیت واردات راهبرد درستی است؛ اما قاچاق کنترل نمی‌شود.</p>
      <p>وی افزود: با ایجاد محدودیت وارداتی خیلی از شرکت‌ها به رونق برگشته اند.</p>
      <p>مدیریت منابع ارزی در شرایط تحریم ضروری است</p>
      <p>سید محمد رضا مرتضوی دبیرکل خانه صنعت، معدن و تجارت هم گفت: مدیریت بر منابع ارزی در شرایط تحریم لازم و ضروری است.</p>
      <p>مرتضوی افزود: از منظر تولید در شرایط خاص محدودیتی، کالاهایی که در کشور تولید می‌شود نباید از واردات آسیب ببیند.</p>
      <p>وی گفت: در شرایط تحریم در خیلی از صنایع توفیقاتی به دست آوردیم.</p>
      <p>دبیرکل خانه صنعت، معدن و تجارت گفت: منابع محدود ارز نباید به سمت واردات کالاهای با کیفیت پایین برود.</p>
    </article>
  </body>
</html>