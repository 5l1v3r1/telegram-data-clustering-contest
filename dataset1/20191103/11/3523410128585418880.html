<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637736/%D8%AA%D9%84%E2%80%8C%D8%A2%D9%88%DB%8C%D9%88-%D8%AF%D9%86%D8%A8%D8%A7%D9%84-%D8%B5%D8%AF%D9%88%D8%B1-%D8%A8%D8%AD%D8%B1%D8%A7%D9%86-%D8%AF%D8%A7%D8%AE%D9%84%DB%8C-%D8%AE%D9%88%D8%AF-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T11:48:00+00:00"/>
    <meta property="og:title" content="تل‌آویو دنبال صدور بحران داخلی خود است"/>
    <meta property="og:description" content="جبهه دموکراتیک برای آزادی فلسطین هدف رژیم صهیونیستی از دور تازه حملات علیه مردم نوار غزه را صدور بحران‌های داخلی این رژیم برشمرد و گفت اشغالگران..."/>
  </head>
  <body>
    <article>
      <h1>
        <a href="https://www.bultannews.com/fa/news/637736/%D8%AA%D9%84%E2%80%8C%D8%A2%D9%88%DB%8C%D9%88-%D8%AF%D9%86%D8%A8%D8%A7%D9%84-%D8%B5%D8%AF%D9%88%D8%B1-%D8%A8%D8%AD%D8%B1%D8%A7%D9%86-%D8%AF%D8%A7%D8%AE%D9%84%DB%8C-%D8%AE%D9%88%D8%AF-%D8%A7%D8%B3%D8%AA">تل‌آویو دنبال صدور بحران داخلی خود است</a>
      </h1>
      <h2>جبهه دموکراتیک برای آزادی فلسطین هدف رژیم صهیونیستی از دور تازه حملات علیه مردم نوار غزه را صدور بحران‌های داخلی این رژیم برشمرد و گفت اشغالگران...</h2>
      <address><time datetime="2019-11-03T11:48:00+00:00">03 Nov 2019, 11:48</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «طلال ابوظریفه» عضو دفتر سیاسی «الجبهة الدیمقراطیة لتحریر فلسطین» (جبهه دموکراتیک برای آزادسازی فلسطین) رژیم اشغالگر صهیونیستی را مسئول تشدید تنش اخیر در نوار غزه خواند.</p>
      <p>ابوظریفه در گفت‌وگو با شبکه «المیادین» گفت: «رژیم اشغالگر به دنبال صادر کردن بحران‌های داخلی خودش است که دچار آن است».</p>
      <p>این مقام فلسطینی تأکید کرد: «مقاومت برای دفاع از ملت خود دامنه وسیعی در اختیار دارد، آن هم بیش‌تر از چیزی که اشغالگران تصور آن را کنند».</p>
      <p>ابوظریفه غیرمرتبط خواندن تحولات در غزه از تحولات منطقه‌ای پیرامون آن را غیرممکن خواند و گفت: «رژیم صهیونیستی اگر خواهان آتش بس و آرامش است، باید بهای آن را بدهد.»</p>
      <p>به نوشته خبرگزاری فلسطینی سما، «یووال اشتاینیتز» وزیر انرژی رژیم صهیونیستی هم در اظهاراتی که رسانه‌های عبری زبان شنبه شب منتشر کردند، گفت: «راه حل جامعی برای مشکل غزه وجود ندارد. شاید تصمیمی برای یک عملیات نظامی در آنجا گرفته شود.</p>
      <p>«الون دیویدی» شهردار شهرک صهیونیست نشین «سدیروت» هم گفته است: باید یک عملیات نظامی گسترده برای ترور رهبران حماس علیه نوار غزه انجام شود.</p>
      <p>سایت اسرائیلی والا هم آورده است، ارتش اسرائیل برای رویارویی با احتمال حملات راکتی جدید از سمت غزه در آماده باش به سر می‌برد.</p>
      <p>به نوشته این منبع، ارتش اسرائیل پیش‌بینی می‌کند گروه‌های فلسطینی به حمله هوایی اسرائیل علیه غزه که در آغازین ساعات بامداد روز شنبه انجام شد، پاسخ دهند.</p>
      <p>قرار است کابینه رژیم صهیونیستی ظهر روز یکشنبه نشستی ویژه بررسی تشدید تنش در جبهه جنوبی سرزمین‌های اشغالی پس از حمله راکتی روز جمعه مقاومت از نوار غزه به سمت شهرک سدیروت برگزار کند.</p>
      <p>روزنامه صهیونیستی هاآرتص هم به نقل از یک مقام سیاسی ارشد حماس آورده است، حملات اسرائیل نشانه قصد آن برای تشدید تنش‌ها علیه غزه است و در شرایط نبود هیچ چشم انداز سیاسی و بن بستی که در مسائل مربوط به پروژه‌های عمرانی در غزه ایجاد شده احتمال اوج گرفتن تنش‌ها میان غزه و رژیم صهیونیستی بیش‌تر شده است.</p>
      <p>سرایا القدس (شاخه نظامی جنبش جهاد اسلامی فلسطین) هم شنبه شب در بیانیه‌ای اعلام کرد که تهدیدهای دشمن صهیونیستی درباره حمله علیه نوار غزه موضوع جدیدی نیست و این تهدیدها تنها اصرار ما بر پایدای و ادامه حمایت فرزندان ملت و جهاد علیه اشغالگر غاصب را افزایش می‌دهد.</p>
      <p>گروه‌های مقاومت فلسطین جمعه شب دستکم ده راکت از نوار غزه به سمت شهرک سدیروت در سرزمین‌های اشغالی فلسطین شلیک کردند.</p>
      <p>این حمله موشکی گروه‌های مقاومت فلسطین در واکنش به حملات هوایی و توپخانه‌ای ارتش اسرائیل در یک شب قبل آن به نوار غزه صورت گرفت.</p>
      <p>رژیم صهیونیستی بامداد پنجشنبه‌ دو مقر وابسته به گردان‌های القسام شاخه نظامی حماس را در شمال نوار غزه گلوله باران کردند.</p>
      <p>ده‌ها نفر هم روز جمعه بر اثر شلیک گلوله‌های جنگی و مشقی و گاز اشک آور نظامیان رژیم صهیونیستی به راهپیمایی‌های بازگشت در مرز شرقی غزه با سرزمین‌های اشغالی زخمی شدند.</p>
      <p>رژیم صهیونیستی بار دیگر بامداد روز شنبه به مواضع گروه‌های مقاومت اسلامی در چندین نقطه نوار غزه حمله کرد.</p>
      <p>رسانه‌های فلسطینی در حال حاضر از آرامش شکننده در مرز غزه و سرزمین‌های اشغالی خبر می‌دهند.</p>
    </article>
  </body>
</html>