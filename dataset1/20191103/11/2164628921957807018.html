<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42603_U-Chernivtsyakh-znovu-lovlyat-narkomaniv"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-03T11:48:00+00:00"/>
    <meta property="og:title" content="У Чернівцях знову ловлять наркоманів"/>
    <meta property="og:description" content="За незаконне зберігання наркотиків особам загрожує до трьох років позбавлення волі.   31 жовтня під час зупинки автомобіля за порушенн"/>
  </head>
  <body>
    <article>
      <h1>У Чернівцях знову ловлять наркоманів</h1>
      <address>
        <time datetime="2019-11-03T11:48:00+00:00">03 Nov 2019, 11:48</time>
      </address>
      <p>
        <b>За незаконне зберігання наркотиків особам загрожує до трьох років позбавлення волі.</b>
      </p>
      <p> </p>
      <p>31 жовтня під час зупинки автомобіля за порушення Правил дорожнього руху поліцейські здійснили поверхневий огляд транспортного засобу. В салоні автівки, якою керував 25-річний чернівчанин, виявлено та вилучено контейнер із порошкоподібною речовиною білого кольору, зовні схожою на амфетамін.</p>
      <p> </p>
      <p>Ще в одного 25-річного жителя Чернівців співробітники поліції вилучили під час патрулювання згорток фольги з амфетаміном, а у 24-річного чернівчанина – металеву коробку з канабісом.</p>
      <p> </p>
      <p>Незаконне зберігання наркотиків викрили і співробітники Нацгвардії. Патрулюючи територію обслуговування, на одній із вулиць Чернівців правоохоронці зупинили підозрілого чоловіка. Під час поверхневої перевірки нацгвардійці виявили у нього паперовий згорток з канабісом.</p>
      <p>Слідчо-оперативна група Шевченківського відділення поліції встановила особу порушника – 28-річного жителя Тернополя. Поліцейські задокументували правопорушення та вилучили у чоловіка згорток з наркотичним засобом.</p>
      <p> </p>
      <p>Вилучені речовини поліцейські направили до Чернівецького науково-дослідного експертно-криміналістичного центру МВС України для проведення експертизи.</p>
      <p>За вказаними фактами слідчі Шевченківського відділення поліції внесли відомості до Єдиного реєстру досудових розслідувань за частиною 1 статті 309 (Незаконне виробництво, виготовлення, придбання, зберігання, перевезення чи пересилання наркотичних засобів, психотропних речовин або їх аналогів без мети збуту) Кримінального кодексу України.</p>
      <p>
        <i>Фото Нацполіція</i>
      </p>
    </article>
  </body>
</html>