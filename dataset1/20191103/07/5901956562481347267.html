<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/astro/clanek/izpolnjeni-v-odnos-233271"/>
    <meta property="og:site_name" content="Slovenske novice"/>
    <meta property="article:published_time" content="2019-11-03T07:00:00+00:00"/>
    <meta property="og:title" content="Izpolnjeni v odnos"/>
    <meta property="og:description" content="Predvsem ženske, ki se nimajo rade, se pogosto zadovoljijo z odnosom s krutimi, nezvestimi, neprimernimi, včasih celo nasilnimi partnerji, samo da ne bi bile same. To odraža globok občutek lastne ..."/>
  </head>
  <body>
    <article>
      <h1>Izpolnjeni v odnos</h1>
      <h2>V odnos moramo celi, da ne bomo iskali svojih manjkajočih delov. Pred začetkom zveze počistimo negativne vzorce in pričakovanja.</h2>
      <address><time datetime="2019-11-03T07:00:00+00:00">03 Nov 2019, 07:00</time> by <a rel="author">M. B. Z.</a></address>
      <p>Predvsem ženske, ki se nimajo rade, se pogosto zadovoljijo z odnosom s krutimi, nezvestimi, neprimernimi, včasih celo nasilnimi partnerji, samo da ne bi bile same. To odraža globok občutek lastne nevrednosti, pravijo guruji, ki ga je treba pozdraviti, če nočemo znova in znova ustvarjati enakih odnosov.<br/><br/>Če notranje potrebe niso zadovoljene, za vsako ceno iščemo nekoga, ki bi nas imel rad in nam dal tisto, po čemer hrepenimo, namesto da bi težili k celosti in notranji izpolnjenosti, preden začnemo odnos. Če vanj ne gremo celi, bomo zunaj sebe vedno iskali svoje manjkajoče delčke.<br/><br/>Tako so ženske pripravljene biti z nekom tudi samo za obljubo ljubezni. Sem spadajo zunajzakonski trikotniki, ki prinašajo obljubo, upanje, s katerim ženska reši svoj trenutni problem, čeprav se na dolgi rok izkaže, da so bili obeti o srečni prihodnosti le iluzija. Lekciji, ki se ju morajo naučiti ob tem, sta, kako postaviti mejo in si realno postaviti lastno vrednost, si reči, da so vredne več, in tudi če nihče nikoli ne pride v njihovo življenje, niso pripravljene spustiti kriterijev na svojo škodo.<br/><br/>Velika težava pri tem je mit romantične ljubezni, ki je posledica družbe, v kateri živimo. Navajeni smo, da naše potrebe niso zadovoljene in da bo to rešilo nekaj zunanjega. Enako kot tešimo svoja negativna čustvena stanja z nakupovanjem, omamo, alkoholom in bežanjem v svet televizije in interneta, želimo zapolniti notranjo praznino z novim partnerjem.<br/><br/>Ne zavedamo pa se, da če sebi nismo dovolj dobri partnerji, ne moremo dobiti nekoga, ki nas bo reševal in bogatil, ampak samo nekoga, ki nam bo pokazal vse naše pomanjkljivosti, kajti odnosi vedno odražajo stanje, v katerem smo. Guruji priporočajo, da že pred začetkom zveze počistimo svoje negativne vzorce, pričakovanja, nerealne želje in prepričanja ter vstopimo v odnos čim bolj izpolnjeni in celostni. </p>
    </article>
  </body>
</html>