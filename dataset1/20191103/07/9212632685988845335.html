<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/513455/budak-nyaris-dihanyut-banjir"/>
    <meta property="og:site_name" content="HM Online"/>
    <meta property="article:published_time" content="2019-11-03T07:00:20+00:00"/>
    <meta property="og:title" content="Budak nyaris dihanyut banjir"/>
    <meta property="og:description" content="SEORANG kanak-kanak perempuan berusia dua tahun nyaris dihanyut arus deras apabila rumahnya di Kampung Tanah Puteh, di sini, dilanda banjir kilat, kelmarin."/>
  </head>
  <body>
    <article>
      <h1>Budak nyaris dihanyut banjir</h1>
      <address><time datetime="2019-11-03T07:00:20+00:00">03 Nov 2019, 07:00</time> by <a rel="author">Ramli Ibrahim</a></address>
      <slideshow>
        <figure>
          <img src="https://assets.hmetro.com.my/images/articles/03hm03aa_1572735609.jpg"/>
          <figcaption>NORIZAN sempat selamatkan anak perempuannya. FOTO ihsan pembaca</figcaption>
        </figure>
        <figure>
          <img src="https://assets.hmetro.com.my/images/articles/03hm03tt_1572735604.jpg"/>
          <figcaption>PENDUDUK membersihkan lumpur di kawasan rumah mereka di Kampung Tanah Puteh selepas banjir kilat mulai surut. FOTO ihsan pembaca</figcaption>
        </figure>
      </slideshow>
      <p>SEORANG kanak-kanak perempuan berusia dua tahun nyaris dihanyut arus deras apabila rumahnya di Kampung Tanah Puteh, di sini, dilanda banjir kilat, kelmarin.</p>
      <p>Dalam kejadian jam 10 malam, kanak-kanak terbabit sempat diselamatkan ibunya, Norizan Awang, 48, yang mengharungi banjir setinggi 0.5 meter.</p>
      <p>Kanak-kanak berkenaan antara mangsa daripada 12 keluarga yang terjejas akibat banjir kilat susulan hujan lebat lebih tiga jam melanda daerah ini.</p>
      <p>Difahamkan penempatan itu mula dinaiki air pada jam 8 malam dan surut semula pada jam 2 pagi.</p>
      <p>Menceritakan kejadian cemas itu Norizan berkata, kediamannya mula dinaiki air jam 10 malam dan ketika itu dia memindahkan dokumen penting ke tempat selamat.</p>
      <p>Katanya, dalam sekelip mata air naik ke paras 0.5 meter dan ketika itu anaknya diletakkan di atas katil di dalam bilik.</p>
      <p>“Berikutan itu, saya bergegas menyelamatkan anak perempuan dan ketika itu lima lagi anak yang lain keluar ke tempat selamat.</p>
      <p>“Termasuk kejadian ini sudah lima kali rumah kami dilanda banjir kilat sepanjang tahun ini dan mungkin bencana sama berulang lagi sebelum berakhir musim tengkujuh,” katanya.</p>
      <p>Sementara itu, Pegawai Angkatan Pertahanan Awam Malaysia (APM) daerah Gua Muasang, Mohd Yusalmi Yusoff berkata, banjir kilat menjejaskan 30 kediaman di tiga penempatan.</p>
      <p>Katanya, selain Kampung Tanah Puteh, banjir kilat turut dilaporkan di Kampung Lepan Jaya dan Perumahan Agropolitan Rantau Manis.</p>
      <p>Yusalmi berkata, APM mengerahkan seramai 10 anggota ke lokasi bagi membantu memindahkan mangsa terjejas.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2019/11/513171/budak-nyaris-dihanyutkan-banjir"/>
        <a href="https://www.hmetro.com.my/mutakhir/2017/09/262085/sekeluarga-terperangkap-dalam-rumah-metrotv"/>
        <a href="https://www.hmetro.com.my/node/217445"/>
        <a href="https://www.hmetro.com.my/node/117732"/>
        <a href="https://www.hmetro.com.my/node/183261"/>
        <a href="https://www.hmetro.com.my/mutakhir/2019/06/463187/changkat-jong-dilanda-banjir"/>
        <a href="https://www.hmetro.com.my/mutakhir/2019/09/499121/dua-kampung-dilanda-banjir-kilat"/>
        <a href="https://www.hmetro.com.my/mutakhir/2019/10/510513/banjir-kilat-di-baling-jitra"/>
      </related>
    </article>
  </body>
</html>