<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425073/otan-h-parelash-ginetai-dokimasia-gia-merikoys"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-03T07:45:01+00:00"/>
    <meta property="og:title" content="Όταν η παρέλαση γίνεται δοκιμασία για μερικούς…."/>
    <meta property="og:description" content="Στις εκδηλώσεις της 28ης Οκτωβρίου, σε μια λαμπρή ημέρα για τη Ρόδο, έγινε η καθιερωμένη παρέλαση."/>
  </head>
  <body>
    <article>
      <h1>Όταν η παρέλαση γίνεται δοκιμασία για μερικούς….</h1>
      <address>
        <time datetime="2019-11-03T07:45:01+00:00">03 Nov 2019, 07:45</time>
      </address>
      <p>Γράφει ο<br/>Αγαπητός Ξάνθης</p>
      <p>Αρχιτέκτονας-Μεταδιδάκτορας</p>
      <p>του Πανεπιστημίου Αιγαίου</p>
      <p>
        <b>Στις εκδηλώσεις της 28ης Οκτωβρίου, σε μια λαμπρή ημέρα για τη Ρόδο, έγινε η καθιερωμένη παρέλαση.</b>
      </p>
      <p>Από τους συλλόγους μέχρι τα σχολεία και τους εθνοφύλακές μας. Ήταν μια καταπληκτική εκδήλωση μνήμης και πατριωτικής ευθύνης κόντρα στον φασισμό, που τα χνάρια του ακόμη και σήμερα υπάρχουν για να ταράσσουν την Ευρώπη και να προκαλούν αποτροπιασμό.</p>
      <p>Σ’ αυτό το κλίμα υπήρχε μια μικρή παραφωνία που εξόφθαλμα την παρατήρησα.</p>
      <p>Η Φιλαρμονική Ορχήστρα του Δήμου Ρόδου συνόδευε σ’ όλο το πολιτικό μέρος την εκδήλωση παιανίζοντας εμβατήρια αρμόζοντα στην περίπτωση.</p>
      <p>Τα τελευταία χρόνια η Φιλαρμονική προσφέρει σπουδαίο έργο στην πολη χρωματίζοντας την με νότες καθημερινότητας. Η συμβολή της ουσιαστική, κυρίως με τα παιδιά που την απαρτίζουν που φτάνουν και μέχρι τα 40 άτομα τη θερινή περίοδο. Στην πρόσφατη παρέλαση διέκρινα περίπου 20 μεγάλους και 20 παιδιά με τις κόκκινες στολές τους να «στενάζουν» κάτω από την υψηλή θερμοκρασία φορώντας τη χειμωνιάτικη ένδυση.</p>
      <p>Πράγμα οξύμωρο για τις καιρικές συνθήκες που επικρατούσαν στη φωτεινή Ρόδο.</p>
      <p>Γνωρίζω ότι υπάρχουν θερινές στολές που είναι ανάλαφρες και συμβατές (άσπρο –μπλε) για τις υψηλές θερμοκρασίες που (ευτυχώς) επικρατούσαν και στην παρέλαση.</p>
      <p>Νομίζω ότι το όποιο πρωτόκολλο του Δήμου, μπορεί και πρέπει να διαμορφώνεται με τις ανάλογες καιρικές συνθήκες, διαφορετικά η απόδοση της Φιλαρμονικής βρίσκεται σε δυσχερή θέση και ποιότητα μέσα σ’ ένα ακατάλληλο περιβάλλον.</p>
      <p>Μάλιστα, κάποια στιγμή ένα από τα «μικρά κορίτσια» της Φιλαρμονικής με την τρομπέτα του έτρεξε προς τη μητέρα της, εκφράζοντας τη δυσφορία του μετά από τόση ώρα κάτω από τον λαμπερό ήλιο που πραγματικά έκαιγε. Όμως το καθήκον του κάθε υπεύθυνου μουσικού, την επανέφερε στη θέση της για να συμπληρώσει το σχήμα και το μουσικό κομμάτι που παιάνιζε.</p>
      <p>Το άρθρο δεν έχει ουδεμία μορφή καταγγελίας, αλλά προτροπής προς τους υπευθύνους, ότι τα «πρωτόκολλα» που τα κάνουν ανθρώποι και άνθρωποι μπορούν και πρέπει να τα αλλάζουν όταν πρέπει.</p>
      <p>Δεν μπορεί μια Ομάδα που προσφέρει τόσα πολλά στη μουσική τέχνη στην πόλη μας να βρίσκεται σε συνθήκες αφόρητες ασκώντας το καθήκον της αλλά και το λειτούργημά της (έστω και για λίγες ώρες).</p>
      <p>Η θερινή στολή ταίριαζε ασυζητητί την ώρα που έπαιζε η Ορχήστρα του Δήμου Ρόδου στην παρέλαση της 28ης Οκτωβρίου.</p>
      <p>Κάποιες ευαισθησίες δεν μπορούν να παρακολουθήσουν τους τύπους και τη γραφειοκρατία αλλά μπορούν να εκδηλωθούν αρμονικά μέσα από την προσαρμογή, την ευελιξία και την κατανόηση.</p>
      <p>Και του χρόνου, ίσως καλύτερα…</p>
    </article>
  </body>
</html>