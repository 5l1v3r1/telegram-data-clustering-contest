<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/p-yat-strashnih-knizhok-pro-tayemnici-50051029.html"/>
    <meta property="og:site_name" content="НВ"/>
    <meta property="article:published_time" content="2019-11-03T07:38:00+00:00"/>
    <meta property="og:title" content="Відьми, демони… масони. П’ять «страшних» книжок про таємниці"/>
    <meta property="og:description" content="У цих книжках давня українська екзотика з «демонічного» світу живе разом з сучасним роз’ясненням найбільш загадкових явищ."/>
  </head>
  <body>
    <article>
      <h1>Відьми, демони… масони. П’ять «страшних» книжок про таємниці</h1>
      <h2>У цих книжках давня українська екзотика з «демонічного» світу живе разом з сучасним роз’ясненням найбільш загадкових явищ.</h2>
      <address><time datetime="2019-11-03T07:38:00+00:00">03 Nov 2019, 07:38</time> by <a rel="author">Iгор Бондар-Терещенко</a></address>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/693/big/f0f3c140cb91281e1a0df367d8be6aca.png?stamp=20191101104729&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>Чому в Україні не спалювали відьом, як у Європі за часів інквізиції? Хто з відомих людей був масоном? Нарешті, як під впливом запровадження християнства, змінився погляд на демонологію.</p>
      <h4>Охота на ведьм. Все тайны Средневековья. — Х.: Клуб Семейного Досуга, 2019</h4>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/695/big/d3e7087c5b33ce62a8b09935c8e8b780.png?stamp=20191101104947&amp;q=85&amp;output=jpg&amp;bg=white"/>
        <figcaption>Фото: Клуб Семейного Досуга</figcaption>
      </figure>
      <p>У цій збірці живе цілий стародавній світ, в якому — прокляті, нечестиві, ворожки, чарівниці, — як тільки не нарікали їх люди. Але найвідоміша назва — «відьми». Століттями ніхто не міг відповісти на питання: ким же вони були насправді? Прекрасними спокусницями чи моторошними бабами з гачкуватими носами? Підручними бісів або відунів, здатними вилікувати від будь-якої недуги? Справжнім злом чи несправедливо обмовленими жінками? Жертвами чи злочинницями? На сторінках цієї книжки зібрані рідкісні факти і відомості, здатні підняти завісу таємниці знахарства, спростувати міфи і розставити всі крапки над «і». Тож як виглядають відьми і де їх шукати? Які тортури застосовували до відьом? Чи існують відьми у наш час?</p>
      <h4>Барб Карг, Джон К. Янг. 101 таємниця масонів. — Х.: Віват, 2019</h4>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/696/big/53a11cab37b0e624491daa6ad494bf65.png?stamp=20191101105022&amp;q=85&amp;output=jpg&amp;bg=white"/>
        <figcaption>Фото: Віват</figcaption>
      </figure>
      <p>Як відомо, масони завжди впливали на світову політику, культуру, науку. Серед членів цієї організації були видатні політичні діячі, президенти, відомі науковці, письменники… Проте щодо цього таємного братства існує більше запитань, ніж відповідей. Отже, дізнайтеся правду про: — значення символів, обрядів та ритуалів масонів; — таємну змову масонів і Святий Грааль; — діяльність масонів у нацистській Німеччині; — віковічне суперництво масонів із католицькою церквою; — вплив масонства у світі. Як одна з найбільших і найстаріших організацій, масони продовжують формувати світову політику. Завдяки цій книжці ви дізнаєтесь найцікавіше з історії й сучасності цього братства, найтаємничішого з усіх!</p>
      <h4>А.П. Пономарьов. Українці: народні вірування, повір'я, демонологія. — К.: ЦУЛ, 2019</h4>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/697/big/cdefcea9ddf946ef2dc80ab1f47685d4.png?stamp=20191101105044&amp;q=85&amp;output=jpg&amp;bg=white"/>
        <figcaption>Фото: ЦУЛ</figcaption>
      </figure>
      <p>Як відомо, на час прийняття християнства тогочасне населення сучасної України сповідувало язичництво, котре спиралося на віру в уособлення сили стихій: як позитивних, так і негативних. Однак з часом, під впливом запровадження християнства, змінився погляд на демонологію: надприродну силу воно остаточно обернуло в силу злу, нечисту. Утім, етнографи вважають, що більшість образів української демонології має дохристиянське походження. Так, зокрема у цій збірці автор знайомить нас із класичними зразками української етнографічної спадщини, які довгий час були вилучені з нашого духовного життя. Перед читачем постає дивовижний і захоплюючий світ уявлень наших предків, їхні звичаї, вірування, забобони тощо.</p>
      <h4>Карл Саган. Світ, повний демонів. Наука, як свічка у пітьмі. — Х.: Клуб Сімейного Дозвілля, 2018</h4>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/698/big/c37e8fd6438a698a3a4652f34e8d5746.png?stamp=20191101105107&amp;q=85&amp;output=jpg&amp;bg=white"/>
        <figcaption>Фото: Клуб Сімейного Дозвілля</figcaption>
      </figure>
      <p>Ця книжка — справжній маніфест науки. По суті, апологія розуму і освіти, чудово написана, з великою кількістю цікавої і несподіваної інформації. У ній Саган — відомий американський астрофізик і популяризатор науки, володар Пулітцерівської премії у галузі літератури, медалі NASA, статусу Великого американця та ще багатьох престижних премій і нагород — підбив підсумки свого колосального наукового досвіду. Учений розбиває вщент псевдонаукові міфи. Факти, підкріплені залізними логічними аргументами, спростовують фальшиві наукові теорії, які тривалий час видавалися за серйозні дослідження. Саган вчить читача критично мислити та не забувати про здоровий глузд. Книжка, за визначенням самого автора, є найкращим посібником зі зняття локшини з фальшивих наукових істин, яким він протиставляє справжні відкриття.</p>
      <h4>Леся Вороніна. Таємне Товариство Близнюків, або Чудисько озера Лох-Ойх та інші страховища. — К.: Знання, 2019</h4>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/699/big/4f3d1c24c54752fa2f90796a293620b2.png?stamp=20191101105132&amp;q=85&amp;output=jpg&amp;bg=white"/>
        <figcaption>Фото: Знання</figcaption>
      </figure>
      <p>Хижі космічні прибульці-синьоморди, які володіють універсальною зброєю, хочуть перетворити Землю на власну колонію. «Виявилося, що синьоморди перетворили гору Підстава на велетенський інкубатор, де вирощували ікрини, з яких мали вилупитись тисячі синьомордих пуголовків, — дізнаємося ми з цієї захоплюючої повісті. — А всіх нас, „недосконалих людських істот“, що опинились у таборі „Екстремал“, прибульці збиралися перетворити на слухняних прислужників, позбавлених власної волі». Адже справді, на нашій планеті існують місця сили — стародавні споруди-мегаліти, що можуть наділити будь-яку живу істоту надприродними властивостями. Однак Клим Джура, хлопець, який розуміє мову синьомордів і вміє читати їхні думки, збирається перемогти ворога його власною зброєю. Здійснити небезпечну операцію Антижаб-4, від успіху якої залежить доля людської цивілізації, Климові допомагають не лише члени Таємного Товариства Близнюків, а й загадкове чудисько озера Лох-Ойх…</p>
      <p>Читайте також:<br/><a href="https://style.nv.ua/ukr/kultura/p-yat-knig-pro-nashu-kuhnyu-oglyad-nv-50049874.html">&amp;nbspСмачно чи корисно? П’ять книг про нашу кухню</a></p>
    </article>
  </body>
</html>