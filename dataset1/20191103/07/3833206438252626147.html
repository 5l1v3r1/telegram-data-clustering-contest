<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Maika-razbra-che-10-godishnoto-i-dete-e-v-izbiratelen-spisuk-910661"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-03T07:58:00+00:00"/>
    <meta property="og:title" content="Майка разбра, че 10-годишното й дете е в избирателен списък"/>
    <meta property="og:description" content="В най-малката българска община изборите приключиха още на първи тур. Прокуратурата обаче започна про..."/>
  </head>
  <body>
    <article>
      <h1>Майка разбра, че 10-годишното й дете е в избирателен списък</h1>
      <address>
        <time datetime="2019-11-03T07:58:00+00:00">03 Nov 2019, 07:58</time>
      </address>
      <p>В най-малката българска община изборите приключиха още на първи тур. Прокуратурата обаче започна проверка заради съмнения за изборен туризъм. В същото време една майка разбра, че 10-годишното ѝ дете е в избирателния списък.</p>
      <p>Самотният път към най-малката община у нас Трекляно преди избори се превръща в магистрала, казват местните хора.</p>
      <p>В някои от 19-те села в района живеят по малко от 10 души. В най-голямото село там много от къщите са изоставени, а хора има основно в кръчмата. По списък обаче там могат да гласуват почти 800 души.</p>
      <p>Активността на първия тур е рекордна за страната ни - над 82%. Всички признават за изборния туризъм.</p>
      <p>Жена, която работи в общината, но се страхува да покаже лицето си заради заплахи, разказа за незаконни регистрации, схема със социални помощи и как 10-годишното ѝ дете е вписано в избирателните списъци. Тя подозира зад схемата общинското ръководство.</p>
      <p>Василка Кирилова е жената, заплашвала майката на дето. Местните казват, че тя е човекът, който прави изборите в Трекляно. Кирилова отрича обвиненията, изборния туризъм и казва, че всичко в списъците е законно, съобщава bTV.</p>
      <p>"Няма в избирателните списъци деца. Тук хората идват да гласуват. Обличат си новите дрехи и излизат да гласуват. Нашите хора са такива", каза Василка Кирилова.</p>
      <p>Като секретар на общината само тази година Кирилова е регистрирала 160 души, а общо хората само с настоящ адрес там са около 700. В избирателните списъци пък те са почти колкото тези с постоянен. Така математически могат сами да изберат кмета.</p>
      <p>От миналата неделя Трекляно има нов-стар кмет - за трети мандат. Заради регистрациите двама от загубилите подават жалби в ОИК. От там отказват да ги разгледат и не знаят за злоупотреби.</p>
      <p>Проверката на полицаите преди изборите, открила и майката на регистрираното дете обаче, води до досъдебно производство заради съмнения за незаконни регистрации на няколко адреса.</p>
      <p>Предстоят разпити на собственици на имоти и на общинското ръководство в Трекляно. Ще бъдат проверени и избирателните списъци по сигнала за вписаното 10-годишно дете. За майка му остава битката със страха и справедливостта в Трекляно.</p>
    </article>
  </body>
</html>