<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812017.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T07:54:00+00:00"/>
    <meta property="og:title" content="امیرعبداللهیان: امنیت عراق امنیت ایران و منطقه است"/>
    <meta property="og:description" content="به گزارش صداوسیما، حسین امیرعبداللهیان در برنامه نگاه یک شبکه یک سیما، اظهار داشت: آمریکایی‌ها و متحدانش فهم درستی از عراق با تمدن و با فرهنگ و مردم منطقه ندارند و تصور می‌کنند با تهدید و مداخله می‌توانند پیوند دیرینه مردم ایران و عراق را قطع کنند."/>
  </head>
  <body>
    <article>
      <h1>امیرعبداللهیان: امنیت عراق امنیت ایران و منطقه است</h1>
      <address>
        <time datetime="2019-11-03T07:54:00+00:00">03 Nov 2019, 07:54</time>
      </address>
      <p>مدیرکل امور بین الملل مجلس شورای اسلامی با بیان اینکه برخی می‌خواهند ایران را در ناآرامی‌های عراق دخیل نشان دهند ،گفت: به معنای واقعی امنیت عراق امنیت ایران و منطقه است.</p>
      <p>به گزارش صداوسیما، حسین امیرعبداللهیان در برنامه نگاه یک شبکه یک سیما، اظهار داشت: آمریکایی‌ها و متحدانش فهم درستی از عراق با تمدن و با فرهنگ و مردم منطقه ندارند و تصور می‌کنند با تهدید و مداخله می‌توانند پیوند دیرینه مردم ایران و عراق را قطع کنند.</p>
      <p>وی گفت: مردم ایران و عراق پیوند تاریخی و مشترکات تمدنی بسیاری دارند که حتی رژیم بعث با ۳۰ سال حکومت نتوانست این روابط را از بین ببرد.</p>
      <p>مدیرکل امور بین الملل مجلس شورای اسلامی با بیان اینکه عراق همسایه ماست و بیش از هزار و ۶۰۰ کیلومتر مرز مشترک با ما دارد، افزود: آمریکایی‌ها در بحث تحریم‌های حداکثری بر ضد کشورمان اعلام کردند نگران همسایه‌های ایران هستند.</p>
      <p>امیرعبداللهیان گفت: آمریکا با تحریک مردم و با وارد کردن نفوذی‌ها به اعتراضات مسالمت آمیز عراقی‌ها می‌خواهند عرصه را به دولتی که زیر بار خواسته‌های آمریکا نمی‌رود تنگ کند.</p>
      <p>وی افزود:​ فساد، بیکاری و مشکلات معیشتی از چالش‌های پیش روی دولت عراق است، اما آمریکایی‌ها نمی‌خواهند فرصت حل این مشکلات را به دولت عراق بدهند.</p>
      <p>مدیرکل امور بین الملل مجلس شورای اسلامی گفت: آمریکا از مجموعه حاکمیت در عراق رضایت ندارد و هر چه دولت عراق به سمت استقلال حرکت می‌کند آمریکا عرصه را بر خود تنگ‌تر می‌بیند.</p>
      <p>امیرعبداللهیان افزود: مثلث تروریست آمریکا، رژیم سعودی و رژیم صهیونیستی اجازه نمی‌دهند مطالبات مردم عراق به وسیله دولت این کشور برآورده شود.</p>
      <p>وی گفت: هدف قرار دادن پایگاه حشدالشعبی به وسیله صهیونیست‌ها با هماهنگی آمریکایی‌ها بود، زیرا صهیونیست‌ها جرات ندارند بدون اجازه آمریکا حتی یک راکت پرتاب کنند.</p>
      <p>مدیرکل امور بین الملل مجلس شورای اسلامی افزود: موثرترین نیروی نظامی نابود کننده داعش در عراق حشدالشعبی بود، اما آمریکایی‌ها خواستار منحل شدن آن‌ها هستند.</p>
      <p>امیرعبداللهیان گفت: آمریکایی‌ها مزاحم جدی عراقی‌ها هستند و اگر آمریکایی‌ها به این شکل در عراق حضور داشته باشند هر توافقی میان عراقی‌ها ایجاد شود آن را به هم می‌زنند.</p>
      <p>وی با اشاره به اینکه مرجعیت نقش ویژه‌ای در تحولات عراق دارد، افزود: در ابتدای حمله داعش، فتوای مرجعیت موجب شد چند میلیون عراقی برای مقابله با داعش نام نویسی کنند و ۱۰ روز پس از این فتوا در ملاقاتی که من و دریادار شمخانی با آیت الله سیستانی داشتیم از ما خواسته شد که به داوطلبان نام نویسی شده آموزش نظامی دهیم و آن‌ها را تجهیز کنیم.</p>
      <p>مدیرکل امور بین الملل مجلس شورای اسلامی با بیان اینکه به بازگشت آرامش به عراق در آینده نزدیک خوشبین هستیم، گفت: آزمون و خطاهای آمریکا هزینه‌های بسیاری را به منطقه تحمیل می‌کند و مقامات عربستانی که آلت دست مقامات آمریکایی هستند هزینه‌ها را چند برابر کرده اند.</p>
      <p>امیرعبداللهیان افزود: از سال ۱۳۸۰ که عراق به اشغال آمریکا و انگلیس درآمد تاکنون آمریکایی‌ها در همه موضوعات عراق دخالت کرده اند و در اعتراضات و مطالبات اخیر مردم عراق نیز دخالت‌های آمریکا مشخص است.</p>
      <p>وی گفت: از زمان اشغال عراق به وسیله آمریکایی‌ها با توجه به اینکه مسئول تامین امنیت در این کشور آمریکایی‌ها بودند تا سال ۲۰۱۱ میلادی روزانه بین ۷۰ تا ۲۱۰ عراقی در عملیات‌های تروریستی کشته می‌شدند و آمریکا ناامنی‌های مدیریت شده در عراق را طراحی و اجرا می‌کرد.</p>
      <p>مدیرکل امور بین الملل مجلس شورای اسلامی افزود: در آن سال‌ها یک تیم عملیات نظامی عراق ۱۱ نفر از نیروهای خارجی که ۹ نفر آن‌ها تبعه آمریکا بودند و دو نفر دیگر نیز عرب و غیر عراقی بودند را با تعداد زیادی از چاشنی‌های انفجاری در یکی از ویلاهای منطقه سبز بغداد بازداشت کردند، اما نیروهای آمریکایی چند ساعت بعد با هلی بورن وارد زندانی که این افراد در آن بازداشت شده بودند، شدند و حدود ۹۰۰ زندانی این زندان را به زندان ابوغریب منتقل کردند.</p>
      <p> امیرعبداللهیان گفت: آمریکایی‌ها تعدادی از این زندانیان را تبرئه و تعدادی را به زندان قبلی بازگرداندند، اما هیچ اثری از ۱۱ نفر تیم آمریکایی پیدا نشد.</p>
      <p>وی با بیان اینکه پس از اشغال عراق به وسیله آمریکایی‌ها دولت‌های عراق منافع آمریکایی‌ها را تامین نمی‌کنند، گفت: بنابراین آمریکا ابتدا با عملیات‌های تروریستی و سپس داعش را به جان مردم عراق انداخت.</p>
      <p>مدیرکل امور بین الملل مجلس شورای اسلامی افزود: در مقطع جدید نیز با شکست داعش، آمریکایی‌ها سه هزار سازمان مردم نهاد را برای پیگیری اهداف خود در عراق ایجاد کردند.</p>
      <p>امیرعبداللهیان گفت: آمریکایی‌ها مطالبات مشروع مردم عراق را درباره معیشت و اشتغال و اوضاع اقتصادی به انحراف کشانده اند و با وارد کردن برخی از بقایای رژیم بعثی به مطالبات مردم شعارهایی را برای سقوط نظام می‌دهند.</p>
      <p>وی با تاکید بر اینکه مطالبات حقیقی مردم عراق باید مورد توجه قرار گیرد، افزود: با بازگشت ناامنی به عراق هیچ عراقی سود نخواهد برد.</p>
      <p>مدیرکل امور بین الملل مجلس شورای اسلامی گفت: اگر مداخلات خارجی در عراق متوقف شود در شرایط قابل اطمینان اصلاحات جدی در بخش‌هایی که فساد وجود دارد انجام می‌شود، اما آمریکایی‌ها نمی‌خواهند از میلیون‌ها بشکه نفت عراق بگذرند و بر این اساس مردم عراق برای آن‌ها اهمیتی ندارند.</p>
      <p>امیرعبداللهیان افزود: با حضور آمریکایی‌ها در عراق از زمان اشغال این کشور حدود یک میلیون عراقی تاکنون کشته شده اند.</p>
      <p>وی گفت: آمریکا می‌خواهد عراق، یمن و سوریه را تجزیه کند و توافق‌های عمیق تری نیز برای تجزیه عربستان انجام شده است، اما رژیم آل سعود فکر می‌کند از این توطئه آمریکایی‌ها مصون می‌ماند و اگر پول بدهد می‌تواند برای خود امنیت فراهم کند.</p>
      <p>مدیرکل امور بین الملل مجلس شورای اسلامی افزود:​ ما همچنان که از تمامیت ارضی عراق، سوریه و لبنان حمایت می‌کنیم از وحدت و تمامیت ارضی عربستان نیز حمایت می‌کنیم، اما مقامات سعودی درک درستی از مسائل ندارند.</p>
      <p>امیرعبداللهیان گفت:​ با تدابیر رهبر معظم انقلاب اسلامی امروز دشمن پشت مرزهای ایران نیست بلکه ما پشت مرزهای دشمنان هستیم.</p>
      <p>وی افزود: امروز محور مقاومت پشت مرزهای رژیم صهیونیستی حضور دارد.</p>
      <p>مدیرکل امور بین الملل مجلس شورای اسلامی گفت: صهیونیست‌ها در نشستی که سالانه در سرزمین‌های اشغالی برگزار می‌کنند اعلام کرده اند تا زمانی که رهبری بزرگ ایران حضور دارد جمهوری اسلامی ایران با چالشی که نتواند از پس آن بر نیاید روبرو نخواهد شد.</p>
      <p>امیرعبداللهیان افزود:​ صهیونیست‌ها همچنین گفته اند روند عادی سازی با برخی کشورهای عربی مانند بحرین،​ عربستان و امارات کمکی به رابطه ما با فلسطینیان نمی‌کند.</p>
      <p>وی گفت:​ آمریکا در حوزه عراق و لبنان با روش تروریستی سیاسی در مسیر مطالبات مردم انحراف ایجاد می‌کند، زیرا می‌خواهد ارکان نظام این کشورها را از بین ببرد.</p>
      <p>مدیرکل امور بین الملل مجلس شورای اسلامی افزود:​ هدف آمریکا در لبنان خلع سلاح حزب الله است و بی دولتی در لبنان و عراق این کشورها را به خلاء سیاسی وارد می‌کند که در این خلاء امکان بروز اتفاقات بسیاری است.</p>
      <p>امیرعبداللهیان گفت: آمریکا می‌خواهد مشکلات لبنان را به گردن حزب الله بیندازد، زیرا عملکرد خوب حزب الله موجب شده است اکثر مردم لبنان به سوی حزب الله متمایل شوند.</p>
      <p>وی افزود:​ سعد حریری برای رژیم سعودی مهره سوخته است، اما چون جایگزینی برای آن ندارند همچنان او را نگه داشته اند.</p>
      <p>مدیرکل امور بین الملل مجلس شورای اسلامی گفت: پیمان رئیس جمهور لبنان و حزب الله موجب شده است مطالبات مردم در جهت درست قرار گیرد.</p>
      <p>امیرعبداللهیان افزود:​ در عراق و لبنان آمریکا، صهیونیست‌ها و سعودی‌ها نمی‌خواهند مطالبات مردم برآورده شود و فقط بازی پیچیده‌ای را به نام مردم انجام می‌دهند که در آن بیشترین آسیب را مردم می‌بینند.</p>
      <p>وی گفت: اکنون سیدحسن نصرالله به دلیل عملکرد صادقانه خود به فردی مورد اعتماد در منطقه و حتی برای تروریست‌های سوریه تبدیل شده است و تروریست‌های سوریه برای تسلیم شدن یا تبادل اسرا تضمین سیدحسن نصرالله را می‌خواهند.</p>
      <p>مدیرکل امور بین الملل مجلس شورای اسلامی درباره ادعای کشته شدن ابوبکر بغدادی نیز گفت: این‌ها مهره‌هایی هستند که آمریکا با آن‌ها بازی می‌کند و وقتی که تاریخ مصرفشان تمام می‌شود آن‌ها را با ژست قهرمانانه حذف می‌کنند و فرد دیگری را به جای آن‌ها می‌نشانند.</p>
      <p>امیرعبداللهیان افزود: یکی از مقامات آمریکایی اذعان کرد بزرگترین خدمت البغدادی به آمریکا این بود که آمریکایی‌ها ۸۰ میلیارد دلار سلاح به منطقه فروخته اند.</p>
    </article>
  </body>
</html>