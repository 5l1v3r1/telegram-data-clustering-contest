<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/protesty-kobiet-po-wyroku-w-sprawie-zbiorowego-gwaltu-w-manresie,982502.html"/>
    <meta property="og:site_name" content="TVN24"/>
    <meta property="article:published_time" content="2019-11-03T07:46:00+00:00"/>
    <meta property="og:title" content="14-latka była nieprzytomna, więc do gwałtu nie doszło. Drugi dzień protestów w Barcelonie"/>
    <meta property="og:description" content="W sobotę kilka tysięcy Hiszpanek wzięło udział w wiecach i marszach przeciwko piątkowej decyzji sądu w Barcelonie, który wydał wyrok w sprawie pięciu mężczyzn oskarżonych o zbiorowy gwałt na 14-lat..."/>
  </head>
  <body>
    <article>
      <h1>14-latka była nieprzytomna, więc do gwałtu nie doszło. Drugi dzień protestów w Barcelonie</h1>
      <address><time datetime="2019-11-03T07:46:00+00:00">03 Nov 2019, 07:46</time> by <a rel="author">mjz/adso</a></address>
      <slideshow>
        <figure>
          <img src="https://r-scale-20.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/6a8c6032-b9b4-4f2f-bcb2-9cefe4419b99.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/09f4fe62-fb82-4c0d-92d4-263bdcf93d65-480p.mp4"/>
          <figcaption>Protesty po wyroku w sprawie wykorzystania seksualnego...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/80702e1d-9f4a-4e29-8763-cec67bd4a4a2-480p.mp4"/>
          <figcaption>Protesty kobiet po wyroku w sprawie zbiorowego gwałtu w...</figcaption>
        </figure>
        <figcaption>Protesty po wyroku w sprawie wykorzystania seksualnego nastolatki z Manresy<cite>Foto: ENEX | Video: ENEX</cite></figcaption>
      </slideshow>
      <h3>W sobotę kilka tysięcy Hiszpanek wzięło udział w wiecach i marszach przeciwko piątkowej decyzji sądu w Barcelonie, który wydał wyrok w sprawie pięciu mężczyzn oskarżonych o zbiorowy gwałt na 14-latce. Sędzia orzekł, że napastnicy nie dopuścili się na niej gwałtu, a jedynie wykorzystali ją seksualnie.</h3>
      <p>W czwartek prowadzący sprawę sędzia skazał pięciu mężczyzn z katalońskiej Manresy na kary od 10 do 12 lat więzienia. Uznał, że mężczyźni "wykorzystali seksualnie" nastolatkę, ale jej nie zgwałcili. W takim wypadku kara wyniosłaby od 15 do 20 lat więzienia.</p>
      <related>
        <a href="https://www.tvn24.pl/wiadomosci-ze-swiata,2/protesty-w-barcelonie-po-wyroku-w-sprawie-wykorzystania-nastolatki-ona-byla-nieprzytomna-wiec-gwaltu-nie-bylo,982316.html"/>
      </related>
      <p>W swym orzeczeniu sąd w Barcelonie podkreślił, że do gwałtu nie doszło, ponieważ napastnicy nie użyli siły wobec 14-letniej dziewczynki, która znajdowała się pod wpływem alkoholu i straciła przytomność.</p>
      <p>Skazani wykorzystali nieletnią w 2016 r. podczas zabawy w porzuconej fabryce w katalońskim mieście Manresa.</p>
      <p>W skład grupy, która dopuściła się przestępstwa wchodzili dwaj obywatele Hiszpanii, dwaj Kubańczycy oraz Argentyńczyk.</p>
      <p><a href="https://www.tvn24.pl/wiadomosci-ze-swiata,2/hiszpania-wyrok-sadu-w-sprawie-gwaltu-na-14-latce-wywolal-protesty-w-madrycie,982316.html">Do protestów w związku z wyrokiem doszło także w piątek</a>.</p>
      <h3>W Hiszpanii nasila się zjawisko gwałtów zbiorowych</h3>
      <p>Zakończony w czwartek proces jest zbliżony do sprawy grupy "La Manada", której pięciu członków Sąd Najwyższy Hiszpanii skazał w czerwcu 2019 roku na karę więzienia od 15 do 17 lat za gwałt. W 2016 r. dopuścili się oni agresji na tle seksualnym wobec nastolatki w Pampelunie, w północno-wschodniej Hiszpanii.</p>
      <related>
        <a href="https://www.tvn24.pl/wiadomosci-ze-swiata,2/czlonkowie-watahy-oczyszczeni-z-zarzutu-gwaltu-maja-wyjsc-z-wiezienia-hiszpanie-protestuja,847755.html"/>
      </related>
      <p>W procesie pierwszej instancji, w 2018 r., członkowie "La Manady", w której skład wchodził m.in. były wojskowy i policjant, zostali skazani na 9 lat więzienia; sąd w Nawarze orzekł bowiem karę "za wykorzystanie seksualne" nieletniej, ale nie gwałt na niej.</p>
      <p>Zbulwersowało to opinię publiczną, media wskazywały, że kara jest zbyt łagodna. Gdy w styczniu 2019 r. sąd apelacyjny w Sewilli zwolnił skazanych z więzienia, godząc się na karę w zawieszeniu, wywołało to protesty w całej Hiszpanii. Ostatecznie SN uznał w czerwcu tego roku, że młoda Hiszpanka została nie tyle "wykorzystana seksualnie", co "zgwałcona". W hiszpańskim kodeksie karnym oba te przestępstwa są odmiennie karane.</p>
      <p>We wrześniu tego roku prokuratura generalna w Madrycie przedstawiła statystyki, z których wynika, że w Hiszpanii nasila się zjawisko gwałtów zbiorowych, a rok 2019 może okazać się rekordowy pod względem liczby zgłoszonych policji przypadków tego typu przestępstw.</p>
      <p>O ile w całym 2017 r. było ich 14, to tylko od stycznia do sierpnia 2019 r. zgłoszono ponad 40 gwałtów. W 2018 r. podobnych aktów przemocy odnotowano 59.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/greta-thunberg-znow-przeplynie-atlantyk-zaplaci-hiszpanski-podatnik,982443.html"/>
        <a href="https://www.tvn24.pl/wiadomosci-ze-swiata,2/protesty-w-barcelonie-po-wyroku-w-sprawie-wykorzystania-nastolatki-ona-byla-nieprzytomna-wiec-gwaltu-nie-bylo,982316.html"/>
        <a href="https://www.tvn24.pl/wiadomosci-ze-swiata,2/sondaz-socjalisci-sancheza-wygraja-wybory-ale-nie-zdobeda-wiekszosci,981951.html"/>
        <a href="https://www.tvn24.pl/wiadomosci-ze-swiata,2/federalizacja-pomyslem-na-separatystow,981690.html"/>
        <a href="https://www.tvn24.pl/wiadomosci-ze-swiata,2/milosierdzie-udoskonala-sprawiedliwosc-biskup-wzywa-do-ulaskawienia-separatystow,981512.html"/>
      </related>
    </article>
  </body>
</html>