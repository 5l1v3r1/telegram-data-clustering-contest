<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-bihar-bomb-exploded-in-mochi-tola-mosque-complex-in-sasaram-2829307.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-03T07:46:20+00:00"/>
    <meta property="og:title" content="बिहार : सासाराम के मोची टोला मस्जिद परिसर में फटा बम, तीन सफाईकर्मी घायल"/>
    <meta property="og:description" content="सासाराम के मोची टोला मुहल्ला स्थित एक मस्जिद में रविवार सुबह बम विस्फोट की आवाज से पूरा मुहल्ला दहल गया। बम विस्फोट में मस्जिद की सफाई करने में लगे तीन मजदूर घायल हो गए। हालांकि मुहल्ला के लोगों..."/>
  </head>
  <body>
    <article>
      <h1>बिहार : सासाराम के मोची टोला मस्जिद परिसर में फटा बम, तीन सफाईकर्मी घायल</h1>
      <address><time datetime="2019-11-03T07:46:20+00:00">03 Nov 2019, 07:46</time> by <a rel="author">नगर संवाददाता, सासाराम।</a></address>
      <p>सासाराम के मोची टोला मुहल्ला स्थित एक मस्जिद में रविवार सुबह बम विस्फोट की आवाज से पूरा मुहल्ला दहल गया। बम विस्फोट में मस्जिद की सफाई करने में लगे तीन मजदूर घायल हो गए। हालांकि मुहल्ला के लोगों द्वारा घायलों को घर में छिपा मामले को दबाने का प्रयास किया गया।</p>
      <p>गंभीर रूप से घायल मोची टोला निवासी 55 वर्षीय मो. सेराज राईन व मो. वकील के घर से बरामद किया गया। जिसे सदर अस्पताल में भर्ती कराया गया है। अन्य दो घायल अभी पुलिस के सामने नहीं आए है। बम विस्फोट इतना शक्तिशाली था कि मस्जिद की चाहरदिवारी की दीवार टूट गई है। विस्फोट से उड़े ईंट के टुकड़ों से पास में स्थित रामनाथ चौधरी का किराना दुकान क्षतिग्रस्त हो गया है। हालांकि उस समय दुकानदार के दुकान से बाहर रहने के कारण वह बच गया है। </p>
      <p>घटना के संबध में बताया जाता है कि मस्जिद की मरम्मती का काम एक माह से चल रहा है। इस दौरान कचड़ों को सफाईकर्मियों द्वारा परिसर में एक जगह जमा किया गया था। सफाई कर्मी कचड़ा में आग लगा रहे थे। जैसे ही कचड़ा में आग लगा कि जोरदार विस्फोट हुआ। जिससे तीनों सफाईकर्मी जमीन पर गिर गए व मस्जिद की चाहरदिवारी की दीवार गिर गई। एएएसपी ह्रदयकांत, एएएसपी नक्सल अभियान दुग्रेश कुमार, नगर थानाध्यक्ष रामविलास चौधरी मस्जिद के आसपास लगे सीसीटीवी कैमरों का फुटेज खंगाल रहे हैं। लेकिन अभी तक यह पता नहीं चला कि मस्जिद परिसर में बम कहां से आया। बम रखने वालों का उदेश्य क्या था, इसकी भी जानकारी नहीं मिली है। एएसपी ने बताया कि जल्द ही बम रखने के कारणों का पता कर लिया जाएगा।</p>
    </article>
  </body>
</html>