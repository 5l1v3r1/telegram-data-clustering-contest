<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/03/eksperiment-8-dushi-v-opit-da-vliazat-nelegalno-v-angliia-uspiavat-li.428332"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T13:40:00+00:00"/>
    <meta property="og:title" content="Експеримент: 8 души в опит да влязат нелегално в Англия. Успяват ли?"/>
    <meta property="og:description" content="Очевидно трафикът на хора не е толкова труден | Dnes.bg"/>
  </head>
  <body>
    <article>
      <h1>Експеримент: 8 души в опит да влязат нелегално в Англия. Успяват ли?</h1>
      <h2>Очевидно трафикът на хора не е толкова труден</h2>
      <address><time datetime="2019-11-03T13:40:00+00:00">03 Nov 2019, 13:40</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Колко е лесно да прекосиш границата на Великобритания нелегално? Очевидно е лесно като детска игра. В нов, безпрецедентен експеримент на Chanel 4, осем души се опитват да се промъкнат на Острова по осем различни начина, без да носят паспорти в себе си. Всички те успяват. Ето как...</p>
      <p>Карълайн и Дейвид са на 62 и 66 години. Тя е сестра, той - пенсиониран бизнесмен. Двамата са спазвали всеки закон и винаги са имали респект към властите. Но като баба на 4 деца, Карълайн е притеснена. За това решава да се включи в експеримента и да тества колко сигурни са границите на родината й.</p>
      <p>Двамата с Дейвид взимат бус пълен с мебели. Карълайн се скрива под един от диваните в товарното помещение. Те потеглят от Каен по маршрут, изключително популярен сред трафикантите. Преминават без проблем през френските граничари. С ферибот пристигат в Портсмът, където очакват по-сериозна проверка.</p>
      <p>След шест часа те вече са прекосили канала. Стигат до граничната проверка в Англия. Единственото, което властите питат Дейвид е, дали камионът е бил подсигурен, когато го е оставил на ферибота и е бил недокосван, когато се е върнал. Не претърсват багажното помещение. Карълайн преминава.</p>
      <p>Ако е толкова лесно за двама обикновени граждани да преминат нелегално през границата, то какво остава за професионалните трафиканти?</p>
      <p>Журналистът Курам пък се опитва да влезе във Великобритания от Холандия. За разлика от Карълайн, той има паспорт, но е зает от приятел. Повечето трафиканти, които използват този метод, разчитат на прилика с оригиналния собственик на документа. Курам няма нито една обща черта със снимката в новия си паспорт.</p>
      <p>"Ако граничарят си върши работата в този ден, ще бъда хванат", казва Курам.Той е в една кола с още две момчета с легални паспорти. Полицаят се приближава и ги пита носят ли оръжие, наркотици или алкохол. "Не", отговарят те. Той ги моли да провери багажника и когато хвърля един поглед им махва, че могат да се качат на ферибота. Курам стига във Великобритания.</p>
      <p>Ашър изпитва симпатия към мигрантите. Баба му, пенсионирана медицинска сестра, пристигнала в Англия от Ямайка. Той успява да се промъкне във Великобритания чрез яхта през канала. Все пак властите не могат да проверят всички.</p>
      <p>Тони е шофьор на ТИР. Той решава да мине през един от най-натоварените и охранявани пътища със скрилия се в ремаркето Алим. Той се е увил в одеяло. И въпреки че камионът е проверен на границата и полицията влиза вътре на проверка, Алим остава незабелязан от тях. Той успешно влиза нелегално във Великобритания.</p>
      <p> </p>
    </article>
  </body>
</html>