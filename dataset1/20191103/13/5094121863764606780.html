<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/vinari-v-moravske-nove-vsi-otevreli-sklepy-a-nabidli-mlade-vino-20191103.html"/>
    <meta property="og:site_name" content="Deník.cz"/>
    <meta property="article:published_time" content="2019-11-03T13:01:00+00:00"/>
    <meta property="og:title" content="Vinaři v Moravské Nové Vsi otevřeli sklepy a nabídli mladé víno"/>
    <meta property="og:description" content="/FOTOGALERIE/ Uličky kolem nádraží v Moravské Nové Vsi v sobotu plní milovníci vína ze všech koutů republiky. Místní vinaři otevírají sklepy pravidelně téměř dvacet let a přijíždí stále více lidí.  "/>
  </head>
  <body>
    <article>
      <h1>Vinaři v Moravské Nové Vsi otevřeli sklepy a nabídli mladé víno</h1>
      <address><time datetime="2019-11-03T13:01:00+00:00">03 Nov 2019, 13:01</time> by <a rel="author">autor externí</a></address>
      <p>Po vykročení z nádražní budovy mě obestoupí zima. Nechávám se unášet davem, který mě vede k prvnímu stánku, příhodně situovanému jen pár metrů od centra veškeré dopravy v Moravské Nové Vsi. Na chvíli se zastavím, abych si mohla vychutnat atmosféru vinných sklípků, kolem mě dál proudí lidé všech věkových kategorií – zdá se, že tu mají co nabídnout dětem, dospělým a někdy zahlédnu i čtyřnohého návštěvníka.</p>
      <p>Pokračuji dále do centra, skrze podchod a ještě dál. Všude kolem jsou krásné malované sklípky a cedule lákající na červená, bílá a také mladá vína. Ta jsou teď na podzim jedním z hlavních lákadel. „Ne všechny sklepy je tu dnes nabízí, také ne všechny odrůdy se stihnou udělat. Teď asi nejvíce převažují tramíny a muškáty, “ říká Karel Kolaja s tím, že se očekává návštěvnost zhruba tisícovky lidí, což na podobnou akci není zas tak málo.</p>
      <figure>
        <img src="https://g.denik.cz/68/ae/hustopece-stadion-novy-vizualizace-projekt-atletika-fotbal_denik-150-3x2.jpg"/>
      </figure>
      <aside>
        <a href="https://breclavsky.denik.cz/zpravy_region/sportovcum-v-hustopecich-opravi-mestsky-stadion-za-deset-milionu-20191103.html">Sportovcům v Hustopečích opraví městský stadion. Za deset milionů Přečíst článek ›</a>
      </aside>
      <p>„Ano, očekávám, že to dnes bude náročné. Už před pár lety jsme se nezastavili takových šest hodin v kuse a lidí rok od roku stále přibývá,“ podotýká Martin Tichý, který pravidelně vypomáhá ve sklepě svému dědovi.</p>
      <p>Z pohledu návštěvníků se to však přelidněně jevit nemusí. „Vracíme se sem podruhé, protože je tu příjemná komorní atmosféra. Oproti takovým Mutěnicím tu opravdu je klidněji. Nemusíte se pořád prodírat davy – to je komorní atmosféra,“ říkají Marcela, Miloš a Jiří Cahovi.</p>
      <p>Ačkoliv se to na první pohled nemusí zdát, mají pravdu. I když na hlavní vinařské ulici stále proudí lidé tam a sem, vždy se dá najít místo kudy volně projít, kde se zastavit a dokonce je možné si sednout. Toho využívají nejen zmožení degustátoři, ale také strávníci, kteří si koupili něco z okolních stánků. Výběr je pestrý. Od dortů, přes tradiční bramboráky a frgále až po nudle a pečené maso. Nechybí ani nápoje na zahřátí, jako jsou svařák, káva či medovina. Nabízí se tu také věci, které neprochází žaludkem. Jsou tu krásné keramické výrobky nebo pletená zvířátka. Ta přitahují především drobotinu, která doprovází své rodiče.</p>
      <figure>
        <img src="https://g.denik.cz/17/f0/obec_vesnice_dum_zrcadlo_silnice_denik-150-3x2.jpg"/>
      </figure>
      <aside>
        <a href="https://breclavsky.denik.cz/zpravy_region/prehlednost-provozu-pomuze-zajistit-zrcadlo-20191102.html">Přehlednost provozu pomůže zajistit zrcadlo Přečíst článek ›</a>
      </aside>
      <p>„Je to pro nás už tradiční akce, jezdíme sem každoročně,“ říká Marcela Šustová z Příbrami. Podobně je na tom i iří Baďura, který dorazil do Moravské Nové Vsi na víno z Prahy: „Jezdím sem už od začátku, protože tu mám známé a taky se mi tu líbí.“</p>
      <p>
        <b>REBEKA ZIKMUNDOVÁ</b>
      </p>
    </article>
  </body>
</html>