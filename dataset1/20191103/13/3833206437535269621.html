<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Boiko-Borisov-Rumen-Radev-se-oshashavi-ot-zhenskoto-obkruzhenie-okolo-sebe-si-910768"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-03T13:24:00+00:00"/>
    <meta property="og:title" content="Бойко Борисов: Румен Радев се ошашави от женското обкръжение около себе си"/>
    <meta property="og:description" content="&quot;Хубаво е, когато говориш за върховенство на закона, да спазваш законите. Той днес пак агитира&quot;. Тов..."/>
  </head>
  <body>
    <article>
      <h1>Бойко Борисов: Румен Радев се ошашави от женското обкръжение около себе си</h1>
      <address>
        <time datetime="2019-11-03T13:24:00+00:00">03 Nov 2019, 13:24</time>
      </address>
      <p>"Хубаво е, когато говориш за върховенство на закона, да спазваш законите. Той днес пак агитира". Това обяви премиерът <a href="https://www.plovdiv24.bg/novini/persons/260.html">Бойко Борисов</a>, след като гласува на втория тур в София, по повод изказването на президента <a href="https://www.plovdiv24.bg/novini/persons/5168.html">Румен Радев</a> по-рано днес.</p>
      <p>"Огромният брой недействителни бюлетини на първи тур и множеството сигнали за купени гласове компрометират доверието в изборния процес. Ще поканя ръководството на ЦИК, органите на реда и партиите, за да обсъдим всички пропуски в изборите и отстъплението от честността на изборния процес", каза държавния глава днес.</p>
      <p>"Явно само, когато печели, тогава изборите са честни. Един мъж, обграден с Корнелия Нинова, Мая Манолова, Елена Йончева, Татяна Дончева … те го ошашавиха този човек. Нека сме снизходителни. Аз просто не му завиждам", коментира Борисов.</p>
      <p>Премиерът каза, че днес е гласувал за това София да продължи да расте и да става все по-хубава, предаде bTV.</p>
      <p>За мен изборите в София приключиха още миналата неделя, ГЕРБ победи двойно БСП и с тоя приключихме партийните разговори за София.</p>
      <p>Относно често коментирания въпрос за мръсния въздух в столицата той каза: "Когато аз станах кмет, Кремиковци бълваше дим във всички цветове на дъгата. Това вече го няма".</p>
      <p>Той допълни, че също канализацията на София се е изливала в река Искър. "Тогава река Искър течеше във всички цветове на дъгата – като приказка – синя, жълта, кафява. Сега рибарите, след като направихме пречиствателна станция на София за над 100 млн., си ловят риба", изтъкна Борисов.</p>
    </article>
  </body>
</html>