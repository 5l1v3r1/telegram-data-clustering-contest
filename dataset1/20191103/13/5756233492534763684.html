<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619637/%DB%8C%DA%A9-%D8%A8%DB%8C%D9%85%D8%A7%D8%B1%DB%8C-%D8%A8%D8%A7%D9%88%D9%81%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T13:58:00+00:00"/>
    <meta property="og:title" content="یک بیماری باوفا!"/>
    <meta property="og:description" content="انباشته شدن چربی‌ها در نواحی مختلف بدن را «چاقی» می گویند که در این حالت اگر شخص را به ظاهر نگاه کنیم یا در آینه به خودش نگاه کند متوجه می‌شود وزن بدن حالت ایده‌ال ندارد، و تجمع چربی به شکل غیرعادی از قسمت‌های شکم، پهلو، باسن، بازو و سینه بیرون زده است..."/>
  </head>
  <body>
    <article>
      <h1>یک بیماری باوفا!</h1>
      <address>
        <time datetime="2019-11-03T13:58:00+00:00">03 Nov 2019, 13:58</time>
      </address>
      <p>
        <i>انباشته شدن چربی‌ها در نواحی مختلف بدن را «چاقی» می گویند که در این حالت اگر شخص را به ظاهر نگاه کنیم یا در آینه به خودش نگاه کند متوجه می‌شود وزن بدن حالت ایده‌ال ندارد، و تجمع چربی به شکل غیرعادی از قسمت‌های شکم، پهلو، باسن، بازو و سینه بیرون زده است...</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>یک کارشناس تغذیه با بیان اینکه متاسفانه چاقی یک بیماری باوفاست، افزود: یعنی اگر فردی رژیم گرفت و به وزن ایده‌ال خود رسید، با پرخوری دوباره و رعایت نکردن رژیم، مسلما انرژی زیادی دریافت کرده و این انرژی تبدیل به سلول‌های چربی می‌شود. در نهایت این فرد دوباره چاق شده و به وزن قبل خود برمی‌گردد. اگر یک فرد عادی هم بخواهد انرژی زیادتر از نیاز روزانه‌ش دریافت کند کم کم سلول‌های چربی در بدنش زیاد می شود.</p>
      <p>رامین ناصحی فر افزود: چاقی شاخص‌هایی دارد که تعریف شده هستند، و مشخص‌ترین آن شاخص BMI است.</p>
      <p>کارشناس ارشد مواد غذایی معاونت غذا و دارو دانشگاه علوم پزشکی و خدمات بهداشتی درمانی بوشهر اظهار کرد: اگر چربی انباشته شده در نقاط مختلف بدن خیلی کم باشد می گوییم اضافه وزن است اگر زیاد و بیمارگونه باشد چاقی به حساب می آید، که فرد چاق با نگاه کردن به اندام خود به راحتی متوجه غیرطبیعی بودن حالت بدنش می شود و این تشخیص بسیار ساده است.</p>
      <p>کارشناس ارشد علوم تغذیه و رژیم های درمانی تاکید کرد: فردی که تحت درمان رژیم غدایی بوده و این اجتماع بزرگ چربی را درمان کرده باید رعایت کند تا به وزن سسابق برنگردد، به افرادی که با رژیم غذایی به وزن دلخواه خود رسیده‌اند نیز مراقبت، و رعایت رژیم ثابت برای نگه داشتن وزن توصیه می شود.</p>
      <p>
        <b>سوء استفاده از ضعف افراد چاق</b>
      </p>
      <p>ناصحی‌فر با اشاره به بنگاه های سودجویی و تبلیغات ماهواره ای و سایت هایی که داروهایی را برای درمان چاقی عرضه می‌کنند، گفت: این بنگاه‌ها با نگاه تجاری از ضعف و کمبود انگیزه در افراد چاق استفاده کرده و داروهایی را معرفی می کنند که سازمان بهداشت جهانی آنها را تایید نکرده است. افرادی که به دنبال لاغری هستند متوجه باشند که این نوع داروها با دخالت در سوخت و ساز بدن می تواند لطماتی به بدن وارد کند که این آسیب ها در هر فردی متفاوت است. حتی ممکن است در فردی به کبد و کلیه آسیب رسانده و در دیگری باعث عقیم شدن شخص شود، در کل می‌شود گفت که سیستم بدن را تحت تاثیر خود قرار می دهد.</p>
      <p>وی تصریح کرد: این داروها با تبلیغات صد درصد گیاهی، بدون عوارض، و... به فروش می رسند که روی بسته بندی آن تبلیغ داروی افزایش میل جنسی هم انجام شده است. چرا؟ چون اکثر این داروها با به هم ریختن سیستم بدن عوارض زیادی را به دنبال دارند. همچنین پشت بسیاری از این داروها نوشته شده که این دارو توسط اداره غذا و داروی (کشور سازنده) تایید نشده است اما چون خیلی از افراد نمی توانند انگلیسی بخوانند آن را خریداری و استفاده می‌کنند. قطعا دارویی که حتی مورد تایید کشور سازنده نیست بی عارضه نبوده و با دخالت در سیستم سوخت و ساز بدن یک حالت غیرعادی در بدن ایجاد می کند که به سلامتی صدمه خواهد زد.</p>
      <p>
        <b>برای ثابت نگه داشتن وزن چه کنیم؟</b>
      </p>
      <p>این کارشناس تغذیه عنوان کرد: کسانی که وزن خود را کاهش داده و می خواهند وزن خود را ثابت نگه دارند باید دقت کنند غذاهای چاق کننده و کم کالری را شناخته و از یک رژیم استاندارد ثابت وزن تجویز شده توسط کارشناس تبعیت کنند. و اگر از رژیم خود تخطی کنند به تدریج چاق می شود پس باید خود را در همان محدوده نگه دارند تا دوباره چاق نشده و به حالت قبل برنگردند.</p>
      <p>رامین ناصحی‌فر با اشاره به شل شدن و افتادگی بدن بعد از یک دوره رژیم غذایی گفت: این بستگی به میزان چاقی افراد دارد که چقدر بوده، مسلماً برای شخصی که چاقی او در حد کم بوده مثلا بین ۶ تا ۱۰ کیلو، به آن صورت شل شدن بدن را نخواهد داشت مخصوصا افراد جوان. اگر میانسال یا سالمند باشد، باید حتما ورزش کند تا بدن آن فرم اولیه خود را حفظ کند. در افراد چاق که بین ۵۰ تا ۹۰ کیلو وزن کم می‌کنند پوست اضافه شکم جمع شده و چربی های زیر آن از بین رفته است که در این حالت حتی با ورزش هم از بین نمی رود. این افراد در نهایت با عمل جراحی می توانند پوست اضافه را بردارند.</p>
      <p>
        <b>کاهش وزن در زنان باردار ممنوع!</b>
      </p>
      <p>وی با اشاره به کاهش اضافه وزن در دوران بارداری گفت: در دوران بارداری کاهش وزن ممنوع است و هیچ خانم بارداری نمی تواند رژیم کاهش وزن داشته باشد. بلکه در دوران بارداری رژیم کنترل وزن داریم برای اینکه فرد بیش از حد چاق نشود.</p>
      <p>کارشناس ارشد مواد غذایی معاونت غذا و دارو دانشگاه علوم پزشکی بوشهر ادامه داد: رژیم لاغری در زمان بارداری و همچنین در زمان شیردهی ممنوع است و اگر خانمی شیرده باشد تنها در حدی که شیر آن او کم نشود یعنی خیلی جزیی رژیم دریافت می کند. در دوران بارداری فقط کنترل وزن انجام می شود، خانم هایی که معمولا در حد وزن ایده‌ال هستند و باردار می شوند می توانند حدود ۱۰ تا ۱۲ کیلو اضافه وزن داشته باشند و خانم هایی که چاق هستند نسبت به میزان چاقی می توانند بین ۵ تا ۸ کیلو اضافه وزن پیدا کنند و خانم هایی که لاغر هستند نیز در زمان بارداری می توانند ۱۲ تا ۱۸ کیلو اضافه وزن داشته باشند.</p>
      <p>
        <b>کاهش کیفیت زندگی با چاقی</b>
      </p>
      <p>چاقی یک وضیعت پزشکی است که بافت چربی بیش از حدی در بدن فرد انباشته شده باشد. انباشت بیش از حد بافت چربی می‌تواند باعث پسرفت شاخص‌های سلامتی، مانند کاهش میانگین طول عمر و یا کاهش کیفیت زندگی گردد.</p>
      <p>آمار چاقی نه تنها در کشور ما بلکه در سطح جهان روز به روز در حال افزایش است و این مشکل علاوه بر سلامت فرد بلکه سلامت جامعه را مورد تهدید قرار داده است. چاقی فقط به مفهوم داشتن بافت چربی اضافی در بدن نیست، بلکه مشکل اصلی عوارضِ تهدید کننده سلامت ناشی از آن است. همه‌ی انسان‌های بزرگسال می‌توانند با محاسبه شاخص توده بدن (BMI) و اندازه گیری دور کمر متوجه شرایط بدنی خود از نظر میزان اضافه وزن و چاقی شوند.</p>
    </article>
  </body>
</html>