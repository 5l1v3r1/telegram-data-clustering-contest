<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637767/%DB%8C%DA%A9-%D9%86%D9%81%D8%B3-%D8%A7%D9%85%D9%86-%D8%A8%D8%A7-%D9%86%D8%A7%D9%86%D9%88-%D9%85%D8%A7%D8%B3%DA%A9-%D9%87%D8%A7%DB%8C-%D8%B5%D9%86%D8%B9%D8%AA%DB%8C-%D8%AC%D8%AF%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T13:13:00+00:00"/>
    <meta property="og:title" content="یک نفس امن با نانو ماسک های صنعتی جدید"/>
    <meta property="og:description" content="یک شرکت دانش بنیان موفق به ساخت نانوماسک‌های ایمن در برابر آلودگی‌ها شد."/>
  </head>
  <body>
    <article>
      <h1>
        <a href="https://www.bultannews.com/fa/news/637767/%DB%8C%DA%A9-%D9%86%D9%81%D8%B3-%D8%A7%D9%85%D9%86-%D8%A8%D8%A7-%D9%86%D8%A7%D9%86%D9%88-%D9%85%D8%A7%D8%B3%DA%A9-%D9%87%D8%A7%DB%8C-%D8%B5%D9%86%D8%B9%D8%AA%DB%8C-%D8%AC%D8%AF%DB%8C%D8%AF">یک نفس امن با نانو ماسک های صنعتی جدید</a>
      </h1>
      <h2>یک شرکت دانش بنیان موفق به ساخت نانوماسک‌های ایمن در برابر آلودگی‌ها شد.</h2>
      <address><time datetime="2019-11-03T13:13:00+00:00">03 Nov 2019, 13:13</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، آلودگی هوا بر سلامتی افراد جامعه تاثیرات چشمگیری دارد به گونه‌ای که عوارض ناشی از آن می‌تواند تا مدت‌های زیادی در فرد باقی بماند. از این رو با هدف حذف چنین اثری، یک شرکت دانش بنیان با بومی‌سازی فناوری تولید ماسک‌های نانویی، به تولید ماسک نانویی صنعتی پیشرفته‌ هم دست یافته است.</p>
      <p>این ماسک‌های نانویی از نانوالیاف چند لایه ساخته شده است که با توجه به شرایط آلودگی هوا در نیمه‌دوم سال و مشکلات ریزگردها، بسیار کارآمد خواهد بود.</p>
      <p>لایه حاوی نانوالیاف از ورود ذرات مضر میکرونی به دستگاه تنفسی انسان جلوگیری می‌کند و لایه‌های میانی حاوی کربن فعالی است که باعث جذب گاز‌های آلاینده و بخارات سمی می‌شود.</p>
      <p>عملکرد این نوع ماسک‌ها در مقایسه با انواع تجاری به صورت قابل ملاحظه‌ای بهبود یافته است. بررسی‌ها نشان داده است که ماسک‌های صنعتی این شرکت از دستگاه تنفسی کارگران در حین فعالیت‌هایی مانند حفاری، برشکاری، جوشکاری، نقاشی با اسپری و کار با مواد زائد و زباله به طور کامل محافظت می‌کند.</p>
      <p>این ماسک‌ها در قالب انواع مختلف از جمله ماسک سوپاپدار صنعتی ۷ لایه حاوی کربن اکتیو، ماسک تنفسی کودک و ماسک تنفسی آرایشی و بهداشتی و سایر انواع تولید و به بازار عرضه شده است.</p>
    </article>
  </body>
</html>