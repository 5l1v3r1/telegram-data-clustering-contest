<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Opasen-kod-vuvedoha-za-utre-nad-pochti-cyalata-strana-910783"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-03T13:44:00+00:00"/>
    <meta property="og:title" content="Опасен код въведоха за утре над почти цялата страна!"/>
    <meta property="og:description" content="Опасен &quot;жълт&quot; код ще обагри утре почти цялата страна. Причината е силен вятър, а на някои места и дъ..."/>
  </head>
  <body>
    <article>
      <h1>Опасен код въведоха за утре над почти цялата страна!</h1>
      <address>
        <time datetime="2019-11-03T13:44:00+00:00">03 Nov 2019, 13:44</time>
      </address>
      <p>Опасен "жълт" код ще обагри утре почти цялата страна. Причината е силен вятър, а на някои места и дъжд, съобщават от НИМХ.</p>
      <p>През следващото денонощие времето ще е динамично. През нощта вятърът от юг-югозапад ще се усили. Облачността ще е разкъсана, значителна над Рило-Родопската област и на отделни места там ще превали дъжд. Минималните температури ще са от 5-6° на места в крайните северозападни райони и котловините защитени от вятъра, до 14-15° по морския бряг. През деня ще е ветровито с умерен, в Източна България и на места северно от планините - силен и поривист юг-югозападен вятър. Вечерта вятърът в Западна България ще отслабне и ще се ориентира от запад. Предимно значителна ще е облачността над югозападната половина от страната и главно в планинските райони ще има валежи от дъжд. В Североизточна България ще има повече слънчеви часове. Температурите ще се повишат и максималните ще са предимно между 18° и 23°, на места в Централна Северна България до 25-27°.</p>
      <p>Над Рило-Родпския масив облачността ще е по-често значителна с валежи главно в часовете около и след обяд, по-значителни в южните райони, където е възможно и да прегърми. През деня ще превали и в западните части на Стара планина, а по-късно вечерта и в централните и източните й райони. Ще е ветровито със силен, по откритите части и бурен югозападен вятър. Максимална температура на височина 1200 метра – около 15°, на 2000 метра – около 8°.</p>
      <p>По Черноморието ще е ветровито с умерен и силен юг-югозападен вятър. Облачността ще е променлива, често намаляваща до слънчево. Валежи не се очакват. Максимални температури между 20° и 23°. Температурата на морската вода е около 17°. Вълнението на морето ще се усили и ще е 3-4 бала.</p>
      <p>На 04.11.2019 слънцето ще изгрее в 07:04 часа и ще залезе в 17:16 часа. Продължителност на деня 10:12 часа.</p>
    </article>
  </body>
</html>