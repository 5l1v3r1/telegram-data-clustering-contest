<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/video-trumpa-izzvizgali-kot-se-nikoli-televizija-prekinila-prenos-243225"/>
    <meta property="og:site_name" content="Slovenske novice"/>
    <meta property="article:published_time" content="2019-11-03T13:44:00+00:00"/>
    <meta property="og:title" content="VIDEO: Trumpa izžvižgali kot še nikoli, televizija prekinila prenos"/>
    <meta property="og:description" content="WASHINGTON – Ameriški predsednik Donald Trump se je pred dnevi prvič po nastopu predsedniške funkcije odpravil na ogled tekme bejzbola, kamor je povabil še nekaj ranjenih veteranov, kongresnih ..."/>
  </head>
  <body>
    <article>
      <h1>VIDEO: Trumpa izžvižgali kot še nikoli, televizija prekinila prenos</h1>
      <h2>Trump v prestolnici ni bil nikoli popularen, na volitvah leta 2016 je tam dobil le štiri odstotke glasov.</h2>
      <address><time datetime="2019-11-03T13:44:00+00:00">03 Nov 2019, 13:44</time> by <a rel="author">P. K.</a></address>
      <p>WASHINGTON – Ameriški predsednik <b>Donald Trump </b>se je pred dnevi prvič po nastopu predsedniške funkcije odpravil na ogled tekme bejzbola, kamor je povabil še nekaj ranjenih veteranov, kongresnih podpornikov in prvo damo <b>Melanio Trump</b>. Ko so ga organizatorji predstavili publiki, ga je ta glasno izžvižgala in zahtevala, da ga zaprejo. <br/><br/>Trump je prišel na tekmo šele po prvi menjavi, na zaslonu pa so ga pokazali in razglasili šele po tretji menjavi, ko ekipa Washingtona običajno opravi pozdrav za vojaške veterane. Ko se je na pokazala Trumpova loža, so se oglasili žvižgi in glasni izrazi neodobravanja. Na zaslonu so nato prikazali veterane, kar je poželo aplavz.</p>
      <figure>
        <iframe src="https://www.youtube.com/embed/9AvZynpBTl8" width="640" height="360" data-service="Youtube" scrolling="no"/>
      </figure>
      <p>Tik pred začetkom četrte menjave pa so se s tribun zaslišali vzkliki: »Zaprite ga, zaprite ga!« Televizija Fox v neposrednem prenosu incidenta ni pokazala, ampak je predvajala oglase.<br/><br/>Bejzbol je najbolj ameriški šport, ki za množice drugje, razen morda na Kubi, ni privlačen. Zgodovinska statistika kaže, da so vsi ameriški predsedniki od leta 1910 naprej zalučali ceremonialno prvo žogico na vsaj eni od tekem lige: ali ob odprtju sezone ali na tekmi vseh zvezd ali na eni od tekem finala, ki se igra na štiri zmage. Prvi je to storil <b>William Taft</b>, ki ni ravno slovel po vitkosti. Trump, ki se je večkrat hvalil, da je bil v mladosti tako dober, da bi lahko postal poklicni igralec bejzbola, pa tega ni storil.<br/><br/>Uradno zato, ker je imel v načrtu obisk le pete tekme finala med domačo ekipo Nationals in gosti iz teksaškega Houstona (Astros), za katero je bil izvajalec ceremonialnega meta že izbran. Komiki, ki ga ne marajo, pa trdijo, da ni sposoben vreči žogice tistih 15 metrov od metalca do odbijalca.<br/><br/>Trump v prestolnici ni bil nikoli popularen, na volitvah leta 2016 je tam dobil le štiri odstotke glasov. Pred tekmo je predstavnik družine <b>Lerner</b>, ki je lastnik ekipe Washington Nationals, zaprosil vodstvo lige, naj jih ne spravi v neroden položaj, ko bi morali zavrniti prošnjo Bele hiše, da Trumpa namestijo v njihovi loži.</p>
    </article>
  </body>
</html>