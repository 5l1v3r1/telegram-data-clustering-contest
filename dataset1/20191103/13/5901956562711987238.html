<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/foto-amerisko-robotsko-letalo-postavilo-rekord-243760"/>
    <meta property="og:site_name" content="Slovenske novice"/>
    <meta property="article:published_time" content="2019-11-03T13:45:00+00:00"/>
    <meta property="og:title" content="FOTO: Ameriško robotsko letalo postavilo rekord"/>
    <meta property="og:description" content="Pred dnevi se je iz vesolja vrnilo malo vesoljsko robotsko letalo X-37B. V atmosfero je vstopilo nad Tihim oceanom, tal pa se dotaknilo v Kennedyjevem vesoljskem središču na Floridi. Izdelala ga je..."/>
  </head>
  <body>
    <article>
      <h1>FOTO: Ameriško robotsko letalo postavilo rekord</h1>
      <h2>Plovilo X-37B je v vesolju dve leti zbiralo podatke. Izdelali so ga pri Boeingu.</h2>
      <address><time datetime="2019-11-03T13:45:00+00:00">03 Nov 2019, 13:45</time> by <a rel="author">Miloš Krmelj</a></address>
      <slideshow>
        <figure>
          <img src="https://www.slovenskenovice.si/images/slike/2019/10/29/1518577.jpg"/>
          <figcaption>Letalo je dolgo komaj slabih devet metrov.</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1518578.jpg"/>
          <figcaption>Izstrelili so ga leta 2017.</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1518584.jpg"/>
          <figcaption>V vesolju lahko ostane dolgo, ker energijo proizvaja s pomočjo sončnih celic.</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1518585.jpg"/>
          <figcaption>Pristanek na Floridi</figcaption>
        </figure>
      </slideshow>
      <p>Pred dnevi se je iz vesolja vrnilo malo vesoljsko robotsko letalo X-37B. V atmosfero je vstopilo nad Tihim oceanom, tal pa se dotaknilo v Kennedyjevem vesoljskem središču na Floridi.<br/><br/>Izdelala ga je družba Boeing, na tokratni polet v vesolje, ki je bil njegov peti, pa so ga leta 2017 izstrelili s satelitsko nosilno raketo družbe SpaceX Falcon 9.<br/> </p>
      <h3>Zbiralo obveščevalne podatke?</h3>
      <figure>
        <img src="https://www.slovenskenovice.si/images/slike/2019/10/29/1518584.jpg"/>
        <figcaption>V vesolju lahko ostane dolgo, ker energijo proizvaja s pomočjo sončnih celic.</figcaption>
      </figure>
      <p>Plovilo je postavilo rekord, saj je okrog našega planeta krožilo kar 780 dni, zakaj se je tam zadrževalo tako dolgo, pa strokovnjaki niso pojasnili. Letalo brez človeške posadke je v tem času izvajalo različne eksperimente, ki so prav tako oviti v tančico skrivnosti. Nekateri analitiki domnevajo, da to malo vesoljsko letalo morda preizkuša novo generacijo izvidništva, opazovanja, komunikacij, zbiranja obveščevalnih podatkov in razvijanja malih satelitov za bodoče vojaške vesoljske programe.<br/><br/>Plovilo je lahko v vesolju ostalo tako dolgo tudi zato, ker je izdelano tako, da električno energijo proizvaja s pomočjo sončnih celic, in ne gorivnih, ki za delovanje uporabljajo gorivo in oksidant, kot je bilo to pri Nasinem shuttlu, ki je lahko v vesolju ostal največ dva tedna. S tokratnim pristankom pa se X-37B še zdaleč ne bo upokojil.</p>
      <figure>
        <img src="https://www.slovenskenovice.si/images/slike/2019/10/29/1518578.jpg"/>
        <figcaption>Izstrelili so ga leta 2017.</figcaption>
      </figure>
      <p>Strokovnjaki ameriškega vojnega letalstva in Boeinga ga bodo zdaj natančno pregledali in pripravili na ponovni polet, ki naj bi ga izvedli aprila ali junija prihodnje leto.<br/><br/>Kako je videti to malo vesoljsko letalo? Močno spominja na pomanjšani model Nasinega shuttla, s to razliko, da v vesolje poleti na vrhu običajne satelitske nosilne rakete.<br/> </p>
      <h3>Uspešni že Sovjeti</h3>
      <p>Vesoljsko plovilo je zasnovano tako, da prenese izjemno visoke temperature, ki se razvijejo ob vstopu v atmosfero, in sicer s pomočjo posebnih keramičnih ploščic in toplotnih ovojev. Ko se spušča na pristajalno stezo, namreč doseže hitrost skoraj 480 kilometrov na uro. Razpon njegovih kril meri slabega 4,5 metra, visok je vsega 2,9 in dolg 8,9 metra. Ob izstrelitvi, poln goriva, tehta pet ton, na krovu pa ima tovorni prostor, velik kot mali dostavni avto.</p>
      <blockquote>780 dni je plovilo krožilo okrog Zemlje.</blockquote>
      <p>X-37B je prvo ameriško plovilo, ki se lahko na Zemljo vrne avtomatsko, zgolj z avtopilotom. Prva na svetu je takšno plovilo v osemdesetih letih prejšnjega stoletja izdelala Sovjetska zveza, ki je v vesolje izstrelila kar precej podobnih vesoljskih plovil brez posadke, ta so se tudi uspešno vrnila, a niso pristala na pristajalni stezi, temveč v Indijskem oceanu. Z njimi so Sovjeti preizkušali različne tehnologije, povezane z razvojem njihovega vesoljskega letala buran, ki je bilo precej podobno ameriškem shuttlu. </p>
    </article>
  </body>
</html>