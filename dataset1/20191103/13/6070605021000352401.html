<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-2019-10-novembre-casado-responsabilitza-sanchez-aldarulls-catalunya-felipVI_0_2337366375.html"/>
    <meta property="og:site_name" content="Ara.cat"/>
    <meta property="article:published_time" content="2019-11-03T13:00:00+00:00"/>
    <meta property="og:title" content="Casado acusa Sánchez de fer coincidir el 10-N amb la sentència: &quot;Pensava que li interessava que hi hagués violència&quot;"/>
    <meta property="og:description" content="Avisa que el responsabilitzarà si hi ha incidents per la visita de Felip VI i el dia de reflexió"/>
  </head>
  <body>
    <article>
      <h1>Casado acusa Sánchez de fer coincidir el 10-N amb la sentència: "Pensava que li interessava que hi hagués violència"</h1>
      <h2>Avisa que el responsabilitzarà si hi ha incidents per la visita de Felip VI i el dia de reflexió</h2>
      <address>
        <time datetime="2019-11-03T13:00:00+00:00">03 Nov 2019, 13:00</time>
      </address>
      <p>Pablo Casado apuja el to contra Pedro Sánchez amb Catalunya com a eix troncal de la crítica i assegura que el farà responsable dels aldarulls que puguin ocórrer amb motiu de la visita de Felip VI aquest dilluns a Barcelona. "El faig responsable si no garanteix la seguretat i la llibertat dels que vulguin votar, dels que vulguin tenir tranquil·litat a la jornada de votació i del respecte al cap d'estat als premis Princesa de Girona. L'estem avisant 24 hores abans", ha advertit el candidat del PP en un acte a Madrid, en el qual s'ha acompanyat de la presidenta de la Comunitat de Madrid, Isabel Díaz Ayuso, i l'alcalde de la capital espanyola, José Luis Martínez-Almeida.</p>
      <p>El líder conservador ha donat per bones les especulacions que els CDR i el Tsunami Democràtic estarien preparant una ocupació dels col·legis electorals per condicionar les eleccions del 10 de novembre i "atemorir la societat". Casado ha anat més enllà i ha acusat Sánchez de calcular la repetició electoral sabent que es publicaria la sentència del judici del Procés, i que la gestió sobre els possibles incidents al carrer li donarien alguns escons més. "Ell pensava que li interessava que hi hagués violència per quedar com el de la porra envoltat amb la bandera quan les enquestes li donaven 150 diputats. Ara quan estan a 120 «no enfadem el PSC i no molestem a ERC, JxCat i el PNB per si els necessitem»", li ha recriminat Casado. "Això no és Burkina Faso ni és el Iemen. És Espanya. Posi ordre d'una vegada a Catalunya. No es pot aguantar més. Unes eleccions no mereixen això", ha insistit. Casado, així, de mira treure rèdit de la violència, precisament allò que li critica al seu adversari.</p>
      <figure>
        <iframe data-src="https://twitter.com/europapress/status/1191015378941595650?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>En aquest escenari, el candidat dels populars ha reiterat que el PP no s'abstindrà per fer president a Sánchez. "No se'ns passa pel cap. El <i>no és no</i>, que se l'apliqui. ¿Quina part del <i>no</i> no ha entès?", ha subratllat. Abans de Casado, Díaz Ayuso ja ha marcat el to contra l'independentisme i ha comparat la divisió que representava el mur de Berlín i les pedres que van servir per construir-lo –el 30è aniversari de la caiguda del mur se celebra el pròxim cap de setmana– amb les "pedres que es tiren als policies a Barcelona".</p>
      <figure>
        <img src="https://www.ara.cat/2019/09/15/politica/Pedro-Sanchez-Vox-Santiago-Abascal_2307979254_65438694_117x66.jpg"/>
      </figure>
      <p>
        <a href="https://www.ara.cat/politica/eleccions-generals-2019-10-novembre-enquestes-periodico-pais_0_2337366351.html">Les enquestes apunten a un estancament del PSOE, una pujada del PP i el 'sorpasso' de Vox el 10-N</a>
      </p>
      <p>El to de Casado coincideix amb la publicació de dues enquestes aquest diumenge que pronostiquen un increment a les enquestes de Vox, el partit que més contundent s'expressa en relació a la qüestió catalana. Fins ara el dirigent del PP havia mantingut un paquet de receptes contra Catalunya per frenar l'independentisme, combinat amb un seguit de mesures sectorials que reforcin la seva voluntat de mostrar-se com una alternativa de govern al PSOE. Amb la hipòtesi que la setmana vinent pugui viure's un increment de la tensió als carrers a Catalunya, ara el líder del PP busca prendre la iniciativa, amb previsió que Vox i Cs vulguin fer bandera de la duresa contra l'independentisme. </p>
      <p>Després del fracàs del 28 d'abril, amb els pitjors resultats de les últimes quatre dècades pel PP, Casado va mirar de recuperar la centralitat abraçant-se als barons de l'ala moderada del partit. En aquesta campanya ja ha compartit actes amb el líder basc, Alfonso Alonso, i el gallec, Alberto Núñez Feijoó, a més de situar l'expresidenta del Congrés Ana Pastor com a número 2 per Madrid. També Mariano Rajoy ha entrat en campanya amb un acte aquest diumenge a Antequera (Màlaga), que seguirà amb altres intervencions a Pontevedra i Lugo els pròxims dies. </p>
      <figure>
        <img src="https://www.ara.cat/2019/11/03/politica/Foment-Abalos-PSC-Miquel-Iceta_2337376416_67101798_117x66.jpg"/>
      </figure>
      <p>
        <a href="https://www.ara.cat/politica/eleccions-generals-2019-10-novembre-Abalos-Casado-transtorn-personalitat_0_2337366360.html">Ábalos es burla del gir moderat de Casado: "No volem un president amb un trastorn de personalitat"</a>
      </p>
    </article>
  </body>
</html>