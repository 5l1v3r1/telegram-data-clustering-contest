<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/681978/mitarakis-kerdismenoi-oi-eleftheroi-epangelmaties-apo-to-neo-asfa"/>
    <meta property="og:site_name" content="enikos.gr"/>
    <meta property="article:published_time" content="2019-11-03T13:18:00+00:00"/>
    <meta property="og:title" content="Μηταράκης: Κερδισμένοι οι ελεύθεροι επαγγελματίες από το νέο ασφαλιστικό και φορολογικό σύστημα"/>
    <meta property="og:description" content="«Το σημαντικό είναι πως ο νέος νόμος θα ισχύσει αναδρομικά από 04.10.2019 προκειμένου να μην υπάρξει νέος κύκλος προσφυγών και αναδρομικών» ..."/>
  </head>
  <body>
    <article>
      <h1>Μηταράκης: Κερδισμένοι οι ελεύθεροι επαγγελματίες από το νέο ασφαλιστικό και φορολογικό σύστημα</h1>
      <address>
        <time datetime="2019-11-03T13:18:00+00:00">03 Nov 2019, 13:18</time>
      </address>
      <p>O υφυπουργός Εργασίας και Κοινωνικών Υποθέσεων <a href="http://www.enikos.gr/economy/679843/mitarakis-mideniki-anochi-se-osous-klevoun-ta-asfalistika-tameia-">Νότης Μηταράκης</a>, μιλώντας στην εκπομπή του Δημήτρη Καμπουράκη, τόνισε πως μέσα στους επόμενους μήνες αναμένεται να είναι έτοιμος ο νέος νόμος για το ασφαλιστικό, με τον οποίο θα διορθωθούν όλες οι αντισυνταγματικότητες και οι αδικίες του ν. Κατρούγκαλου ο οποίος όπως υπογράμμισε «τιμωρούσε την παραγωγική Ελλάδα».</p>
      <p>«Το σημαντικό είναι πως ο νέος νόμος θα ισχύσει αναδρομικά από 04.10.2019 προκειμένου να μην υπάρξει νέος κύκλος προσφυγών και αναδρομικών» δήλωσε ο υφυπουργός ενώ συνέχισε «ο ν. Κατρούγκαλου δημιούργησε μια γενιά ελεύθερων επαγγελματιών οι οποίοι πρόκειται να λάβουν πολύ χαμηλές συντάξεις, που δεν ανταποκρίνονται σε ένα στοιχειώδες επίπεδο διαβίωσης.»</p>
      <p>«Στο νέο ασφαλιστικό και φορολογικό καθεστώς, οι ελεύθεροι επαγγελματίες με χαμηλά εισοδήματα θα είναι εμφανώς κερδισμένοι σε σχέση με το σήμερα.»</p>
      <p>«Υπάρχουν δύο ξεχωριστά ζητήματα. Το πρώτο είναι το θέμα των αποφάσεων του ΣτΕ. Οι αποφάσεις αυτές ισχύουν από 04.10.2019 και δεν μιλούν για αξιώσεις αναδρομικών.»</p>
      <p>«Στο ζήτημα των επικουρικών συντάξεων, το ΣτΕ μας ζητάει να καταργήσουμε τις οριζόντιες περικοπές οι οποίες επιβλήθηκαν με το νόμο Κατρούγκαλου. Την απόφαση αυτή είναι δεδομένο πως θα τη σεβαστούμε και πως θα αυξηθούν οι επικουρικές συντάξεις όσων μειώθηκαν αντισυνταγματικά. Επιπλέον, το ΣτΕ έκρινε πως ο νομοθέτης δεν μπορεί να βλέπει συνδυαστικά την κύρια και την επικουρική σύνταξη. Είναι αυτόνομα συνταξιοδοτικά δικαιώματα. Αυτό το «πακέτο» που προέβλεπε ο νόμος Κατρούγκαλου έχει κριθεί πλέον αντισυνταγματικό και αυτό είναι κάτι που επίσης θα διορθώσουμε.»</p>
      <p>«Όσον αφορά τις παλαιότερες περιπτώσεις αναδρομικών, υπάρχουν κάποιες αποφάσεις του 2015 και του 2016 οι οποίες ακόμα εκκρεμούν στη δικαιοσύνη. Για αυτές τις περιπτώσεις, δεν έχουμε μια οριστική και τελική εικόνα των αναδρομικών. Η απάντηση του υπουργείου Εργασίας είναι ξεκάθαρη:</p>
      <p>«Θα σεβαστούμε τις τελεσίδικες αποφάσεις της δικαιοσύνης και θα τις εφαρμόσουμε στο ακέραιο διασφαλίζοντας παράλληλα και τη δημοσιονομική σταθερότητα της χώρας.»</p>
      <p>«Από 01.01.2021 οι νεοεισερχόμενοι και πρωτοασφαλισμένοι στην αγορά εργασίας, θα έχουν έναν ατομικό «κουμπαρά» εντός του ΕΤΕΑΕΠ, στον οποίο η εισφορά του 6,5% που καταβάλλεται σήμερα για την επικουρική τους σύνταξη, θα αποταμιεύεται εκεί. Βασικός κρατικός πάροχος της νέας επικουρικής θα είναι το ΕΤΕΑΕΠ και από εκεί και πέρα θα δίνεται προαιρετικά το δικαίωμα σε όποιον το επιθυμεί, να επιλέξει έναν εναλλακτικό πάροχο. Ωστόσο, ο «αυτόματος» πάροχος στον οποίο θα πηγαίνουν οι εισφορές της επικουρικής σε κάθε περίπτωση θα παραμείνει το ΕΤΕΑΕΠ.»</p>
      <p>Τέλος, αναφορικά με τους λόγους που καθιστούν αναγκαία τη μετάβαση στο νέο επικουρικό σύστημα ασφάλισης, ο υφυπουργός Εργασίας δήλωσε:</p>
      <p>«Σήμερα ο νόμος Κατρούγκαλου δίνει 1,2% νοητή απόδοση στην επικουρική, δηλαδή απόδοση ιδιαίτερα χαμηλή. Ο ΑΕΔΑΚ για παράδειγμα, τα τελευταία 17 χρόνια έχει μέση απόδοση διαχείρισης διαθεσίμων των ασφαλιστικών ταμείων 3.58%. Η διαφορά αυτή θα έδινε 35% αύξηση στις επικουρικές συντάξεις. Η σημερινή χαμηλή απόδοση των επικουρικών συντάξεων, συνδυαστικά με το δημογραφικό και το δημοσιονομικό κίνδυνο που απειλούν σήμερα την ασφάλεια της επικουρικής σύνταξης καταστούν αναγκαία τη μετάβαση στο νέο επικουρικό σύστημα ασφάλισης.»</p>
      <related>
        <h4>σχετικά άρθρα</h4>
        <a href="http://www.enikos.gr/politics/681947/nea-dimoskopisi-deite-ti-diafora-nd-syriza%0A%20%20%20%20%0A"/>
        <a href="http://www.enikos.gr/politics/681834/syriza-gia-to-thema-ton-trapezikon-chreoseon-akrivi-sta-pitoura-k%0A%20%20%20%20%0A"/>
        <a href="http://www.enikos.gr/politics/681794/vroutsis-ochi-mono-den-katargeitai-to-efapax-alla-tha-dinetai-maz%0A%20%20%20%20%0A"/>
        <a href="http://www.enikos.gr/politics/681819/pyra-syriza-sti-nd-gia-tis-allages-ston-poiniko-kodika-doro-tis-k%0A%20%20%20%20%0A"/>
        <a href="http://www.enikos.gr/politics/681810/voridis-oi-megales-allages-tis-ellinikis-georgias-tha-erthoun-mes%0A%20%20%20%20%0A"/>
        <a href="http://www.enikos.gr/politics/681806/sti-sagkai-o-prothypourgos-gia-ti-diethni-ekthesi-china-internati%0A%20%20%20%20%0A"/>
        <a href="http://www.enikos.gr/politics/681795/petsas-perimenoume-tolmires-energeies-apo-tis-trapezes-sto-mellon%0A%20%20%20%20%0A"/>
        <a href="http://www.enikos.gr/politics/681678/mitsotakis-to-13o-synedrio-tis-nd-tha-prepei-na-apotelesei-simeio%0A%20%20%20%20%0A"/>
        <a href="http://www.enikos.gr/politics/681613/petsas-ston-realfm-978-na-min-parermineyoume-diloseis-gia-toso-so%0A%20%20%20%20%0A"/>
      </related>
    </article>
  </body>
</html>