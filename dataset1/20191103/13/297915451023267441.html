<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/nehody/opily-ridic-lamborghini-zpusobil-nekolik-nehod-na-uteku-ho-chytili-policiste-20191103.html"/>
    <meta property="og:site_name" content="Pražský deník"/>
    <meta property="article:published_time" content="2019-11-03T13:54:00+00:00"/>
    <meta property="og:title" content="Opilý řidič lamborghini způsobil několik nehod, na útěku ho chytili policisté"/>
    <meta property="og:description" content="V neděli krátce před osmou hodinou ráno přijal operační důstojník pražské policie oznámení, že v ulici Na Strži v Praze 4 se stala dopravní nehoda sportovního vozidla žluté barvy. Posádka z místa nehody utekla."/>
  </head>
  <body>
    <article>
      <h1>Opilý řidič lamborghini způsobil několik nehod, na útěku ho chytili policisté</h1>
      <address><time datetime="2019-11-03T13:54:00+00:00">03 Nov 2019, 13:54</time> by <a rel="author">Richard Šedý</a></address>
      <p>Na místo byly vyslány nejbližší policejní hlídky, aby dohledaly řidiče, který podle prvotních informací dopravních nehod způsobil několik. Policisté z pohotovostní motorizované jednotky spatřili několik metrů od poslední havárie utíkajícího muže, který odpovídal popisu.</p>
      <p>"Jelikož neuposlechl výzev policistů, byl za užití donucovacích prostředků zpacifikován a omezen na osobní svobodě. Dále byl řidič vyzván k podrobení se testu na alkohol, který byl pozitivní. Při opakované zkoušce muži naměřili bezmála dvě promile alkoholu v dechu. Dopravní policisté nyní okolnosti dopravní nehody zjišťují," informovala mluvčí pražské policie Violeta Siřišťová.</p>
      <figure>
        <img src="https://g.denik.cz/63/74/01-policie-jednokolka-tramvaj-marihuana-telefon_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/muz-na-jednokolce-miril-pod-tramvaj-nehode-zabranil-duchapritomny-straznik-20191019.html">Muž na jednokolce mířil pod tramvaj. Nehodě zabránil duchapřítomný strážník Přečíst článek ›</a>
      </aside>
      <p>Řidič je v současné chvíli podezřelý z trestného činu ohrožení pod vlivem návykové látky a v případě odsouzení mu hrozí trest odnětí svobody v délce až na tři léta.</p>
      <p>"Policisté žádají případné očité svědky výše uvedené dopravní nehody, aby se ozvali na linku 158," požádala mluvčí o spolupráci veřejnost.</p>
      <figure>
        <img src="https://g.denik.cz/63/07/dsc-3187x-04_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/hledany-muz-se-zakazy-rizeni-ujizdel-policii-zastavila-ho-az-nehoda-a-vystrel-20191009.html">Hledaný muž se zákazy řízení ujížděl policii. Zastavila ho nehoda a pak výstřel Přečíst článek ›</a>
      </aside>
    </article>
  </body>
</html>