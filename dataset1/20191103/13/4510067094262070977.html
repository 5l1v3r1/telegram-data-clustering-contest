<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/pericol-public-sofer-de-dacia-filmat-gonind-pe-intuneric-cu-130-kilometri-la-ora-cu-farurile-stinse-pe-drumul-de-tinca-152525.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-03T13:06:00+00:00"/>
    <meta property="og:title" content="Pericol public! Şofer de Dacia filmat gonind pe întuneric cu 130 km/h, cu farurile stinse, pe drumul de Tinca (VIDEO)"/>
    <meta property="og:description" content="Un şofer inconştient a fost făcut valuri pe reţelele de socializare după ce a fost filmat conducând pe întuneric cu circa 130 kilometri la oră pe drumul Belfir - Tinca, cu farurile şi luminile de poziţie stinse. Potrivit bihoreanului care a postat filmarea conducătorul auto se afla la volanul unui autoturism Dacia 1300 de culoare roşie. Din păcate, chiar dacă ar fi identificat şoferul inconştient nu ar putea fi sancţionat pentru că filmările neomologate nu constituie mijloace de probă."/>
  </head>
  <body>
    <article>
      <h1>Pericol public! Şofer de Dacia filmat gonind pe întuneric cu 130 km/h, cu farurile stinse, pe drumul de Tinca (VIDEO)</h1>
      <address><time datetime="2019-11-03T13:06:00+00:00">03 Nov 2019, 13:06</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://www.ebihoreanul.ro/modules/news/files/sofer_inconstient_facebook.jpg"/>
        <figcaption>foto: Facebook, Info Trafic Bihor, Dumitras Horea Claudiu</figcaption>
      </figure>
      <p>
        <b>Un şofer inconştient a făcut valuri pe reţelele de socializare după ce a fost filmat conducând pe întuneric cu 130 kilometri la oră pe drumul Belfir - Tinca, cu farurile şi luminile de poziţie stinse.</b>
      </p>
      <p>
        <b>Inconştienţa la volan</b>
      </p>
      <p>Potrivit bihoreanului care a postat filmarea, conducătorul auto se afla sâmbătă seara, în jurul orei 18, la volanul unui autoturism Dacia 1.300 de culoare roşie. "E o Dacia veche de tot, fără faruri, fără nimic, goneşte între Belfir şi Tinca", spune bărbatul în filmare.</p>
      <p>Şoferul a încercat să ajungă din urmă maşina inconştientului fără să reuşească să-l prindă, însă în filmarea făcută de pasagerul din mașină nu se vede decât licărirea unui număr de înmatriculare.</p>
      <p>Chiar dacă ar fi reuşit să reţină numărul autoveniculului pentru identificarea inconştientului care a pus în pericol viaţa sa şi a participanţilor la trafic, acesta nu ar fi putut fi sancţionat. Din punct de vedere legal, înregistrările video cu mijloace tehnice neomologate nu constituie probe.</p>
      <p>
        <b>"Din cauza unuia ca acesta mor familii nevinovate!"</b>
      </p>
      <p>Gestul şoferului inconştient a declanşat indignare pe reţelele de socializare. Internauţii s-au mirat de viteza cu care poate conduce şoferul pe întuneric fără să se autoaccidenteze. "Cum dracu vede drumul? E ceva bufniţă la volan?", a scris un bărbat.</p>
      <p>Comentatorii şi-au manifestat indignarea faţă de lejeritatea cu care conducătorul auto a pus în pericol viaţa participanţilor la trafic. "De multe ori aşa mor alţii din cauza altora ca el", a comentat o femeie.</p>
      <p>Majoritatea internauţilor sunt de părere că înregistrările ar trebui transmise Poliţiei Rutiere. "Degeaba postăm pe Facebook, asta nu schimbă nimic, sună direct la Poliţie ca să vină să îl articuleze pe inconştient", a recomandat o comentatoare, care a concluzionat că "din cauza unuia ca acesta mor familii nevinovate".</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fdumitras.horiaclaudiu%2Fvideos%2F2664643450266946%2F&amp;show_text=0&amp;width=267" width="267" height="475" data-service="Facebook" scrolling="no"/>
      </figure>
    </article>
  </body>
</html>