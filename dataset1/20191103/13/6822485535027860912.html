<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812111.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T13:26:00+00:00"/>
    <meta property="og:title" content="آیت‌الله مکارم شیرازی: ترویج برنامه‌های فرهنگی راهکار مبارزه با تکفیری‌ها است"/>
    <meta property="og:description" content="به گزارش ایسنا، آیت الله مکارم شیرازی امروز یکشنبه (12 آبان) طی پیامی تصویری به همایش نقش استکبار جهانی در حمایت از جریان های افراطی و تکفیری و راه های مقابله با آن که در مجتمع نور کردستان، برگزار شد، اظهار کرد: روشن است امروز بزرگترین خطر که عالم اسلام را تهدید می کند خطر تکفیری هاست و نگاه به جهان اسلام آتش برافروخته تکفیری ها را در همه جا نشان می دهد."/>
  </head>
  <body>
    <article>
      <h1>آیت‌الله مکارم شیرازی: ترویج برنامه‌های فرهنگی راهکار مبارزه با تکفیری‌ها است</h1>
      <address>
        <time datetime="2019-11-03T13:26:00+00:00">03 Nov 2019, 13:26</time>
      </address>
      <p>مرجع و فقیه عالی قدر گفت: برای مبارزه با تکفیر سه راه سیاسی، نظامی و فرهنگی وجود دارد که راه های سیاسی و نظامی بدون راه های فرهنگی به نتیجه نمی رسد.</p>
      <p>به گزارش ایسنا، آیت الله مکارم شیرازی امروز یکشنبه (12 آبان) طی پیامی تصویری به همایش نقش استکبار جهانی در حمایت از جریان های افراطی و تکفیری و راه های مقابله با آن که در مجتمع نور کردستان، برگزار شد، اظهار کرد: روشن است امروز بزرگترین خطر که عالم اسلام را تهدید می کند خطر تکفیری هاست و نگاه به جهان اسلام آتش برافروخته تکفیری ها را در همه جا نشان می دهد.</p>
      <p>وی افزود: تکفیری ها برخی از کشورهای اسلامی را تبدیل به ویرانه کرده اند، در سوریه، عراق، یمن و سایر کشورهای دیگر آتشی روشن کرده اند که دامن شیعه و اهل سنت را گرفته است و این خطری برای جهان اسلام است.</p>
      <p>این مرجع و فقیه عالی قدر عنوان کرد: در جاهایی که آتش روشن نشده است نیز نا امنی وجود دارد، امروز می بینیم تکفیری ها در کشورهایی همچون ترکیه گاه و بی گاه جنایاتی می کنند و خطرهایی به راه می اندازند، این خطر در کشورهای غیر اسلامی هم محسوس است و لذا باید گفت تکفیری ها خطری برای کل بشریت هستند.</p>
      <p>وی بیان کرد: برای مبارزه با تکفیر سه راه سیاسی، نظامی و فرهنگی وجود دارد که راه های سیاسی و نظامی بدون راه های فرهنگی به نتیجه نمی رسد، باید جهان اسلام را طوری روشن کرد تا همگان بدانند که تکفیری با روح و جسم اسلام سازگار نیست و افراد جذب آن نشوند.</p>
      <p>مکارم شیرازی افزود: کنگره های تکفیری برگزار شده در قم، جذب داعش را بسیار کم کرده است و این نشان می دهد که کار فرهنگی تاثیر گذار است، لذا مسئولان و مدیران باید دست به دست هم دهند تا بیگانگی تکفیری ها از اسلام را مشخص کنند.</p>
      <p>وی تصریح کرد: دین کشتار، خون ریزی و تخریب با دین و حقیقت اسلام مغایرت دارد و هدف آن بد نام کردن اسلام است.</p>
      <p>این مرجع و فقیه عالی قدر خاطرنشان کرد: در حال حاضر اسلام در جهان در حال پیشروی است و تکفیری ها در صدد ممانعت از این پیش روی هستند، لذا ما باید تلاش کنیم که با کار فرهنگی نشان دهیم اسلام دین حقیقت است و با این ها مغایرت دارد.</p>
      <p>وی یادآور شد: تکفیری ها جزء مذاهب اسلام نیستند و از آن جدا هستند، امید است با ترویج برنامه های فرهنگی آگاهی بیشتری به مردم داده شود و دست به دست هم داده تا با برنامه های سیاسی، نظامی و فرهنگی جهان از شر تکفیری ها نجات یابد.</p>
    </article>
  </body>
</html>