<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/03/finance/aforologito-pos-tha-xtistei-me-tis-e-apodeikseis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-03T13:04:22+00:00"/>
    <meta property="og:title" content="Αφορολόγητο : Πώς θα χτιστεί με τις e-αποδείξεις"/>
    <meta property="og:description" content="Ποιους αφορά - Τι ισχύει με τα πρόστιμα"/>
  </head>
  <body>
    <article>
      <h1>Αφορολόγητο : Πώς θα χτιστεί με τις e-αποδείξεις</h1>
      <h2>Ποιους αφορά – Τι ισχύει με τα πρόστιμα</h2>
      <address><time datetime="2019-11-03T13:04:22+00:00">03 Nov 2019, 13:04</time> by <a rel="author">ΤοΒΗΜΑ Team</a></address>
      <p>«Τσουχτερό» πρόστιμο θα επιβάλλεται σε όσους δεν συγκεντρώνουν αποδείξεις ίσες με το 30% του εισοδήματός τους μέσω ηλεκτρονικών συναλλαγών, σύμφωνα με όσα προβλέπει το νέο φορολογικό νομοσχέδιο.</p>
      <p>Συγκεκριμένα, το πρόστιμο θα ανέρχεται στο 22% επί της διαφοράς των ζητούμενων αποδείξεων που πρέπει να μαζέψει ο φορολογούμενους με αυτές που τελικά συγκέντρωσε.</p>
      <p>
        <a href="https://www.in.gr/2019/11/03/politics/sxedio-tis-kyvernisis-gia-tis-poreies-sto-kentro-ta-metra-gia-na-min-paralyei-athina/">Διαβάστε ακόμη : Το σχέδιο της κυβέρνησης για τις πορείες στο κέντρο – Τα μέτρα για να μην «παραλύει» η Αθήνα</a>
      </p>
      <p>Δηλαδή, στην περίπτωση που κάποιος πρέπει να μαζέψει ηλεκτρονικά αποδείξεις ύψους 3.000 ευρώ και παρουσίασε 2.000 ευρώ θα πληρώνει πέναλτι επί της διαφοράς, δηλαδή στο ποσό των 1.000 ευρώ.</p>
      <p>Το πρόστιμο που θα πρέπει να καταβληθεί ανέρχεται στα (1.000 x 22%) 220 ευρώ.</p>
      <p>Από το νέο έτος το σύνολο των φορολογουμένων (εξαιρούνται οι ηλικιωμένοι  άνω των 70 ετών) υποχρεούνται να συγκεντρώνουν ηλεκτρονικά αποδείξεις που ανέρχονται στο 30% του εισοδήματός τους.</p>
      <figure>
        <img src="https://www.in.gr/wp-content/uploads/2019/11/pos-600x300.jpg"/>
      </figure>
      <p>Σήμερα, για εισοδήματα έως 10.000 ευρώ απαιτείται ο φορολογούμενος να έχει κάνει ηλεκτρονικές συναλλαγές στο 10% του εισοδήματος, δηλαδή έως 1.000 ευρώ, για εισοδήματα 10.000-30.000 ευρώ το ποσοστό των ηλεκτρονικών πληρωμών φτάνει στο 15% και στα εισοδήματα που υπερβαίνουν τις 30.000 ευρώ, ο συντελεστής ανεβαίνει στο 20%.</p>
      <p>Πλέον, από την 1η Ιανουαρίου θα ισχύσει συντελεστής 30%, ανεξαρτήτως εισοδήματος.</p>
      <p>Για παράδειγμα, κάποιος φορολογούμενος με εισοδήματα από ενοίκια ύψους 15.000 ευρώ θα πρέπει να συγκεντρώσει ηλεκτρονικές αποδείξεις 4.500 ευρώ. Στην περίπτωση που έχει και εισοδήματα από μισθωτές υπηρεσίες ύψους 20.000 ευρώ θα πρέπει να συγκεντρώσει ηλεκτρονικά αποδείξεις 10.500 ευρώ.</p>
      <h3>Ποιες αποδείξεις μετρούν</h3>
      <p>– Διατροφή και μη αλκοολούχα ποτά: Ψωμί, δημητριακά, ρύζι, ζυμαρικά, κρέας, ψάρια, αλλαντικά, γαλακτοκομικά, έλαια, φρούτα, λαχανικά, σοκολάτες, γλυκά, παγωτά, χυμοί, νερό, αναψυκτικά κ.λπ.</p>
      <p>– Αλκοολούχα ποτά και καπνός: Αλκοολούχα, οινοπνευματώδη ποτά, κρασιά, μπύρες, καπνός, τσιγάρα, πούρα, πουράκια.</p>
      <p>– Ένδυση και υπόδηση: Υφάσματα, ενδύματα, καθαρισμός και μεταποίηση ενδυμάτων, παπούτσια, επιδιορθώσεις υποδημάτων.</p>
      <p>– Στέγαση: Ηλεκτρικό ρεύμα, ύδρευση, φυσικό αέριο, υγραέριο, πετρέλαιο θέρμανσης, αποχέτευση, κοινόχρηστα, δημοτικά τέλη, επισκευή και συντήρηση κατοικία, εργασίες, υδραυλικού, ηλεκτρολόγου, ελαιοχρωματιστή, υπηρεσίες για τη συντήρηση πολυκατοικιών.</p>
      <p>– Διαρκή αγαθά, είδη νοικοκυριού και υπηρεσίες: Έπιπλα, διακοσμητικά είδη, έπιπλα κήπου, φωτιστικά, χαλιά, μοκέτες, κουρτίνες, κλινοσκεπάσματα, οικιακές συσκευές, ψυγεία, πλυντήρια, ηλεκτρικές κουζίνες, κλιματιστικά, συσκευές θέρμανσης, εργαλεία, υπηρεσίες καθαρισμού, είδη καθαρισμού κ.ά.</p>
      <p>– Μεταφορές: Ποδήλατα, ανταλλακτικά και αξεσουάρ αυτοκινήτου, καύσιμα, λιπαντικά, μίσθωση γκαράζ και χώρων στάθμευσης, μαθήματα οδήγησης, εισιτήρια τρένου, λεωφορείων, ταξί, αεροπλάνων και πλοίων. Τα διόδια δεν περιλαμβάνονται διότι οι εταιρίες εκμετάλλευσης αυτοκινητοδρόμων δεν έχουν επιτρέψει ακόμη την εξόφλησή τους από τους οδηγούς μέσω πιστωτικών ή χρεωστικών καρτών.</p>
      <p>– Επικοινωνίες: Κινητή και σταθερή τηλεφωνία, σύνδεση Internet, ταχυδρομικές υπηρεσίες.</p>
      <p>– Αναψυχή, πολιτιστικές δραστηριότητες: Υπολογιστές, κάμερες, μουσικά όργανα, άνθη, κατοικίδια ζώα, αθλητικές δραστηριότητες, θέατρα, κινηματογράφος, συναυλίες, μουσεία, βιβλία, εφημερίδες, περιοδικά, πακέτα διακοπών.</p>
      <p>– Εκπαίδευση: Δίδακτρα για προσχολική, πρωτοβάθμια, δευτεροβάθμια και τριτοβάθμια εκπαίδευση.</p>
      <p>– Υγεία: Επισκέψεις σε ιατρούς-οδοντιάτρους, φάρμακα, νοσήλια, φακοί επαφής και υγρά καθαρισμού, τεστ εγκυμοσύνης, οινόπνευμα καθαρό, ιατρικά προϊόντα, γυαλιά μυωπίας, πατερίτσες, πιεσόμετρο, ζώνες παθήσεων, θεραπευτικές συσκευές και εξοπλισμός, μικροβιολογικές εξετάσεις, φυσιοθεραπείες κ.ά.</p>
      <p>– Ξενοδοχεία, καφέ, εστιατόρια, κυλικεία.</p>
      <p>– Άλλα αγαθά και υπηρεσίες: Κουρεία, κομμωτήρια, κοσμήματα, ρολόγια, είδη για μωρά, οίκοι ευγηρίας και ιδρύματα για άτομα με ειδικές ανάγκες, υπηρεσίες για βοήθεια στο σπίτι, ασφάλιση κατοικίας, υγείας, οχημάτων.</p>
      <p>– Λογαριασμοί ηλεκτρικού ρεύματος και φυσικού αερίου: Για τους λογαριασμούς που είναι σε όνομα διαφορετικό από αυτόν που τους εξοφλεί, γίνονται δεκτές πληρωμές, εφόσον ο καταβάλλων τη δαπάνη είναι και ο πραγματικός χρήστης του ακινήτου.</p>
      <p>– Κοινόχρηστα: Στην περίπτωση δαπανών των κοινόχρηστων χώρων, οι οποίες εξοφλούνται από τον διαχειριστή της πολυκατοικίας με ηλεκτρονικά μέσα πληρωμής, οι εν λόγω δαπάνες λαμβάνονται υπόψη μετά τον επιμερισμό τους στους ενοίκους ή στους ιδιοκτήτες των οριζόντιων ιδιοκτησιών.</p>
      <p>– Αγορές με κάρτες στο εξωτερικό: Δαπάνες απόκτησης αγαθών και λήψης παροχής υπηρεσιών που γίνονται είτε στην Ελλάδα είτε σε κράτη-μέλη της Ευρωπαϊκής Ένωσης ή του Ε.Ο.Χ. και έχουν εξοφληθεί με ηλεκτρονικά μέσα λαμβάνονται υπόψη για την έκπτωση φόρου. Οι συναλλαγές μπορεί να έχουν γίνει από τον ίδιο τον φορολογούμενο ή τη σύζυγό του ή το άλλο μέλος του συμφώνου συμβίωσης ή τα εξαρτώμενα μέλη</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/02/finance/neo-forologiko-poioi-foroi-meionontai-ti-tha-ginei-me-tis-e-apodeikseis/"/>
        <a href="https://www.tovima.gr/2019/11/01/vimatv/x-staikouras-kai-ta-enoikia-sto-30-ton-ilektronikon-dapanon/"/>
        <a href="https://www.tovima.gr/2019/11/01/finance/forologiko-nomosxedio-entaksi-enoikion-sto-30-ton-ilektronikon-dapanon-apo-to-2020/"/>
        <a href="https://www.tovima.gr/2019/10/30/opinions/oi-ependyseis-sti-dimoskopisi/"/>
        <a href="https://www.tovima.gr/2019/10/29/finance/poini-forou-22-kai-stous-epaggelmaties-pou-den-exoun-e-apodeikseis/"/>
      </related>
    </article>
  </body>
</html>