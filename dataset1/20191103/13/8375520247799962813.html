<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/incidents/u-mvs-pojasnili-mali-termini-vikonavtsjam-zlochinu-u-spravi-gandzjuk-637346.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-03T13:16:42+00:00"/>
    <meta property="og:title" content="У МВС пояснили малі терміни виконавцям злочину у справі Гандзюк"/>
    <meta property="og:description" content="Виконавець і організатор злочину Сергій Торбін отримав покарання у вигляді 6,5 років позбавлення волі"/>
  </head>
  <body>
    <article>
      <h1>У МВС пояснили малі терміни виконавцям злочину у справі Гандзюк</h1>
      <address>
        <time datetime="2019-11-03T13:16:42+00:00">03 Nov 2019, 13:16</time>
      </address>
      <h4>Виконавець і організатор злочину Сергій Торбін отримав покарання у вигляді 6,5 років позбавлення волі</h4>
      <p>Слідчі Національної поліції провели у рамках своїх повноважень всі необхідні оперативно-розшукові заходи та слідчі дії у справі вбивства херсонської активістки Катерини Гандзюк.</p>
      <p>Про це повідомляє <a href="https://mvs.gov.ua/ua/news/25676_U_spravi_Katerini_Gandzyuk_policiya_provela_rozsliduvannya_u_ramkah_svoih_povnovazhen_spravu_peredali_SBU.htm">пресслужба</a> МВС.</p>
      <p>«Після нападу на херсонську активісту і чиновницю міської ради Катерину Гандзюк слідчі поліції провели необхідні слідчі дії та експертизи. В ході розслідування вдалося встановити групу організаторів та виконавців злочину. А також місце, де придбали кислоту, якою і облили Гандзюк. Виконавці злочину були затримані і наразі відбувають покарання», – йдеться у повідомленні.</p>
      <p>Зазначається, що виконавець і організатор злочину Сергій Торбін отримав покарання у вигляді 6,5 років позбавлення волі. Інші двоє учасників цього угруповання отримали, відповідно, 3 і 4 роки тюремного ув’язнення.</p>
      <p>Як пояснюють у МВС, такі малі терміни виконавцям злочину обумовлені тим, що вони дали зізнання, уклали угоду з прокурором, співпрацювали зі слідством і розповіли, хто причетний до цього злочину. Це дозволило слідству виявити головних організаторів і оголосити раніше судимого за вбивство <a href="https://glavcom.ua/news/organizatora-napadu-na-gandzyuk-levina-ogolosyat-u-mizhnarodniy-rozshuk-595177.html">Олексія Левіна у розшук</a>, підкреслили у відомстві.</p>
      <p>Зазначається, що після смерті потерпілої Генеральна прокуратура ініціювала передачу справи слідчим Служби безпеки України, які повинні встановити замовників убивства Катерини Гандзюк. Відповідні матеріали справи поліція передала СБУ 5 листопада 2018 року.</p>
      <p>Як повідомлялося, 31 липня 2018 року <a href="https://glavcom.ua/news/v-hersoni-nevidomiy-obliv-pracivnicyu-miskradi-kislotoyu-516855.html">активістку Катерину Гандзюк облили сірчаною кислотою біля під’їзду її будинку в Херсоні. </a>Опіками було уражено 40% тіла. Гандзюк перенесла кілька операцій, <a href="https://glavcom.ua/news/hersonska-aktivistka-yaku-oblili-kislotoyu-pomerla-541979.html">але 4 листопада померла.</a></p>
    </article>
  </body>
</html>