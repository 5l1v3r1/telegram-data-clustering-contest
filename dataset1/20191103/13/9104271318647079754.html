<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/attualita/amare-la-montagna-premiato-liis-q-sella"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-03T13:15:07+00:00"/>
    <meta property="og:title" content="Amare la Montagna, premiato l’IIS “Q. Sella”"/>
    <meta property="og:description" content="La premiazione avverrà a Milano il 22 novembre"/>
  </head>
  <body>
    <article>
      <h1>Amare la Montagna, premiato l’IIS “Q. Sella”</h1>
      <h2>La premiazione avverrà a Milano il 22 novembre</h2>
      <address>
        <time datetime="2019-11-03T13:15:07+00:00">03 Nov 2019, 13:15</time>
      </address>
      <h3>Amare la Montagna, premiato l’IIS “Q. Sella”</h3>
      <p>L’IIS “Q. Sella”, grazie al progetto “Amare la montagna”, ha ottenuto una nomination per l’attribuzione del “Premio Meroni” 2019 giunto alla sua XII edizione, nella categoria “Cultura”. Il conseguimento del prestigioso risultato è stato comunicato in settimana al dirigente dell’Istituto dagli organizzatori del Premio che, tra le numerose candidature giunte quest’anno, ne hanno selezionate 25, ritenute in linea con le caratteristiche richieste, portandole all’attenzione della giuria. La candidatura dell’Istituto, voluta da Eugenio Zamperone, presidente della sezione di Biella del C.A.I., condurrà pertanto la scuola alla premiazione che si terrà a Milano il 22 novembre 2019 alle ore 20.00 presso l’Aula Magna dell’Università degli Studi di Milano.</p>
      <p>Il Premio Marcello Meroni  è promosso dalla Scuola di alpinismo e sci-alpinismo “Silvio Saglio” della sezione CAI-SEM di Milano e dalla Scuola regionale lombarda di alpinismo del Club Alpino Italiano, con il patrocinio del Comune di Milano, di ARCUS, dell’Università Statale di Milano e dell’Università della Montagna UNIMONT, in memoria di Marcello Meroni, istruttore di sci-alpinismo della scuola, istruttore nazionale di alpinismo, ghiacciatore provetto, scrittore, ma soprattutto amico speciale di tanti che con lui hanno condiviso la passione per la montagna.</p>
      <p>Il premio a lui dedicato ha la peculiarità e l’obiettivo di individuare “talenti” che per conoscenze, capacità e doti umane rappresentano importanti esempi positivi da far conoscere e imitare. Non supereroi, quindi, ma persone “eccezionalmente normali” che si sono contraddistinte per aver portato a termine iniziative di puro volontariato legate alla montagna e caratterizzate da originalità, valenza sociale, solidarietà, dedizione e meriti etici e culturali.</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/attualita/diciamo-no-a-un-sistema-scolastico-dalla-promozione-a-oltranza"/>
        <a href="https://laprovinciadibiella.it/attualita/tempo-instabile-nelle-prime-ore-del-mattino-con-rapido-miglioramento-in-giornata"/>
        <a href="https://laprovinciadibiella.it/attualita/necrologi-ricordiamo-nostri-cari-defunti-3-2-3-2-2-2-2-2-2-2-2-2-2-2-2-2-3-3-3-3-2-2-2-3-2-2-2-3-2-2-2-2-2-2-2-2-2-2"/>
      </related>
    </article>
  </body>
</html>