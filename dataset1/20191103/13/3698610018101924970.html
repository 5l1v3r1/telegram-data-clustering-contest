<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/saudivska-araviya-gotuye-na-ipo-naypributkovishu-kompaniyu-svitu-328328_.html"/>
    <meta property="og:site_name" content="DT.ua"/>
    <meta property="article:published_time" content="2019-11-03T13:04:00+00:00"/>
    <meta property="og:title" content="Саудівська Аравія готує на IPO найприбутковішу компанію світу"/>
    <meta property="og:description" content="Стратегія Saudi Vision 2030 передбачає зниження залежності країни від експорту нафти."/>
  </head>
  <body>
    <article>
      <h1>Саудівська Аравія готує на IPO найприбутковішу компанію світу</h1>
      <h2>Стратегія Saudi Vision 2030 передбачає зниження залежності країни від експорту нафти.</h2>
      <address>
        <time datetime="2019-11-03T13:04:00+00:00">03 Nov 2019, 13:04</time>
      </address>
      <p>Наслідний принц Саудівської Аравії Мухаммед бін Салман у п'ятницю, 1 листопада, дав остаточну згоду на первинне розміщення акцій - IPO - <b><a href="https://dt.ua/WORLD/saudivska-araviya-kinula-viklik-rosiyi-v-naybilshomu-postachanni-nafti-kitayu-295490_.html">нафтової компанії Saudi Arabian Oil Co</a></b>. (Saudi Aramco), пише <a href="https://www.bloomberg.com/news/articles/2019-11-01/saudi-crown-prince-said-to-give-green-light-for-aramco-ipo">Bloomberg</a> із посиланням на інформовані джерела.</p>
      <p>Як повідомляють співрозмовники журналістів, рішення прийняте на засіданні під головуванням кронпринца, він вважає підтримку місцевих інвесторів достатньою для старту процедури IPO, пише "<a href="https://www.epravda.com.ua/rus/news/2019/11/3/653269/">Європейська правда</a>".</p>
      <p>Часткова приватизація нафтового гіганта, що вважається найприбутковішою компанією в світі, стане найважливішою зміною в нафтовій промисловості Саудівської Аравії з 1970-х років, коли Saudi Aramco була націоналізована, йдеться в матеріалі.</p>
      <p>Нагадаємо, вперше про можливий вихід Saudi Aramco на IPO стало відомо в січні 2016 року. Куратором стратегії Saudi Vision 2030, що передбачає <a href="https://dt.ua/ECONOMICS/saudivska-araviya-maye-namir-vidmovitisya-vid-nafti-173510_.html"><b>зниження залежності країни від експорту нафти</b></a>, виступав сам спадкоємний принц.</p>
      <p>Отримані від продажу 5% акцій кошти Салман планував направити на реформу економіки. Планувалося, що капіталізація компанії перевищить $ 2 трлн.</p>
      <p>Але після двох років підготовки процес було заморожено у серпні 2018 року. Підготовка до розміщення акцій поновилася цього літа.</p>
      <p>Ризики "нафтової залежності" знову нагадали про себе у вересні цього року, коли добове виробництво нафти-сирцю у Саудівській Аравії скоротилося майже вдвічі після атаки пов'язаних з Іраном єменських бойовиків-хуситів на НПЗ в Абкайку та родовище в Хурайсі.</p>
      <p>Докладніше про атаки дронів на ключові об'єкти нафтової індустрії Саудівської Аравії читайте в статті Миколи Замікули "<a href="https://dt.ua/international/ataka-droniv-i-primarni-pogrozi-324148_.html"><b>Атака дронів і примарні погрози</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5ldXJvaW50ZWdyYXRpb24uY29tLnVhLw==">Європейська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>