<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-2019-10-novembre-errejon-sanchez-iglesias-oportunitat-pp-vox_0_2337366363.html"/>
    <meta property="og:site_name" content="Ara.cat"/>
    <meta property="article:published_time" content="2019-11-03T13:21:59+00:00"/>
    <meta property="og:title" content="Errejón culpa Sánchez i Iglesias d'haver donat &quot;una segona oportunitat&quot; a PP i Vox"/>
    <meta property="og:description" content="El líder de Més País desembarca a Catalunya i recepta una solució federal per resoldre el conflicte català"/>
  </head>
  <body>
    <article>
      <h1>Errejón culpa Sánchez i Iglesias d'haver donat "una segona oportunitat" a PP i Vox</h1>
      <h2>El líder de Més País desembarca a Catalunya i recepta una solució federal per resoldre el conflicte català</h2>
      <address>
        <time datetime="2019-11-03T13:21:59+00:00">03 Nov 2019, 13:21</time>
      </address>
      <p>Íñigo Errejón ha agitat el fantasma de l'augment de l'extrema dreta, però també del PP, que pronostiquen les enquestes per tornar a carregar contra Pedro Sánchez i Pablo Iglesias. Els líders del PSOE i d'Unides Podem són, per Errejón, els únics culpables que la dreta i l'extrema dreta tornin a tenir una altra oportunitat per fer créixer la seva representació institucional. "És una irresponsabilitat tornar a donar una oportunitat als <i>senyoritos</i> de Vox i el PP", ha criticat el líder de Més País. "L'envalentonament de Vox i el PP té a veure amb la irresponsabilitat de Sánchez i Iglesias. No haurien d'haver tingut mai una segona oportunitat", ha afegit. </p>
      <p>De fet, per a Errejón, ni Sánchez ni Iglesias garanteixen que evitaran una tercera convocatòria electoral i s'ha erigit com l'únic garant que l'estat espanyol tingui un govern progressista després del 10-N. "No se'ls pot deixar sols", ha afirmat. Segons Errejón, Sánchez no aclareix si acceptarà una abstenció del PP o treballarà per un govern progressista; mentre que Unides Podem, assegura que estan disposats a anar a uns tercers comicis si no obtenen els ministeris que van reclamar l'estiu. En aquest sentit, ha insistit a demanar tant a Sánchez com a Iglesias a comprometre's a "fer un pas enrere" si no aconsegueixen un govern progressista. Un compromís que Errejón està diposat a assumir si al gener no hi ha govern a tot l'Estat. </p>
      <p>Paral·lelament, el candidat de Més País a Barcelona, Juan Antonio Geraldes, també ha carregat contra el bloqueig polític que, ha afirmat, han generat els partits "progressistes", a qui ha acusat de donar ales a l'extrema dreta perquè "retalli drets i llibertats". "No podem acceptar que en aquest joc qui surti perdent sigui el poble. Estem perdent mentre ells juguen a les enquestes", ha denunciat Geraldes. En aquest sentit, Errejón ha afegit que "la dreta està encantada en repetir eleccions" perquè és una manera de continuar "incendiant els pobles d'Espanya" i ha tornat a criticar la suposada campanya de desmobilització que hauria organitzat el PP. "Tenen tot el dret del món a fer-ho, però que siguin valents i ho facin de cara", ha demanat el líder de Més País.</p>
      <h3>Passa de puntetes sobre el conflicte català</h3>
      <p>Errejón ha desembarcat aquest diumenge a Catalunya per primera i única vegada en aquesta campanya. Ho ha fet acompanyat de la regidora de Més Madrid Rita Maestre, i de la consellera de Compromís a la Generalitat Valenciana, Mireia Mollà, a més dels números dos i tres de la candidatura de Més País per Barcelona, Berta Ballester i Raimundo Viejo. De tota manera, en el seu discurs, ha passat de puntetes sobre la qüestió catalana. El líder de Més País ha insistit en el federalisme com la solució al conflicte català. "Sánchez no pot tenir tanta por a la dreta, per molt que cridi. Necessitem un govern valent que emprengui una solució política per Catalunya", ha receptat. Geraldes tampoc hi ha fet èmfasi i ha posat el focus en qüestions socials. De fet, per a Errejón el federalisme "no té res a veure amb el nacionalisme, sinó amb garantir els serveis públics".</p>
      <p>Aquest matí ha triat el Centre de Cultura Contemporània de Barcelona (CCCB) per l'acte a Barcelona, on amb prou feines ha aconseguit omplir les 200 cadires distribuïdes per l'auditori. Aquesta tarda, Errejón repetirà l'acte a Terrassa. Els actes d'aquest diumenge seran els plats forts de la campanya que Més País ha dissenyat a Barcelona. De fet, la formació ha preparat pocs actes al territori català. Des de l'enganxada de cartells de dijous a la nit que va donar el tret de sortida a la campanya, el partit no havia fet cap altre acte a la capital catalana. Les últimes enquestes fetes públiques no donen cap escó per Barcelona a la formació d'Errejón. Més País entraria al Congrés dels Diputats amb una forquilla <a href="https://www.ara.cat/politica/eleccions-generals-2019-10-novembre-enquestes-periodico-pais_0_2337366351.html">d'entre 2 i 4 escons</a>, segons els sondejos fets públics aquest diumenge.</p>
      <h3>Errejón es reuneix amb Ballart</h3>
      <p>Aquest diumenge a la tarda, Errejón també ha participat en un acte a Terrassa. Prèviament, s'ha reunit amb l'alcalde de la ciutat, Jordi Ballart, amb qui han "compartit experiències" dels dos projectes que lideren i que, asseguren, posen "la ciutadania per davant dels partits". </p>
      <figure>
        <iframe data-src="https://twitter.com/MasPais_Es/status/1191048685657956354?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>