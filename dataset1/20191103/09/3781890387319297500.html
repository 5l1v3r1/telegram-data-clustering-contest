<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739774"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T09:00:00+00:00"/>
    <meta property="og:title" content="รอ'กองสลาก'เชือดไก่ให้ลิงดู ปราบหวยชุดถูกทีรวย100ล."/>
    <meta property="og:description" content="สองอดีตตำรวจรุ่นใหญ่โครตมหาเฮง ถูกหวยมากสุดในประวัติศาสตร์ คนหนึ่ง 180 ล้าน อีกคน 114 ล้าน ระยะเวลาห่างกัน 2 ปีเศษ ตั้งแต่วันนั้นถึงวันนี้ กองสลากฯ ฮึ่ม!! ปราบผู้ค้ารวมหวยชุดขายแพงเว่อร์ กับหวยเกินราคา แต่ไม่รู้ต้องรออีกนานแค่ไหน?"/>
  </head>
  <body>
    <article>
      <h1>รอ'กองสลาก'เชือดไก่ให้ลิงดู ปราบหวยชุดถูกทีรวย100ล.</h1>
      <address>
        <time datetime="2019-11-03T09:00:00+00:00">03 Nov 2019, 09:00</time>
      </address>
      <p>
        <b>สองอดีตตำรวจรุ่นใหญ่โครตมหาเฮง ถูกหวยมากสุดในประวัติศาสตร์ คนหนึ่ง 180 ล้าน อีกคน 114 ล้าน ระยะเวลาห่างกัน 2 ปีเศษ ตั้งแต่วันนั้นถึงวันนี้ กองสลากฯ ฮึ่ม!! ปราบผู้ค้ารวมหวยชุดขายแพงเว่อร์ กับหวยเกินราคา แต่ไม่รู้ต้องรออีกนานแค่ไหน?</b>
      </p>
      <p>ฮือฮาไปทั่วประเทศหลัง <i><b>จ.ส.ต.สุทธิพงษ์ คณะนา หรือ จ่าตี๋ อดีตเจ้าหน้าที่ตำรวจตระเวนชายแดน (ตชด.) รุ่นใหญ่วัย 62 ปี อาชีพรับจ้างจัดโต๊ะจีน ชาวต.ภูเงิน อ.กันทรลักษ์ จ.ศรีสะเกษ ถูกลอตเตอรี่รางวัลที่ 1 งวดประจำวันที่ 1 พ.ย.62 หมายเลข 967375 จำนวน 19 ใบ ได้รับเงินรางวัลสูงถึง 114 ล้านบาท </b></i>โดย จ่าตี๋ เผยว่า เจ้าแม่ตะเคียนหินที่วัดบ้านโนนจิก ต.กระแชง อ.กันทรลักษ์ ให้โชคหลังบนบานไว้ว่าหากถูกหวยรางวัลใหญ่จะไปสร้างศาลให้ใหญ่ขึ้น รวมไปถึงจะสร้างศาลาวัดโนนจิกให้แล้วเสร็จ <br/><br/>จากนั้น<i><b>ตนเชื่อว่าเป็นอภินิหารของเจ้าแม่ตะเคียนหินให้โชค</b></i>ก่อนหวยออกพบมีรอยพญานาคไปปรากฎอยู่บนรถเก๋งของชาวบ้านมองเห็นเป็นเลข 935375 บนหลังคารถ ตนไปหาซื้อแต่ไม่มี จึงซื้อเลข 967375 เป็นชุดใหญ่มา 20 ใบ จากนั้นเดินทางไปเยี่ยมลูกสาวที่บ้านชำม่วง พร้อมนำเลขเด็ดไปบอกทุกคน เพื่อนของตนรู้เข้าจึงขอจึงขอแบ่งไป 1 ใบ ได้รับโชค 6 ล้าน เงินที่ตนได้จะนำไปทำบุญแก้บนและแบ่งให้ลูก 3 คนไว้ใช้ ส่วนอาชีพจัดโต๊ะจีนจะยังคงทำต่อไป</p>
      <figure>
        <img src="https://www.dailynews.co.th/admin/upload/20191103/news_YBVOJhCcWT124657_533.jpg?v=20191103218?v=6349"/>
      </figure>
      <p> <br/><br/>ต่อมาหลังเป็นข่าวใหญ่ นายธนวรรธน์ พลวิชัย โฆษกคณะกรรมการสลากกินแบ่งรัฐบาล ออกมาเปิดเผยว่า <i><b>พ.ร.บ.สำนักงานสลากกินแบ่งรัฐบาล พ.ศ.2562 หากพบว่าผู้ขายสลากฯ มีการขายรวมชุดเกินใบ 80 บาท เจ้าหน้าที่ตำรวจมีอำนาจจับกุมดำเนินคดี มีโทษปรับสูงสุด 10,000 บาท แต่ในกรณีถ้าขายสลากฯ รวมชุดแต่ไม่เกินราคาก็ไม่ถือว่ามีความผิดแต่อย่างใด</b></i> สำหรับผู้โชคดีถูกลอตเตอรี่ 19 ใบ ยืนยันว่าไม่มีความผิดสามารถมาขึ้นเงินได้ตามปกติ  จากนั้นกองสลากจะตรวจสอบสลากฯ 19 ใบชุดนี้ ซื้อมาจากที่ใด มาจากระบบจองซื้อผ่านธนาคารกรุงไทย หรือ มาจากระบบโควตาของผู้ค้า <b><i>ซึ่งตรวจสอบได้ตามแถบสีที่ปรากฏที่ต้นขั้ว หากพบมีการรวมชุดจากกลุ่มผู้ได้รับโควตาก็จะลงโทษตัดโควตาทันที แต่ถ้าเป็นของผู้ขายที่มาจากระบบจองซื้อซึ่งเป็นแบบเลขคละกัน หากมีการนำสลากฯไปขายต่อให้เจ้ามือใหญ่รวมชุดก็จะมีความผิด และจะตัดสิทธิ์เป็นผู้ลงทะเบียนจองซื้อเช่นกัน </i></b><br/><br/>“ที่ผ่านมาสำนักงานสลากฯไม่ได้นิ่งนอนใจและพยายามป้องกันปัญหาสลากฯรวมชุดมาตลอด ซึ่งก่อนหน้านี้ได้ปรับสูตรการพิมพ์สลากฯ แบบคละเลข จำหน่ายให้ผู้ค้าระบบจองซื้อแบบคละเลขระบบ 2-2-1 จำนวน 67 ล้านฉบับ แต่ยังพบการรวมชุดและขายเกินราคาอยู่ ซึ่งหลังจากนี้ก็อาจพิจารณาแนวทางออกมาเพิ่มเติมไม่ว่าจะเป็นการพิจารณาพิมพ์สลากเลขคละ 2-2-1 ออกมาทั้งหมด หรือการทำสลากทางเลือกแบบออนไลน์ แต่ทั้งหมดก็ต้องพิจารณาอย่างรอบคอบไม่ให้เกิดผลกระทบต่อกลไกผู้ค้าเดิม รวมถึงดูมิติผลกระทบทางสังคมด้วย” นายธนวรรธน์ </p>
      <figure>
        <img src="https://www.dailynews.co.th/admin/upload/20191103/news_oDwtOrXspC123124_533.jpg?v=20191103218?v=5053"/>
      </figure>
      <p>อย่างไรก็ตาม เหตุการณ์ผู้โชคดีถูกลอตเตอรี่ได้รับเงินรางวัลหลักร้อยล้านบาทไม่ได้เกิดขึ้นครั้งแรก ถ้ายังจำกันได้<i><b>เมื่อปี 2560 พ.ต.อ.ศรศักดิ์ แก้วรักษา อดีต รอง ผบก.ปปป. ถูกลอตเตอรี่รางวัลที่ 1 หมายเลข 820327 งวดประจำวันที่ 16 ก.ค.60 จำนวน 30 คู่ 60 ใบ รวมได้รับรางวัลเป็นเงิน 180 ล้านบาท</b></i> โดยเจ้าตัว เผยว่า ที่โชคดีเพราะเลือกซื้อเลขวันที่เกิด 27 ก่อนหวยออก 5 วัน ไปซื้อลอตเตอรี่รวมปึก 60 ใบ จากแผงขายศูนย์การค้าสลากไทย สนามบินน้ำ จ.นนทบุรี แต่ไม่ขอเปิดเผยราคาที่ซื้อมาเพราะเกรงว่าแม่ค้าที่ขายให้ตนจะเดือดร้อน ส่วนเงินรางวัลที่ได้ตั้งใจจะนำไปทำบุญ แบ่งให้ลูกๆ และส่วนหนึ่งจะบริจาคให้กับสมาคมตำรวจ เนื่องจากตนรักอาชีพตำรวจมาก<br/><br/>ซึ่งหลังจาก พ.ต.อ.ศรศักดิ์ ถูกลอตเตอรี่ได้รับเงินรางวัล 180 ล้านบาท ในครั้งนั้น ทางกองสลากก็ได้ออกมาระบุว่า ต้องมีการตรวจสอบต้นตอการรวมชุดสลากกินแบ่ง เนื่องจากผิดกฎหมายและวัตถุประสงค์ที่ต้องกระจายสลากให้มีผู้ถูกรางวัลมากที่สุด ซึ่งกรณีผู้ถูกรางวัล 180 ล้านบาทนั้น ถือว่ามากที่สุดในประวัติศาสตร์ เนื่องจากสถิติเดิมอยู่ที่ประมาณ 60 ล้านบาท </p>
      <figure>
        <img src="https://www.dailynews.co.th/admin/upload/20191103/news_qwZEbowNcQ123434_533.jpg?v=20191103218?v=6379"/>
      </figure>
      <p><i><b>แต่หลังเรื่องของ "พ.ต.อ.ศรศักดิ์" ที่ถูกหวยมากที่สุด ผ่านไปจนคนเกือบจะลืมกันไปแล้ว กระทั่งมาพบ "จ่าตี๋" โชคดีถูกหวย 120 ล้าน ก็ยังไม่พบว่ามีการดำเนินการใดๆ กับผู้ค้าที่นำสลากมารวมชุดใหญ่จำหน่ายเกินราคากันเลยสักครั้ง ทั้งนี้ชาวบ้านส่วนใหญ่หวังใจว่า กองสลากจะเร่งดำเนินการแก้ไขปัญหาดังกล่าวอย่างจริงจัง เพราะทุกวันนี้ไม่ว่าเลขเด็ด เลขดัง เลขมงคล จะถูกแยกไปรวมชุดขายในราคาที่สุดแพง หรือแม้จะจำหน่าย 1 - 2 ใบ แม่ค้าก็แยกไปอยู่ชั้นบนของแผงขายในราคา 100 บาท ถ้าผู้ซื้ออยากได้ใบละ 80 บาท ก็เลือกเอาตามอัธยาศัยที่ด้านล่างของแผง อย่างนี้จะเรียกว่า แก้ปัญหาสลากเกินราคาได้หรือไม่ ถามใจเธอดู!!      <br/></b></i><br/><br/>                                                                                                                                                                               <b>อสงไขย.</b></p>
    </article>
  </body>
</html>