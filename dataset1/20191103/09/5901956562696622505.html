<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/moda/clanek/moda-kot-poslovna-priloznost-245339"/>
    <meta property="og:site_name" content="Slovenske novice"/>
    <meta property="article:published_time" content="2019-11-03T09:26:00+00:00"/>
    <meta property="og:title" content="Moda kot poslovna priložnost"/>
    <meta property="og:description" content="Konec oktobra je v Ljubljani potekala prva slovenska javna konferenca o modi, ki so jo organizatorji, Center za kreativnost in društvo za oblikovanje SOTO, poimenovali Sistem mode. Gostil jo je Muzej..."/>
  </head>
  <body>
    <article>
      <h1>Moda kot poslovna priložnost</h1>
      <h2>Kakšne priložnosti se ponujajo v svetu mode in kaj to pomeni za manjše in nove blagovne znamke.</h2>
      <address><time datetime="2019-11-03T09:26:00+00:00">03 Nov 2019, 09:26</time> by <a rel="author">Alenka Kociper</a></address>
      <slideshow>
        <figure>
          <img src="https://www.slovenskenovice.si/images/slike/2019/11/02/1512238.jpg"/>
          <figcaption>Predavali so številni tuji in domači modni strokovnjaki in ustvarjalci. FOTOGRAFIJE: Mario Zupanov</figcaption>
        </figure>
        <figure>
          <img src="https://www.slovenskenovice.si/images/slike/2019/11/02/1512237.jpg"/>
          <figcaption>Oblačila slovenskih modnih oblikovalcev je bilo mogoče tudi kupiti.</figcaption>
        </figure>
        <figure>
          <img src="https://www.slovenskenovice.si/images/slike/2019/11/02/1512236.jpg"/>
          <figcaption>Sanja Grcić upa, da prva konferenca Sistem mode ni bila tudi zadnja.</figcaption>
        </figure>
      </slideshow>
      <p>Konec oktobra je v Ljubljani potekala prva slovenska javna konferenca o modi, ki so jo organizatorji, Center za kreativnost in društvo za oblikovanje SOTO, poimenovali Sistem mode. Gostil jo je Muzej za arhitekturo in oblikovanje, ki deluje v Gradu Fužine v Ljubljani in ki je ustvaril imenitno kuliso za ustvarjalni, modno obarvani vrvež.<br/><br/><b>Modni zemljevid</b><br/><br/>V okviru konference je nastal Modni zemljevid Ljubljane in Maribora, ki označuje trgovine in ateljeje slovenskih modnih oblikovalcev in oblikovalk v obeh mestih, ki ustvarjajo ročno izdelane, s tradicijo in novimi tehnologijami navdahnjene ter do okolja prijazne modne izdelke. Na voljo je v dveh oblikah: v tiskani različici ga lahko dobimo v Muzeju za arhitekturo in oblikovanje v Ljubljani ter v Projektni pisarni CzK v Mariboru, v digitalni pa je dostopen na spletni strani www.czk.si.<br/><br/>Kot je povedala<b> Mika Cimolini </b>iz Centra za kreativnost, je temeljni namen konference, da se udeleženci pogovarjajo o modi kot poslovni priložnosti ter o tem, kaj se je v zadnjem času z modno industrijo zgodilo in kaj takšne priložnosti pomenijo za manjše in nove blagovne znamke.</p>
      <h3>Trajnostna moda</h3>
      <figure>
        <img src="https://www.slovenskenovice.si/images/slike/2019/11/02/1512237.jpg"/>
        <figcaption>Oblačila slovenskih modnih oblikovalcev je bilo mogoče tudi kupiti.</figcaption>
      </figure>
      <p>Na konferenci, na kateri se je za predavateljsko mizo zvrstilo okoli 30 strokovnjakov s področja modne industrije in modnih medijev iz več kot desetih držav, tudi iz Slovenije, se je predstavilo več kot 20 slovenskih modnih ustvarjalcev oziroma njihovih znamk. Dogodek je privabil številne udeležence, ki se tako ali drugače ukvarjajo z modo ali se nad njo zgolj navdušujejo.<br/><br/>Na druženjih med predavanji ter na večernih showroomih je bilo slišati, da je konferenca dala odgovore na številna vprašanja, s katerimi se ukvarja modna industrija v Sloveniji, ki ji je s propadom tekstilne industrije precej pošla ustvarjalna in poslovna sapa. Med drugim je pokazala, da je prihodnost mode predvsem v trajnostno naravnani in etično odgovorni modi kot odgovor na hitro modo, ki je v zadnjih letih tako rekoč preplavila svet, prav tako, kot se za trajnost zavzemamo na drugih področjih.</p>
      <blockquote>Prav je, da pomislimo tudi na kožo in jo ovijemo v nekaj zdravega.</blockquote>
      <p><b>Tina Princ</b>, ki ustvarja pod blagovno znamko Things I Miss, pravi: »V času, ko veliko govorimo o zdravi prehrani, je prav, da pomislimo tudi na kožo in jo ovijemo v nekaj zdravega.« Kot so poudarili tudi drugi predavatelji, je trajnostna moda na eni strani poslovna priložnost, saj se tu odpira pomembna niša v vse bolj okoljsko ozaveščenem svetu, po drugi pa je tudi ekološka nujnost. Sicer pa se današnji modni ustvarjalci povsem zavedajo, da je modni oblikovalec v prvi vrsti podjetnik, ki mora imeti izdelan kakovosten poslovni načrt in mora znati ovrednotiti lastno delo.</p>
      <h3>Slovenci v svetu mode</h3>
      <p>Srečali smo nekaj izjemno uspešnih Slovencev, ki v tujini opravljajo poklice, ki jih pri nas v svetu mode še ne poznamo, na primer razvijalec digitalnih vsebin, umetniška urednica, stilist za modne revije, strateg za razvoj blagovnih znamk, raziskovalka trendov, modna agentka. Med drugim smo srečali <b>Anžeja Dežana</b>, ki trenutno deluje pri hiši Chanel v Parizu, <b>Katjo Horvat</b>, ki je prišla iz New Yorka, kjer deluje pri modni hiši Hood by Air, ter <b>Angelo Lukanovich</b> in <b>Alenko Marsh</b>, ki sta poslovno priložnost našli v Londonu.</p>
      <blockquote>30 modnih strokovnjakov iz več kot desetih držav je predavalo na konferenci.</blockquote>
      <p>Kot je povedala <b>Sanja Grcić</b> iz društva SOTO, se je odlično obiskana dvodnevna konferenca izkazala kot izvrstna priložnost za udeležence, ki so lahko vzpostavili osebne stike s strokovnjaki s področja modne industrije, pa tudi kot prostor za vzpostavljanje dialoga o novem sistemu mode, ki s seboj prinaša večjo zavest o vplivih modne industrije na okolje. »Organizatorji si glede na pozitivne odzive udeležencev želimo, da bi se konferenca uveljavila kot vsakoletni dogodek, ki bi modni svet v Sloveniji zagotovo dvignil na višjo raven.«</p>
    </article>
  </body>
</html>