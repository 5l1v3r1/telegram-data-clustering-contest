<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739816"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T09:50:00+00:00"/>
    <meta property="og:title" content="ประมงพื้นบ้าน&quot;อ่าวอุดม&quot; วอนงดจับแม่ปู-ลูกปูลอยผิวน้ำ"/>
    <meta property="og:description" content="กลุ่มประมงพื้นบ้านอ่าวอุดม-แหลมฉบัง จ.ชลบุรี หวั่นปูม้าไม่เหลือ เหตุประชาชนแห่ไปตักปูล้นหลามช่วงวันอากาศหนาว วอนงดจับแม่ปู-ลูกปูตัวเล็ก เพื่อจะได้มีปูสด ๆ ได้จับกันตลอดไป"/>
  </head>
  <body>
    <article>
      <h1>ประมงพื้นบ้าน"อ่าวอุดม" วอนงดจับแม่ปู-ลูกปูลอยผิวน้ำ</h1>
      <address>
        <time datetime="2019-11-03T09:50:00+00:00">03 Nov 2019, 09:50</time>
      </address>
      <figure>
        <img src="https://www.dailynews.co.th/admin/upload/20191103/news_SWVKzAvdBj164624_533.jpg?v=20191104063"/>
      </figure>
      <p>
        <b>กลุ่มประมงพื้นบ้านอ่าวอุดม-แหลมฉบัง จ.ชลบุรี หวั่นปูม้าไม่เหลือ เหตุประชาชนแห่ไปตักปูล้นหลามช่วงวันอากาศหนาว วอนงดจับแม่ปู-ลูกปูตัวเล็ก เพื่อจะได้มีปูสด ๆ ได้จับกันตลอดไป</b>
      </p>
      <p>จากกรณี มีประชาชนจำนวนมากแห่กันไปจับปูม้าที่ลอยเหนือผิวน้ำทะเล พื้นที่ท่าเทียบเรือเกาะลอย ต.ศรีราชา อ.ศรีราชา จ.ชลบุรี เพราะคิดว่าเป็นนาทีทอง ได้ปูม้าจากทะเลสด ๆ ไปหลายสิบกิโลกรัม ชนิดไม่ต้องลงเรือออกแรง ดังที่ปรากฏเหตุการณ์ไปแล้วนั้น เกี่ยวกับเรื่องนี้ เมื่อวันที่ 3 พ.ย. นายพนม วัฒนวิเชียร สมาชิกสภาเทศบาลนครแหลมฉบัง ในฐานะกลุ่มประมงพื้นบ้านอ่าวอุ​ดม-แหลมฉบัง เปิดเผยว่า ชาวประมงในพื้นที่จะทราบกันดีว่าตั้งแต่ช่วงระหว่างเดือนตุลาคม ไปจนถึงช่วงประมาณเดือนธันวาคม โดยเฉพาะช่วงอากาศเปลี่ยนมีความหนาวเย็นมักจะมีปูม้า พากันมาลอยตัวตามชายทะเลและแหล่งน้ำใต้ท่าเทียบเรื​อ ซึ่งคาดว่า ปูม้าเหล่านี้ น่าจะพากันมาหลบอากาศหนาวเย็น<br/><br/>อย่างไรก็ตาม ชาวประมงในพื้นที่ส่วนใหญ่ทราบดีว่าปูม้าดังกล่าว เป็นลูกปูที่มีขนาดเพียง 2-3 นิ้ว ดังนั้น ตนในฐานะกลุ่มประมง อยากวอนขอให้ประชาชนพากันมาจับปูม้าช่วยเลือกจับเฉพาะปูตัวใหญ่จริง ๆ เนื่องจากพบเห็นข่าวที่ปรากฏออกไป มีการจับปูไปเป็นจำนวนมาก โดยไม่สนใจว่าบางตัวเป็นตัวเมียมีไข่หรือเป็นเพียงลูกปู ซึ่งหากปล่อยให้เป็นเช่นนี้ จำนวนปูก็จะลดน้อยลงไปเรื่อย ๆ และปูก็จะหายากขึ้น<br/><br/> "...ปูม้าปกติเป็นสัตว์ที่ชอบอาศั​ยอยู่หน้าดินใต้ทะเล เมื่อถูกรบกวนมันจะฝังตัวลงในพื้​นทะเล แต่เหตุการณ์ที่เกิดขึ้น ปูม้าทั้งขนาดเล็กขนาดใหญ่ลอยขึ้​นบนผิวน้ำในเวลากลางคืน น่าจะเป็นเพราะอากาศที่หนาวเย็น พอประชาชนเห็นข่าวอากาศเปลี่ยน ก็จะออกไปรอจับกันเป็นจำนวนมาก จึงขอฝากไปยังประชาชนที่ออกไปจับปูในช่วงดังกล่าว ว่าให้ช่วยเลือกจับปูตัวใหญ่จริง ๆ หากเป็นปูตัวเมียที่มีไข่ หรือ เป็นเพียงลูกปู ก็ควรงดเว้นปล่อยกลับคืนสู่ทะเล เพื่อจะได้มีปูให้ได้จับกันตลอดไป..." นายพนม กล่าว.</p>
    </article>
  </body>
</html>