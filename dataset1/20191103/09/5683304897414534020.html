<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/03/vegetable-price-hike.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-03T09:22:00+00:00"/>
    <meta property="og:title" content="സവാളയ്ക്കൊപ്പം കുതിച്ചു കയറി വെളുത്തുള്ളി; വില ഇരട്ട സെഞ്ചുറിയിലേക്ക്"/>
    <meta property="og:description" content="സംസ്ഥാനത്ത് പച്ചക്കറി വില കുതിച്ചുയരുന്നു. ചെറിയ ഉളളി, വെളുത്തുള്ളി, സവാള എന്നിവയുടെ വിലയാണ് ഏറ്റവും കൂടിയത്. ഉത്പാദക സംസ്ഥാനങ്ങളിലെ മോശം.Vegetable. Vegetable Price. Vegetable Price in Kerala. Vegetable Price Hike. Manorama News. Manorama Online. Malayalam News. Onion. Onion Price Hike.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>സവാളയ്ക്കൊപ്പം കുതിച്ചു കയറി വെളുത്തുള്ളി; വില ഇരട്ട സെഞ്ചുറിയിലേക്ക്</h1>
      <address><time datetime="2019-11-03T09:22:00+00:00">03 Nov 2019, 09:22</time> by <a rel="author">മനോരമ ലേഖകൻ</a></address>
      <p>ആലപ്പുഴ∙ സംസ്ഥാനത്ത് പച്ചക്കറി വില കുതിച്ചുയരുന്നു. ചെറിയ ഉളളി, വെളുത്തുള്ളി, സവാള എന്നിവയുടെ വിലയാണ് ഏറ്റവും കൂടിയത്. ഉത്പാദക സംസ്ഥാനങ്ങളിലെ മോശം കാലാവസ്ഥയാണ് വിപണിയിലെ വിലവർധനയ്ക്ക് കാരണം</p>
      <p>ഒരാഴ്ചക്കിടെ ചെറിയ ഉള്ളിയുടെ വില 25 രൂപയോളം ഉയർന്ന് കിലോയ്ക്ക് ഏഴുപത് രൂപയിൽ എത്തി.സവോളയും വിലയിൽ വാളെടുത്തു നിൽക്കുകയാണ്. രണ്ടു ദിവസം കൊണ്ട് കിലോയ്ക്ക് നാൽപ്പത്തി അഞ്ചിൽ നിന്ന് 60 ലേക്ക് ഉയർന്നു. വെളുത്തുള്ളി ഡബിൾ സെഞ്ച്വറിക്ക് തൊട്ടടുത്താണെന്നാണ് വാങ്ങാനെത്തുന്നവരുടെ പക്ഷം. വെളുത്തുള്ളി കിലോയ്ക്ക് 190 രൂപ വരെ എത്തി. </p>
      <p>ഉരുളകിഴങ്ങ് ഉരുണ്ടുരുണ്ട് നാല്പത് കടന്നു. ഒപ്പം തക്കാളിയുമുണ്ട് കൂട്ടിന്. കാലാവസ്ഥാ വ്യതിയാനമാണ് വിലക്കയറ്റത്തിനു കാരണമെന്നാണ് കച്ചവടക്കാർ പറയുന്നത്. കാലംതെറ്റി പെയ്യുന്ന മഴയാണ് പ്രധാന കാരണം. ആഘോഷ സീസൺ അല്ലാഞ്ഞിട്ടും ഇപ്പോള്‍ ഉണ്ടായ വിലവർധന നീണ്ടുനില്‍ക്കുമോ എന്ന് ഉപഭോക്താക്കൾ ആശങ്കപ്പെടുന്നു. </p>
      <p><b>English Summary</b>: Vegetable Price Hike In Kerala</p>
    </article>
  </body>
</html>