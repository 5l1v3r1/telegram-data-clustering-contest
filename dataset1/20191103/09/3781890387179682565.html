<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/739377"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T09:00:00+00:00"/>
    <meta property="og:title" content="หวั่นกนง.หั่นดอกเบี้ย-แรงซื้อหุ้นจีนเบรกฟันด์โฟลว์ (คลิป) "/>
    <meta property="og:description" content="หุ้นไทยสัปดาห์หน้าเผชิญแรงผันผวน ชี้กนง.หั่นดอกเบี้ย- MSCIเพิ่มน้ำหนักหุ้นจีนดึงเม็ดเงินทุนไหลเข้าหุ้นไทยจำกัด โบรกแนะลงทุนหุ้นพื้นฐานดีราคาแลกการ์ด- รับผลดีจากมาตรการกระตุ้นเศรษฐกิจ"/>
  </head>
  <body>
    <article>
      <h1>หวั่นกนง.หั่นดอกเบี้ย-แรงซื้อหุ้นจีนเบรกฟันด์โฟลว์ (คลิป) </h1>
      <address>
        <time datetime="2019-11-03T09:00:00+00:00">03 Nov 2019, 09:00</time>
      </address>
      <p>
        <b>หุ้นไทยสัปดาห์หน้าเผชิญแรงผันผวน ชี้กนง.หั่นดอกเบี้ย- MSCIเพิ่มน้ำหนักหุ้นจีนดึงเม็ดเงินทุนไหลเข้าหุ้นไทยจำกัด โบรกแนะลงทุนหุ้นพื้นฐานดีราคาแลกการ์ด- รับผลดีจากมาตรการกระตุ้นเศรษฐกิจ</b>
      </p>
      <p>นายภราดร เตียรณปราโมทย์ ผู้จัดการสายงานวิจัย บล.เอเซียพลัส เปิดเผยว่า ภาวะตลาดหุ้นไทยในสัปดาห์ที่ผ่านมาผันผวนมีการปรับขึ้นลงแรง เนื่องจากตลาดหุ้นไทยขาดเม็ดเงินลงทุนใหม่หนุน สะท้อนได้จากต่างชาติยังขายสุทธิตลาดหุ้นไทยต่อเนื่องตั้งแต่เดือนส.ค.-ก.ย.-ต.ค. ส่งผลให้ดัชนี ณ ปัจจุบัน มีลักษณะซื้อขายสลับกลุ่ม โดยมีการเทขายหุ้นที่ปรับขึ้นแรง อย่างหุ้นในกลุ่มโรงไฟฟ้า และเข้ามาลงทุนในหุ้นที่ปรับฐานลงมาจนมูลค่าพื้นฐานเริ่มกลับมาน่าสนใจ เช่น กลุ่มธนาคารพาณิชย์ และน้ำมันเพิ่มขึ้น<br/><br/>ส่วนผลการประชุมคณะกรรมการกำหนดนโยบายการเงิน (เอฟโอเอ็มซี) ของธนาคารกลางสหรัฐได้ปรับลดดอกเบี้ยลงเป็นครั้งที่ 3 ในปีนี้ 0.25% ทำให้ดอกเบี้ยนโยบายอยู่ที่ 1.75% ถือเป็น sentiment เชิงบวก แต่เมื่อดูถ้อยแถลงของเฟดตัดทิ้งประโยคในแถลงการณ์ครั้งก่อนที่ระบุว่าจะดำเนินนโยบายที่เห็นว่าเหมาะสมเพื่อทำให้เศรษฐกิจสหรัฐฯเติบโตต่อไปทำให้ภาวะตลาดบวกลดลง เนื่องจากตลาดตีความว่าเฟดมีโอกาสคงดอกเบี้ยออกไปอีก 6 - 8 เดือนหลังจากนี้</p>
      <figure>
        <iframe src="https://www.youtube.com/embed/Hlxz5xDMp9E" width="640" height="360" data-service="Youtube" scrolling="no"/>
      </figure>
      <p>สำหรับทิศทางตลาดหุ้นในสัปดาห์หน้า ปัจจัยที่ต้องติดตามเป็นเรื่องการประชุมคณะกรรมการนโยบายการเงิน(กนง.)ในวันที่ 6 พ.ย.นี้ ตลาดคาดว่ามีความเป็นไปได้สูงที่กนง.จะปรับลดดอกเบี้ยลง 0.25% มาอยู่ที่ระดับ 1.25% เนื่องจากเศรษฐกิจชะลอตัวและหลายสำนักปรับลดจีดีพีไทย โดยล่าสุดสำนักงานเศรษฐกิจการคลัง(สศค.)ปรับลดจีดีพีไทยเหลือ 2.8% จากเดิม 3% ซึ่งการปรับลดดอกเบี้ยจะช่วยกระตุ้นเศรษฐกิจไทยให้ฟื้นตัวเร็วขึ้น ส่วนค่าเงินบาทที่แข็งค่าขึ้นแตะระดับสูงสุดในรอบ 6 ปีจะกระทบต่อการส่งออก ดังนั้นการลดดอกเบี้ยจะช่วยชะลอการแข็งค่าของเงินบาท<br/><br/>นอกจากนี้ในวันที่ 8 พ.ย. MSCI มีการปรับเพิ่มน้ำหนัก 5% ของ China A-Share ลงในดัชนี MSCI Emerging Market และมีผลบังคับใช้ในวันที่ 27 พ.ย. จะทำให้หุ้นที่ถูกปรับเข้ามี sentiment เชิงบวก แต่หุ้นที่ถูกปรับออกมีผลในเชิงลบ ซึ่งปัจจัยดังกล่าวกดสัดส่วนหุ้นไทยลดลง ส่งผลกระทบต่อภาวะเงินทุนเคลื่อนย้ายหรือFund Flow เห็นได้จากตัวเลขในเดือนส.ค.ที่ผ่านมาที่ หลังจากที่ MSCI มีการปรับเพิ่มน้ำหนัก 5% ของ China A-Share ทำให้เงินไหลออกจากตลาดหุ้นไทยมากสุดของปีนี้ ที่ 54,274 ล้านบาท<br/><br/>“สัปดาห์หน้ามีปัจจัยบวกและลบกดดันหุ้นไทยทำให้เงินทุนไหลเข้าได้จำกัด คาดว่ากรอบการเคลื่อนไหวหุ้นไทยสัปดาห์หน้าอยู่ที่ 1,580 จุด-1,640 จุด ดังนั้นกลยุทธ์การลงทุนเน้นหุ้นอิงเศรษฐกิจในประเทศราคาแลกการ์ดหรือยังไม่ได้ปรับตัวขึ้นมากนัก ส่วนหุ้นที่หลีกเลี่ยงเป็นกลุ่มโรงไฟฟ้า เนื่องจากราคาหุ้นในหลายบริษัทเกินมูลค่าพื้นฐานมีโอกาสขายทำกำไร”</p>
    </article>
  </body>
</html>