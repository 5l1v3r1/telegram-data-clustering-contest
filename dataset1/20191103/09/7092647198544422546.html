<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39580/%D8%B9%D8%B6%D9%88-%D9%87%DB%8C%D8%A7%D8%AA-%D9%85%D8%AF%DB%8C%D8%B1%D9%87-%D9%88-%D8%B3%D9%87%D8%A7%D9%85%D8%AF%D8%A7%D8%B1-%D8%A8%D8%AE%D8%B4-%D8%AE%D8%B5%D9%88%D8%B5%DB%8C-%D8%A7%DB%8C%D8%B1%D8%A7%D9%86-%D8%AA%D8%B1%D8%A7%D9%86%D8%B3%D9%81%D9%88-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-03T09:17:00+00:00"/>
    <meta property="og:title" content="عضو هیات مدیره و سهامدار بخش خصوصی ایران ترانسفو دستگیر شد"/>
    <meta property="og:description" content="سهام‌دار بخش خصوصی شرکت ایران ترانسفو که در سایه غفلت و یا بی‌توجهی سازمان خصوصی سازی کشور بدون آورده و با پرداخت مبلغی بسیار ناچیز بیش از هزار میلیارد تومان درآمد کسب کرده بود، دستگیر شده است."/>
  </head>
  <body>
    <article>
      <h1>عضو هیات مدیره و سهامدار بخش خصوصی ایران ترانسفو دستگیر شد</h1>
      <address><time datetime="2019-11-03T09:17:00+00:00">03 Nov 2019, 09:17</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>سهام‌دار بخش خصوصی شرکت ایران ترانسفو که در سایه غفلت و یا بی‌توجهی سازمان خصوصی سازی کشور بدون آورده و با پرداخت مبلغی بسیار ناچیز بیش از هزار میلیارد تومان درآمد کسب کرده بود، دستگیر شده است.</i>
      </p>
      <figure>
        <img src="https://barghnews.com/files/fa/news/1398/8/12/83257_689.jpeg"/>
      </figure>
      <p>به گزارش <a href="http://www.barghnews.com/">برق نیوز</a>، طبق اخبار واصله در حاشیه جلسه ستاد تسهیل و رفع موانع تولید استان زنجان، سهام‌دار بخش خصوصی شرکت ایران ترانسفو که در سایه غفلت و یا بی‌توجهی سازمان خصوصی سازی کشور بدون آورده و با پرداخت مبلغی بسیار ناچیز بیش از هزار میلیارد تومان درآمد کسب کرده بود، دستگیر شده است.<br/>بعد از ورود این شخص به اصطلاح سرمایه‌گذار به شرکت ایران ترانسفو، برخی بی‌تدبیری‌ها و ندانم کاری‌ها گریبان این شرکت را گرفت که اگر به خوبی مدیریت نمی‌شد چه بسا امروز شاهد افزایش ۱۰۰ درصدی تولید این شرکت و رشد ۳۰۰ درصدی صادرات آن با وجود تحریم‌ها و اشتغال حدود ۵ هزار نفر در شرکت مذکور، نبودیم.<br/><br/>رئیس دستگاه قضا در زنجان شنوای مشکلات عدیده‌ای از جمله رانت خواری و دست‌اندازی برخی‌ها به بیت‌المال از طرف افراد دغدغه‌مند و دلسوز استان بود که مشکلات شرکت ایران ترانسفو به عنوان قلب تپنده صنعت برق کشور از جمله آن‌ها بود.<br/><br/>سید ابراهیم رئیسی با اشاره به گزارشات رسیده به ایشان در خصوص ترانسفو و مشکلات این برند صنعت برق گفت: بخشی از سهام ایران ترانسفو به فردی بدون هیچ گونه آورده‌ای واگذار شده که صاحب هزار میلیارد تومان شده است، موضوع مهمی که نه تنها مورد پذیرش سهامداران و شاغلین و مردم استان نیست، بلکه باید هرچه سریع‌تر پیگیری شود.<br/><br/>رئیس قوه قضائیه در جلسه شورای اداری استان زنجان با تاکید مجدد بر این موضوع، که آیا این گونه خصوصی سازی واقعی است؟ و اینکه آیا مردم این را می‌پذیرند؟ گفت: چگونه می‌شود شخصی با پرداخت مبلغی بسیار ناچیز بیش از هزار میلیارد تومان منافع کسب کند؟ حال این اتفاق نیک «دستگیری سهامدار خصوصی شرکت ایران ترانسفو» را باید از برکات سفر سید ابراهیم رئیسی به زنجان دانست که حاکی از عزم جدی قوه قضائیه و سربازان گمنام امام زمان نسبت به مبارزه جدی با فساد اقتصادی است. <br/><br/>شایان ذکر است پرونده مورد نظر در حال حاضر در قوه قضائیه در حال رسیدگی است که انتظار می‌رود با عنایت به بدهی معوق بیش از ۳ هزار و ۲۰۰ میلیارد ریالی خریدار مذکور به سازمان خصوصی سازی نسبت به فسخ واگذاری سهام مذکور و استرداد آن به دولت اقدام عاجل و قاطع مبذول شود.   کارخانه ایران ترانسفو در زنجان قرار دارد اما با توجه به اینکه مسائل مربوط به واگذاری و مسائل دیگر در تهران بوده این پرونده بنا به صلاحیت محلی دادگاه‌ها در تهران مورد رسیدگی قرار می‌گیرد.</p>
    </article>
  </body>
</html>