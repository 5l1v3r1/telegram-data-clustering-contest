<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/sts-a-lansat-o-licitatie-de-aproape-5-2-milioane-euro-pentru-lucrari-de-infrastructura-18534458"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-03T09:12:27+00:00"/>
    <meta property="og:title" content="STS a lansat o licitaţie de aproape 5,2 milioane euro pentru lucrări de infrastructură"/>
    <meta property="og:description" content="Serviciul de Telecomunicaţii Speciale (STS) a lansat o licitaţie de aproape 5,2 milioane euro pentru proiectare şi execuţie de lucrări pentru realizarea infrastructurii de bază, potrivit unui anunţ publicat pe SICAP."/>
  </head>
  <body>
    <article>
      <h1>STS a lansat o licitaţie de aproape 5,2 milioane euro pentru lucrări de infrastructură</h1>
      <address>
        <time datetime="2019-11-03T09:12:27+00:00">03 Nov 2019, 09:12</time>
      </address>
      <p>Serviciul de Telecomunicaţii Speciale (STS) a lansat o licitaţie de aproape 5,2 milioane euro pentru proiectare şi execuţie de lucrări pentru realizarea infrastructurii de bază, potrivit unui anunţ publicat pe SICAP.</p>
      <p>"Achizitia are ca obiect proiectarea si executia lucrarilor pentru realizarea infrastructurii de baza Centru Informatic si Comunicatii in scopul asigurarii serviciilor asigurate de STS beneficiarilor legali", se arată în descrierea anunţului postat pe SICAP.</p>
      <p>Finanţarea sumei de 5,19 milioane de euro destinate lucrărilor se face de la bugetul de stat, nu printr-un proiect sau program finanţat din fonduri ale Uniunii Europene.</p>
      <p>Totodată, ofertanţii trebuie să aibă capacitatea de a asigura protecţia informaţiilor clasificate nivel „secret de serviciu”.</p>
      <p>"Ofertantul trebuie să aibă capacitatea de a asigura protecţia informaţiilor clasificate nivel „secret de serviciu”, capacitate dovedită prin obţinerea avizului de securitate eliberat de unitatea specializată din cadrul Serviciului de Telecomunicaţii Speciale", se mai arată în anunţ.</p>
      <p>De asemenea, ofertantul trebuie să facă dovada experienţei generale în activităţi de proiectare şi execuţie lucrări de construcţii similare, respectiv trebuie să fi proiectat şi executat în ultimii cinci ani, calculaţi până la data limită de depunere a ofertei, de „infrastructuri de baza Centru Informatic si Comunicatii” celor care fac obiectul achiziţiei, în valoare cumulată de minim 3.000.000 euro fără TVA.</p>
      <p>Termenul limită pentru primirea ofertelor sau a cererilor de participare este 28 noiembrie.</p>
    </article>
  </body>
</html>