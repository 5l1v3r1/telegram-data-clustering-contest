<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/681950/anastasiadis-diatiro-sygkratimeni-aisiodoxia-gia-tin-trimeri-tou-"/>
    <meta property="og:site_name" content="enikos.gr"/>
    <meta property="article:published_time" content="2019-11-03T09:43:00+00:00"/>
    <meta property="og:title" content="Αναστασιάδης: Διατηρώ συγκρατημένη αισιοδοξία για την τριμερή του Βερολίνου για το Κυπριακό"/>
    <meta property="og:description" content="Συγκρατημένα αισιόδοξος για την τριμερή συνάντηση του Βερολίνου, στις 25 Νοεμβρίου, για το Κυπριακό, δηλώνει ο Πρόεδρος της Κυπριακής Δημοκρατίας Νίκος Αναστασιάδης..."/>
  </head>
  <body>
    <article>
      <h1>Αναστασιάδης: Διατηρώ συγκρατημένη αισιοδοξία για την τριμερή του Βερολίνου για το Κυπριακό</h1>
      <address>
        <time datetime="2019-11-03T09:43:00+00:00">03 Nov 2019, 09:43</time>
      </address>
      <p>Συγκρατημένα αισιόδοξος για την τριμερή συνάντηση του Βερολίνου, στις 25 Νοεμβρίου, για το Κυπριακό, δηλώνει ο Πρόεδρος της Κυπριακής Δημοκρατίας <a href="http://www.enikos.gr/politics/681049/anastasiadis-tha-prochorisoume-stous-energeiakous-schediasmous-ma">Νίκος Αναστασιάδης</a> σε συνέντευξή που παραχώρησε στο Αθηναϊκό - Μακεδονικό Πρακτορείο Ειδήσεων.</p>
      <p>«Οι προσδοκίες θα πρέπει να θεωρούνται ελπιδοφόρες, όμως υπάρχει επιφύλαξη», δηλώνει εξηγώντας ότι αυτή «δεν αφορά την ελληνοκυπριακή πλευρά, αλλά τις διεργασίες στην τουρκοκυπριακή κοινότητα και τις παρεμβάσεις της Άγκυρας».</p>
      <p>Σχολιάζοντας την τουρκική προκλητικότητα στην κυπριακή ΑΟΖ και ερωτηθείς εάν φοβάται περαιτέρω κλιμάκωση με τυχόν στρατιωτικές ενέργειες από την πλευρά της Άγκυρας, ο κ. Αναστασιάδης υπογραμμίζει πως επιθυμία της Κυπριακής Δημοκρατίας είναι η μη στρατιωτικοποίηση της διένεξης, παραδέχεται ότι οι προκλήσεις είναι μεγάλες, αλλά υπενθυμίζει πως η ελληνοκυπριακή θέση είναι μία: "νηφαλιότητα, σωστοί χειρισμοί με βάση το Διεθνές Δίκαιο".</p>
      <p>Εκτιμά ότι η Κυπριακή Δημοκρατία είναι θωρακισμένη με τις συμφωνίες στις οποίες έχει καταλήξει, όσον αφορά την οριοθέτηση της Αποκλειστικής Οικονομικής Ζώνης, με την Αίγυπτο, το Ισραήλ, τον Λίβανο, με βάση τη Συνθήκη του Δικαίου για τη Θάλασσα και χαρακτηρίζει «έκνομο αυτό που θέλει να δημιουργήσει η Τουρκία ως τετελεσμένο».</p>
      <p>Κληθείς να σχολιάσει τη στάση Ηνωμένων Πολιτειών και Ρωσίας σε ό,τι αφορά το Κυπριακό, δηλώνει ικανοποιημένος από «τη σαφή δήλωση ότι υποστηρίζουν τα κυριαρχικά δικαιώματα της Κυπριακής Δημοκρατίας στην Αποκλειστική Οικονομική Ζώνη» και προσθέτει: «Πέραν τούτου, όμως, θα πρέπει να λάβουμε υπόψιν συσχετισμούς, επιδιώξεις, συμφέροντα. Όμως, πιστεύω ότι δεν θα επέτρεπαν ποτέ, ούτε η μία ούτε η άλλη (χώρα), να επαναληφθεί κάτι ανάλογο είτε του ΄74, είτε κάτι αναλόγου που συνέβη στη Συρία».</p>
      <p>Ο κ. Αναστασιάδης, ο οποίος συναντήθηκε, την περασμένη Τετάρτη, με τον Πρωθυπουργό Κυριάκο Μητσοτάκη, χαρακτηρίζει άριστη τη συνεργασία με την παρούσα ελληνική κυβέρνηση, όπως και με τις προηγούμενες, κι εκφράζει την ικανοποίησή του για τις συνομιλίες που είχε στην Αθήνα καθώς, όπως λέει, «φαίνεται ότι προχωρούμε με τους ίδιους ακριβώς σχεδιασμούς και αντιλήψεις, με την ίδια στρατηγική στόχευση και με την απεριόριστη αλληλεγγύη της ελληνικής κυβέρνησης στις προσπάθειες που καταβάλλουμε».</p>
      <p>Με αφορμή την τοποθέτησή του, κατά την ομιλία του στην τελετή αναγόρευσής του σε επίτιμο διδάκτορα της Νομικής Σχολής του Αριστοτελείου Πανεπιστημίου Θεσσαλονίκης, ότι "οι πολιτικές ηγεσίες θα πρέπει να ηγούνται και όχι να άγονται από τυχόν συναισθηματικές εξάρσεις του λαού" και απαντώντας σε σχετική ερώτηση, ο κ. Αναστασιάδης λέει πως όντως στο παρελθόν υπήρξαν περιπτώσεις που ο συναισθηματισμός του λαού υπερνίκησε τις προσπάθειες επίλυσης του Κυπριακού. «Γι αυτό και πολλές φορές έχω πει», τονίζει, «πως δεν θα πρέπει ο ηγέτης να καθοδηγείται από τον λαό, αλλά να καθοδηγεί τον λαό. Για αυτό και χρειάζεται αποφασιστικότητα και τόλμη, όταν οι συνθήκες υπαγορεύουν και επιβάλλουν να πάρεις αποφάσεις που μπορεί να μην είναι αρεστές αλλά να είναι ωφέλιμες».</p>
      <p>Πηγή πληροφοριών/ΦΩΤΟ: ΑΠΕ - ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/681262/se-ti-symfonei-o-ypex-tis-kyprou-me-ton-mevlout-tsavousoglou-vide%0A%20%20%20%20%0A"/>
        <a href="http://www.enikos.gr/international/681924/ekatontades-kourdoi-diadilosan-sto-parisi%0A%20%20%20%20%0A"/>
        <a href="http://www.enikos.gr/international/681817/synechizei-tis-apeiles-i-agkyra-tha-steiloume-tous-tzichantistes-%0A%20%20%20%20%0A"/>
        <a href="http://www.enikos.gr/international/681782/neo-soou-erntogan-anoixe-tin-omilia-tou-me-tragoudi-ymno-gia-ton-%0A%20%20%20%20%0A"/>
        <a href="http://www.enikos.gr/international/681695/rosia-emprothesmi-i-paradosi-ton-s-400-stin-tourkia%0A%20%20%20%20%0A"/>
        <a href="http://www.enikos.gr/international/681605/asant-den-prepei-na-metatrepsoume-tin-tourkia-se-echthro-thetiki-%0A%20%20%20%20%0A"/>
        <a href="http://www.enikos.gr/international/681639/i-tourkia-kai-i-rosia-xekinisan-tis-koines-peripolies-sti-syria%0A%20%20%20%20%0A"/>
        <a href="http://www.enikos.gr/international/681601/anadolu-synelifthi-stin-tourkia-voithos-tou-bagkntanti%0A%20%20%20%20%0A"/>
        <a href="http://www.enikos.gr/international/681581/apochorise-o-porthitis-apo-tin-kypriaki-aoz-synechizei-tis-parano%0A%20%20%20%20%0A"/>
      </related>
    </article>
  </body>
</html>