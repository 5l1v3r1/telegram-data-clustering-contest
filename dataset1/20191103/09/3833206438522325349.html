<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Prezidentut-prizova-glasopodavatelite-za-masovo-uchastie-v-balotazha-910682"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-03T09:34:00+00:00"/>
    <meta property="og:title" content="Президентът призова гласоподавателите за масово участие в балотажа"/>
    <meta property="og:description" content="Изключително важно е българите да имат доверие в изборния процес. Много от хората не отиват да гласу..."/>
  </head>
  <body>
    <article>
      <h1>Президентът призова гласоподавателите за масово участие в балотажа</h1>
      <address>
        <time datetime="2019-11-03T09:34:00+00:00">03 Nov 2019, 09:34</time>
      </address>
      <p>Изключително важно е българите да имат доверие в изборния процес. Много от хората не отиват да гласуват, защото нямат доверие, че техният вот ще бъде отчетен коректно и срещу това трябва да се борим. Това заяви президентът <a href="https://www.plovdiv24.bg/novini/persons/5168.html">Румен Радев</a> пред журналисти, след като упражни правото си на глас във втория тур на местните избори в София.</p>
      <p>Президентът призова гласоподавателите за масово участие в балотажа на изборите в страната, за да не се допуска купеният и корпоративен вот да определя тяхното бъдеще. Огромният брой недействителни бюлетини на първия тур и множеството сигнали за купени гласове компрометират организацията и доверието в изборния процес, заяви <a href="https://www.plovdiv24.bg/novini/persons/5168.html">Румен Радев</a>. Затова президентът ще инициира среща с ръководството на Централната избирателна комисия, с органите на реда, с парламентарно представените политически партии, за да бъдат обсъдени пропуските в изборите и отстъплението от прозрачността на изборния процес. Президентът посочи, че въвеждането на машинно гласуване би решило въпроса с огромния брой недействителни бюлетини, който в момента е недопустимо висок.</p>
      <p>Държавният глава заяви, че е гласувал за прозрачно и ефективно управление на София и нейното бъдеще като модерна и зелена европейска столица.</p>
    </article>
  </body>
</html>