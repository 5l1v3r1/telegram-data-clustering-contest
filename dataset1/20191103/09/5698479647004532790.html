<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/03/us-president-trump-says-he-wants-ukraine-president-zelenskiy-to-visit-the-white-house"/>
    <meta property="og:site_name" content="euronews"/>
    <meta property="article:published_time" content="2019-11-03T09:59:23+00:00"/>
    <meta property="og:title" content="ترامپ: دوست دارم زلنسکی را به کاخ سفید دعوت کنم"/>
    <meta property="og:description" content="دونالد ترامپ در جریان مکالمه تلفنی جنجالی خود با رئیس جمهوری اوکراین از وی خواسته بود تا در مورد فعالیت های جو بایدن و پسرش در این کشور تحقیق کند."/>
  </head>
  <body>
    <article>
      <h1>ترامپ: دوست دارم زلنسکی را به کاخ سفید دعوت کنم</h1>
      <address><time datetime="2019-11-03T09:59:23+00:00">03 Nov 2019, 09:59</time> by <a rel="author">یورونیوز فارسی </a></address>
      <p>دونالد ترامپ، رئیس جمهوری آمریکا روز شنبه اعلام کرد که ولودیمیر زلنسکی، همتای اوکراینی خود را به کاخ سفید دعوت خواهد کرد.</p>
      <p>رئیس جمهوری ایالات متحده در حالی این خبر را اعلام کرد که مکالمه تلفنی روز ۲۵ ژوئیه (سوم مرداد) او با ولودیمیر زلنسکی باعث آغاز تحقیقات برای استیضاح او در مجلس نمایندگان شده است.</p>
      <p>وی که با خبرنگاران در محوطه بیرونی کاخ سفید گفتگو می کرد اظهار داشت: «با اطمینان می گویم که از او [زلنسکی] دعوت می کنم.»</p>
      <p>دونالد ترامپ در جریان مکالمه تلفنی جنجالی خود با رئیس جمهوری اوکراین از وی خواسته بود تا در مورد فعالیت های جو بایدن و پسرش در این کشور تحقیق کند.</p>
      <p>جو بایدن که هشت سال معاون باراک اوباما در دوران ریاست جمهوری وی بود یکی از نامزدهای پیشتاز حزب دموکرات برای رقابت با دونالد ترامپ در انتخابات ریاست جمهوری سال ۲۰۲۰ است.</p>
      <p>مجلس نمایندگان آمریکا روز پنجشنبه گذشته به قطعنامه ای رای داد که به تحقیقات برای استیضاح دونالد ترامپ جنبه رسمی می بخشد. اعضای دموکرات کنگره ایالات متحده بر این باور هستند که رئیس جمهوری این کشور با مشروط کردن کمک نظامی به اوکراین ولودیمیر زلنسکی را برای تحقیق در مورد جو بایدن تحت فشار قرار داده است.</p>
    </article>
  </body>
</html>