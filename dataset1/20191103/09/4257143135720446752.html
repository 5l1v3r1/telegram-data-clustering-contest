<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/03/babosek-ismet-vilagbajnokok"/>
    <meta property="og:site_name" content="infostart"/>
    <meta property="article:published_time" content="2019-11-03T09:54:00+00:00"/>
    <meta property="og:title" content="Babosék szenzációs játékkal ismét világbajnokok - videó"/>
    <meta property="og:description" content="A magyar játékos sorozatban harmadik vb-trófeáját szerezte meg, miután Kristina Mladenovic-csal az oldalán megnyerték a sencseni tenisz WTA-vb páros versenyét."/>
  </head>
  <body>
    <article>
      <h1>Babosék szenzációs játékkal ismét világbajnokok - videó</h1>
      <address><time datetime="2019-11-03T09:54:00+00:00">03 Nov 2019, 09:54</time> by <a rel="author">Infostart / MTI</a></address>
      <h3>A magyar játékos sorozatban harmadik vb-trófeáját szerezte meg, miután Kristina Mladenovic-csal az oldalán megnyerték a sencseni tenisz WTA-vb páros versenyét.</h3>
      <p>A címvédő Babos Tímea és Kristina Mladenovic nyerte meg a 14 millió dollár (4,2 milliárd forint) összdíjazású sencseni tenisz WTA-világbajnokság páros versenyét, mivel a vasárnapi fináléban 6:1, 6:3-ra legyőzte a cseh Barbora Strycovát és a tajvani Hszie Szu-vejt.</p>
      <p>Érdekes, hogy a soproni teniszező élete első páros tornagyőzelmét éppen Hsziével aratta 2012-ben Birminghamben.</p>
      <p>Babosék három győzelemmel, száz százalékosan jutottak túl a csoportkörön. A szombati elődöntőben szoros mérkőzésen, <a href="https://infostart.hu/sport/2019/11/02/babosek-ujra-vb-dontoben">döntő rövidítésben győzték le</a> a Samantha Stosur, Csang Suaj párost.</p>
      <figure>
        <img src="https://infostart.hu/images/site/articles/inline/2019/11/1572789278-sMDeZBVcl_md.jpg"/>
        <figcaption>MTI/EPA/Alex Plavevski</figcaption>
      </figure>
      <p>A vasárnapi csatában az ötödik vb-jén szereplő Babos társával rögtön elvette Strycova adogatását, majd remek szervákkal megszilárdította az előnyt. Hszie is elbukta az adogatását, mire az ellenfél kikérte edzője tanácsait, de ez sem segített: nemsokára 4:0, majd 5:1 állt az eredményjelzőn. Strycova - aki a négy játékos közül egyedüliként nem volt még világbajnok - tovább bizonytalankodott, így Babosék harmadszor is brékeltek, és 24 perc elteltével már szettelőnyben voltak.</p>
      <figure>
        <iframe data-src="https://twitter.com/WTA/status/1190919552839761921?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/WTA/status/1190925196259033088?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/WTA/status/1190929955808432128?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A folytatásban a rivális duó kihasználta első bréklabdáját, de a magyar-francia páros 2:1-re fordított, majd a 26 éves Babos hatékony hálójátékával 4:2-re meglépett. A címvédő kettős 5:2-nél még vesztett egy gémet, aztán Babos könnyedén kiszerválta a mérkőzést, amely 1 óra 4 percig tartott.</p>
      <blockquote>"Még nem fogtuk fel Kikivel, hogy ilyen nagy bajnokok közé kerültünk, megtiszteltetés itt állni. Köszönet mindenkinek a csapatunkból a támogatásért"</blockquote>
      <p>- mondta a díjátadó ünnepségen a 23. páros trófeáját begyűjtő Babos Tímea, miután Mladenoviccsal együtt a magasba emelte a Martina Navratilova Kupát, amelyet a névadó csehszlovák-amerikai sztártól vettek át.</p>
      <p>A sorozatban harmadik vb-címét begyűjtő soproni teniszező pályafutása 23. páros trófeája mellé partnerével együtt összesen egymillió dollárt (300 millió forint) kapott.</p>
      <p>Ami a vb-múltat illeti, Babosnak 2015-ben egy győzelem és két vereség volt a mérlege a csoportkörben Mladenovic oldalán, míg 2016-ban a negyeddöntőben búcsúzott a kazah Jaroszlava Svedovával. Tavalyelőtt újra egyenes kieséses rendszerben bonyolították le a párosversenyt Szingapúrban, s az első magyar vb-döntős teniszező a cseh Andrea Hlavackovával az oldalán diadalmaskodott, majd 2018-ban megvédte címét, immár Mladenoviccsal.</p>
      <h4>Babos Tímea tornagyőzelmei párosban</h4>
      <p>2012 Birmingham (partner: Hszie Szu-vej, tajvani)</p>
      <p>2013 Bogota (Mandy Minella, luxemburgi)</p>
      <p>2013 Monterrey (Date-Krumm Kimiko, japán)</p>
      <p>2013 Marrákes (Mandy Minella)</p>
      <p>2013 Szucsou (Michaella Krajicek, holland)</p>
      <p>2013 Taskent (Jaroszlava Svedova, kazah)</p>
      <p>2014 Sydney (Lucie Safarova, cseh)</p>
      <p>2014 Kuala Lumpur (Hao Csing-csan, tajvani)</p>
      <p>2015 Dubaj (Kristina Mladenovic, francia)</p>
      <p>2015 Marrákes (Kristina Mladenovic)</p>
      <p>2015 Róma (Kristina Mladenovic)</p>
      <p>2017 Sydney (Anasztaszija Pavljucsenkova)</p>
      <p>2017 Rabat (Andrea Hlavackova, cseh)</p>
      <p>2017 Quebéc (Andrea Hlavackova)</p>
      <p>2017 Taskent (Andrea Hlavackova)</p>
      <p>2017 Moszkva (Andrea Hlavackova)</p>
      <p>2017 Szingapúr, világbajnokság (Andrea Hlavackova)</p>
      <p>2018 Australian Open (Kristina Mladenovic)</p>
      <p>2018 Birmingham (Kristina Mladenovic)</p>
      <p>2018 Szingapúr, világbajnokság (Kristina Mladenovic)</p>
      <p>2019 Isztambul (Kristina Mladenovic)</p>
      <p>2019 Roland Garros (Kristina Mladenovic)</p>
      <p>2019 Sencsen, világbajnokság (Kristina Mladenovic)</p>
      <p>
        <i>Nyitókép: MTI/EPA/Alex Plavevski</i>
      </p>
    </article>
  </body>
</html>