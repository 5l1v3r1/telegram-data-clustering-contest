<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812039.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T09:23:00+00:00"/>
    <meta property="og:title" content="لاریجانی: مقامات آمریکا فکری برای دهان آقای ترامپ کنند"/>
    <meta property="og:description" content="به گزارش فارس، علی لاریجانی در نطق پیش از دستور خود در نشست علنی امروز مجلس (یکشنبه 12 آبان 98) گفت: در 40 سال گذشته دولت‌های گوناگون در آمریکا برای بازگشت سلطه خود بر ملت ایران راه‌های متنوعی را برگزیدند اما هیچ گاه به اهدافشان دست نیافتند. ولو آنکه خسارت‌هایی به کشور وارد کردند و عدم توفیق رؤسای جمهور مختلف آمریکا به استقامت و پایداری و درک عمیق ملت بزرگ ایران مرتبط است."/>
  </head>
  <body>
    <article>
      <h1>لاریجانی: مقامات آمریکا فکری برای دهان آقای ترامپ کنند</h1>
      <address>
        <time datetime="2019-11-03T09:23:00+00:00">03 Nov 2019, 09:23</time>
      </address>
      <p>رئیس مجلس شورای اسلامی گفت:‌رؤسای جمهور آمریکا جنایات زیادی را علیه ملت ایران از حمایت از صدام و تجهیز تروریست‌ها و اجرای تحریم‌ها علیه ملت ایران مرتکب شدند و همواره این اقدامات‌شان را تحت عنوان حمایت از ملت ایران تبلیغ می‌کردند.</p>
      <p>به گزارش فارس، علی لاریجانی در نطق پیش از دستور خود در نشست علنی امروز مجلس (یکشنبه 12 آبان 98) گفت: در 40 سال گذشته دولت‌های گوناگون در آمریکا برای بازگشت سلطه خود بر ملت ایران راه‌های متنوعی را برگزیدند اما هیچ گاه به اهدافشان دست نیافتند. ولو آنکه خسارت‌هایی به کشور وارد کردند و عدم توفیق رؤسای جمهور مختلف آمریکا به استقامت و پایداری و درک عمیق ملت بزرگ ایران مرتبط است.</p>
      <p>رئیس مجلس شورای اسلامی اظهار داشت: رؤسای جمهور آمریکا از ابتدای انقلاب دست به انواع ماجراجویی زدند. از تجزیه طلبان حمایت، صدام را تشویق به حمله به  ایران کردند، تروریست‌ها را مسلح و مورد حمایت قرار دادند و آنها را وادار به جنایت علیه ملت ایران کردند و بعد هم با پررویی به آنها پناه دادند.</p>
      <p>وی افزود: رؤسای جمهور آمریکا تحریم‌های گوناگون را علیه ملت ایران به اجرا درآوردند و البته با گستاخی همه این جنایت‌ها را به نام دوستی و حمایت از ملت ایران تبلیغ کردند.</p>
      <p>لاریجانی خاطرنشان کرد: نکته مهم در این بود که مردم عزتمند ایران چون هیچ صداقتی در گفتار و کردار سردمداران آمریکا نمی‌دیدند در مقابل دسائس آنها ایستادگی کردند. البته گاهی کسانی بودند که یا به دلیل عدم شناخت کافی یا ساده اندیشی تبلیغات دولت آمریکا را مورد توجه قرار دادند و دچار خسارت شدند.</p>
      <p>رئیس مجلس شورای اسلامی اظهار داشت: خوشبختانه امروز آمریکا رئیس‌جمهوری دارد که زحمت همه را برای نشان دادن چهره واقعی و کریه سیاست‌های کاخ سفید کم کرده است. بیان شفاف پنهان‌ترین سیاست‌های کاخ سفید از ویژگی‌های اوست.</p>
      <p>وی ادامه داد: این فرد اخیرا به هنگام اعلام مرگ سرکرده گروه تروریستی داعش عنوان کرد که" ما در سوریه به دنبال نفت هستیم و نظامیان آمریکا در مناطق نفتی سوریه می‌مانند اگر کسی خواست آنجا بیاید با او مقابله می‌کنند و شاید هم کسی آمد و خواست نفت را بخرد، با او معامله می‌کنیم. نفت مهم است،‌ جنگ کردها و ترکیه اهمیتی ندارد". </p>
      <p>لاریجانی خاطرنشان کرد: این سخنان شرم‌آور از رئیس رژیمی گفته شده که دائما نگران حقوق بشر در کشورهایی است که مستقل می‌اندیشند. ظاهرا آقای ترامپ متوجه نیست که خاک و نفت سوریه متعلق به دولت و ملت سوریه است و آمریکا حق ندارد با تجاوز به خاک آن کشور و تصرف میادین نفتی قصد غارت آن را داشته باشد. </p>
      <p>رئیس مجلس شورای اسلامی اظهار داشت:‌او گستاخی خود را اینگونه ادامه می‌دهد "در مورد عراق هم نظرم این بود که ما باید نفت آنجا را به دست می‌گرفتیم ولی اینگونه نشد" البته آقای ترامپ توجه دارد که دولت و ارتش آمریکا در عراق تلاش زیادی کردند که نفت عراق را به کنترل خود دآورند اما مرجعیت بیدار نجف و رهبران شرافتمند و ملت رشید عراق بودند که اجازه این خیانت را به آمریکایی‌ها ندادند. البته همیشه این امر سیاست پنهان آمریکا در خاورمیانه و کشورهای نفتی بوده است.</p>
      <p>وی افزود: اکنون سؤال اینجاست که آیا دولت آمریکا که از کمترین حس بشردوستانه نسبت به مردم سوریه و عراق و منطقه بری  است، نسبت به ملت نستوه ایران علاقه انساندوستانه دارد؟ اگر بخواهیم تعبیر سخنان آقای ترامپ را درست در این موقع فهم کنیم این گونه است که همانگونه که کردها، ترک‌ها، عرب‌ها برای ما مهم نیستند و فقط نفت آنها مهم است برای دولت آمریکا ملت ایران هم اهمیتی ندارد بلکه نفت ایران مهم است و چون جرات تسلط نظامی بر این کشور ندارند و سابقه مقاومت ملت ایران در جنگ تحمیلی نشان داد آنها هزینه نظامیان خود را فوق‌العاده می‌بینند پس با محاصره اقتصادی باید ملت ایران را به ستوه درآورند تا بر منابع نفت و گاز آنان مسلط شوند.</p>
      <p>لاریجانی خاطرنشان کرد:‌اینگونه سخنان رئیس‌جمهور آمریکا پرده از چهره واقعی و ضد مردمی این رژیم برمی‌دارد. لازم نیست سایر مقامات آمریکا برای مردم ایران دلسوزی کنند. بهتر است فکری برای دهان آقای ترامپ کنند که آنگونه ماهیت ضد بشری و استثماری آنان را نزد جهانیان آشکار می‌سازد.</p>
      <p>رئیس مجلس شورای اسلامی اظهار داشت: اخیرا این رژیم با سبکسری به دنبال آشفته سازی در منطقه به شیوه‌ای دیگر شده است تا اگر در منطقه موفق به تسلط بر نفت نشد در یک ماجراجویی دیگر اوضاع را به نحوی آشفته سازد تا بتواند به نیت شوم خود برسد اما تردیدی وجود ندارد که مردم بیدار منطقه همانگونه که داعش دست نشانده آمریکا را نابود کردند پاسخی قوی‌تر به این دسیسه آمریکا خواهند داد.</p>
      <p>وی همچنین در ابتدای نطق خود ضمن تبریک فرا رسیدن ماه ربیع‌الاول افزود: از مهمان نوازی‌های کریمانه مردم و دولت عراق در مراسم اربعین سپاسگذاری می‌کنم که نشان دادند دو ملت ایران و عراق پیوند قلبی عمیقی با یکدیگر دارند و همین امر باعث شد تا در دسیسه‌های مختلف معاندین در دهه‌های اخیر با فراست راه را بر بدخواهان دو ملت ببندد.</p>
      <p>رئیس مجلس شورای اسلامی در پایان گفت: در آستانه سالروز تسخیر لانه جاسوسی، روز دانش‌آموز و همچنین تبعید امام به ترکیه قرار داریم. این روز نماد هویت انقلاب اسلامی در مبارزه با ظلم و استعمار است و عمق تفکر ملت ایران از دانش‌آموز و دانشجو گرفته تا همه اقشار ملت را نسبت به استقلال کشور هویدا می‌سازد.</p>
    </article>
  </body>
</html>