<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/03/ujabb-helyen-kell-megismetelni-a-valasztast"/>
    <meta property="og:site_name" content="infostart"/>
    <meta property="article:published_time" content="2019-11-03T09:37:00+00:00"/>
    <meta property="og:title" content="Újabb helyen kell megismételni a választást"/>
    <meta property="og:description" content="A Pécsi Ítélőtábla döntése szerint november 10-én meg kell ismételni a polgármester- és képviselőválasztást a Zala megyei Várföldén, ahol az önkormányzati választást megelőzően, rövid idő alatt, több mint 50 százalékkal növekedett a bejelentkezettek száma."/>
  </head>
  <body>
    <article>
      <h1>Újabb helyen kell megismételni a választást</h1>
      <address><time datetime="2019-11-03T09:37:00+00:00">03 Nov 2019, 09:37</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/10/24/ujabb-valasztasi-csalasi-ugy-reszleteire-derult-feny"/>
        <a href="https://infostart.hu/belfold/2019/10/21/gyanus-esetek-somogyban-megismetlik-a-valasztast"/>
        <a href="https://infostart.hu/belfold/2019/10/17/magyarazata-es-tobb-tanulsaga-is-van-a-115-os-szavazokor-rejtelyenek"/>
        <a href="https://infostart.hu/belfold/2019/10/14/fiktiv-lakcimek-miatt-megismetlik-a-valasztast-egy-telepulesen"/>
      </related>
      <h3>A Pécsi Ítélőtábla döntése szerint november 10-én meg kell ismételni a polgármester- és képviselőválasztást a Zala megyei Várföldén, ahol az önkormányzati választást megelőzően, rövid idő alatt, több mint 50 százalékkal növekedett a bejelentkezettek száma.</h3>
      <p>A Nemzeti Választási Iroda adatai szerint két független polgármester- és tíz független képviselőjelölt mérette meg magát október 13-án. Az eddig is a települést vezető Szörcsökné Horváth Mária 114 szavazatot, kihívója, Tóth Árpád 107 voksot kapott. A képviselőjelöltek között az első és a hatodik legtöbb voksot begyűjtő között is csupán 17 szavazatkülönbség adódott.</p>
      <p>A települési névjegyzék szerint 239 szavazásra jogosult polgár járulhatott az urnákhoz, közülük 223-an voksoltak, 93,31 százalékos volt a részvételi arány.</p>
      <p>Az eredmény ellen a helyi, majd a Zala megyei választási bizottsághoz benyújtott - ott elutasított - jogorvoslati kérelem szerint a választás eredményét befolyásolhatta, hogy Várföldén szeptember 1-jén még csak 157 szavazópolgár szerepelt a nyilvántartásban, október 13-ra pedig már 239-re növekedett a számuk. Néhány hét alatt 82 új lakcímbejelentést regisztráltak a településen, ahol így több mint 50 százalékkal növekedett a szavazópolgárok száma.</p>
      <p>A Pécsi Ítélőtábla honlapján található, október végén meghozott jogerős végzés szerint november 10-én meg kell ismételni Várföldén a polgármester- és képviselőválasztást, mert alapos a gyanú, hogy a "választási eredmények szervezett befolyásolása iránti szándék" valósult meg a nagyarányú lakcímbejelentések révén.</p>
      <p>A választás rendje elleni bűncselekmény miatt rendőrségi eljárás is indult.</p>
      <p>A táblabíróság szerint már a helyi választási irodának is észlelnie kellett volna a bejelentkezettek számának hirtelen növekedését. A megyei választási bizottság eljárása pedig jogsértő volt, amiért a jogorvoslati kérelmet benyújtóktól várta el a lakcímbejelentésekkel kapcsolatos bizonyítást, miközben ezt magának a bizottságnak kellett volna ellenőriznie a számára teljes körűen elérhető adatokból.</p>
      <p>Az ítélőtábla szerint a szavazópolgárok létszámának több mint 50 százalékos emelkedése, a polgármester- és a képviselőjelöltek közötti alacsony szavazatkülönbség a nagyon magas részvételi aránnyal együtt megalapozza a jogsértés gyanúját, mindezeknek "a választási eredmények befolyásolásának szándékán kívül nincs egyéb észszerű magyarázata".</p>
      <p>
        <i>Nyitókép: MTI/Sóki Tamás</i>
      </p>
    </article>
  </body>
</html>