<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619583/%D8%B2%D9%84%D8%B2%D9%84%D9%87-%D8%A8%D8%A7-%D8%A8%D8%A7%D8%B1%D9%86%D8%AF%DA%AF%DB%8C-%D8%B1%D8%A7%D8%A8%D8%B7%D9%87-%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T09:27:00+00:00"/>
    <meta property="og:title" content="زلزله با بارندگی رابطه دارد؟"/>
    <meta property="og:description" content="مسئول شبکه لرزه‌نگاری استان کرمانشاه، گفت: برخلاف تصوراتی که مردم دارند، تاکنون هیچ ارتباط خاصی بین وقوع زلزله و فصل سرما و بارندگی اثبات نشده است."/>
  </head>
  <body>
    <article>
      <h1>زلزله با بارندگی رابطه دارد؟</h1>
      <address>
        <time datetime="2019-11-03T09:27:00+00:00">03 Nov 2019, 09:27</time>
      </address>
      <p>
        <i>مسئول شبکه لرزه‌نگاری استان کرمانشاه، گفت: برخلاف تصوراتی که مردم دارند، تاکنون هیچ ارتباط خاصی بین وقوع زلزله و فصل سرما و بارندگی اثبات نشده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فرهاد فروزی با اشاره به وقوع چند زمین لرزه طی روزهای اخیر و افزایش فعالیت‌های لرزه‌ای در استان کرمانشاه، اظهار کرد: نباید فراموش کنیم که دو سال قبل لایه‌های زمین در این منطقه دچار یک دگرگونی بزرگ شد که پس لرزه‌هایی که در نقاط مختلف رخ می‌دهد تا حدودی متاثر از آن است.</p>
      <p>وی ادامه داد: اگرچه روند فعالیت‌های لرزه‌ای در استان بسیار کند شده، اما لایه‌های زمین هنوز به حالت قبل برنگشته و فشاری که روی لایه‌ها وجود دارد هنوز قطع نشده و می‌توان گفت لرزه‌ها نیز ادامه دار خواهد بود.</p>
      <p>مسئول شبکه لرزه‌نگاری استان کرمانشاه با اشاره به زمین لرزه چند وقت قبل منطقه دینور نیز یادآور شد: در دشت دینور هر چند سال یکبار زلزله‌ای با بزرگی حدود چهار ریشتر رخ می‌دهد.</p>
      <p>فروزی از گسل دینور و صحنه به عنوان یکی از مهمترین گسل‌های زاگرس و یک گسل جوان و فعال یاد کرد که از آن به عنوان گسل عهد حاضر زاگرس هم یاد می‌شود و افزود: بروز لرزه در این گسل اجتناب ناپذیر است و سابقه خرده لرزه در این منطقه وجود دارد.</p>
      <p>وی تاکید کرد: با توجه به تخلیه انرژی که در سال‌های 81 تا 83 در این منطقه رخ داد به نظر نمی‌رسد انبارش انرژی در محدوده گسل دینور وجود داشته باشد، به علاوه ایستگاه‌هایی که در این منطقه داریم هیچ روند غیرطبیعی را ثبت نکرده و جای نگرانی وجود ندارد.</p>
      <p>مسئول شبکه لرزه‌نگاری استان کرمانشاه با اشاره به صحبت‌هایی که بین مردم درباره ارتباط زلزله و فصل بارندگی مطرح است نیز خاطرنشان کرد: تاکنون هیچ ارتباطی بین زلزله و فصل سرما و بارندگی به اثبات نرسیده است.</p>
    </article>
  </body>
</html>