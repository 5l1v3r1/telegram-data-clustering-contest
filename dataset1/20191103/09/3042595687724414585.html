<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/slakter-bisarr-sixpack-trend---usmakelig/71618491"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T09:40:00+00:00"/>
    <meta property="og:title" content="Slakter bisarr sixpack-trend: - Usmakelig"/>
    <meta property="og:description" content="Lege advarer mot såkalt vaskebrett-kirurgi. Nå har tilbudet også kommet til Norge."/>
  </head>
  <body>
    <article>
      <h1>Slakter bisarr sixpack-trend: - Usmakelig</h1>
      <h2>Lege advarer mot såkalt vaskebrett-kirurgi. Nå har tilbudet også kommet til Norge.</h2>
      <address><time datetime="2019-11-03T09:40:00+00:00">03 Nov 2019, 09:40</time> by <a rel="author">Martine Johansen</a></address>
      <p>Det finnes flere eksempler på mennesker som har latt plastiske inngrep gå for langt. Med kallenavn som <a href="https://www.instagram.com/rodrigoalvesuk/?hl=nb">«Human Ken Doll»</a>, <a href="https://www.seher.no/kjendis/human-barbie-viser-frem-moren/64203487">«Human Barbie»</a> og <a href="https://www.dagbladet.no/nyheter/instagram-kjendis-pagrepet/71679890">«Angelina Jolie wannabe»</a> har det også vist seg mulig å oppnå kjendisstatus på bakrunn av ekstreme forvandlinger - som gjerne tiltrekker stor oppmerksomhet i sosiale medier, på godt og vondt.</p>
      <p>
        <b>I dag kan man omtrent fikse på hva enn man måtte ønske. Alt fra intimkirurgi og fettsuging til ansiktsoperasjoner og rumpeløft er å finne på markedet, og det er nærmest bare fantasien som stopper oss.</b>
      </p>
      <p>I jungelen av Instagram-stjerner som tilsynelatende lever av å legge seg under kniven, har det riktignok dukket opp bilder av en ny type inngrep - som vi fram til nå egentlig ikke trodde var mulig.</p>
      <h3>- Siste nytt</h3>
      <p>Influensere som britiske Tracy Kiss og nevnte «Human Ken Doll» er blant dem som har fortalt om såkalt sixpack-kirurgi, der en altså oppnår vaskebrettmage på operasjonsbordet.</p>
      <figure>
        <embed-post data-src="https://www.instagram.com/p/BqF4CgGlTRY" data-service="Instagram"/>
      </figure>
      <p>- Selv om jeg allerede trener veldig mye, har en sterk mage, og spiser sunt, hadde jeg noe overflødig hud som jeg ønsket å bli kvitt. Det er jeg kvitt nå, fortalte tobarnsmora Tracy Kiss i en direktesendt video til følgerne sine etter inngrepet, ifølge <a href="https://www.thesun.co.uk/fabulous/8403030/valentines-day-boyfriend-bought-me-750-pound-six-pack/">The Sun</a>.</p>
      <figure>
        <img src="https://dbstatic.no/71773976.jpg?imageId=71773976&amp;x=0&amp;y=6.8181818181818&amp;cropw=100&amp;croph=80.244755244755&amp;width=429&amp;height=460"/>
        <figcaption><b>NY MAGE:</b> Rodrigo Alves, også kjent under navnet «Human Ken Doll», avbildet etter et av sine første sixpack-inngrep. Foto: Rex / NTB Scanpix Vis mer</figcaption>
      </figure>
      <p>At det noe bisarre inngrepet faktisk er mulig å gjennomføre, er det ingen tvil om. Plastikkirurg ved Aleris-klinikken i Oslo, Børge Davik, forteller til Dagbladet at inngrepet faktisk er siste nytt innen magekirurgi.</p>
      <h3>- Stor etterspørsel</h3>
      <p>Davik har akkurat vært i San Diego på årets store internasjonale plastikkirurgi-kongress, i regi av foreningen American Society of Plastic Surgeons, når Dagbladet tar en prat med ham.</p>
      <figure>
        <img src="https://dbstatic.no/71656665.jpg?imageId=71656665&amp;x=5.631067961165&amp;y=9.6069868995633&amp;cropw=93.78640776699&amp;croph=53.275109170306&amp;width=483&amp;height=367"/>
        <figcaption><b>OGSÅ I NORGE:</b> Plastikkirurg Børge Davik ønsker sixpack-kirurgi velkommen, men påpeker at inngrepet ikke er uten risiko. Foto: Aleris Vis mer</figcaption>
      </figure>
      <p>
        <b>- Fettsuging av magen for å oppnå sixpack var en av de nye trendene som sto på agendaen under kongressen. Jeg har nettopp lært meg disse nye teknikkene, fordi vi opplever stadig større etterspørsel etter det, forteller han.</b>
      </p>
      <p>Davik understreker at en slik operasjon ikke er uten risiko - og at den ikke egner seg for alle.</p>
      <figure>
        <iframe data-src="https://twitter.com/Gizmodo/status/1120790726558867458?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Huden strammes opp på den øvre og nedre delen av magen, samt at kirurgen strammer opp bukveggen. Denne operasjonen er velegnet for personer med løs hud både over og under navlenivå, samt en utbuling av bukmuskulaturen, fortsetter han.</p>
      <h3>- Kynisk industri</h3>
      <p>At det er blitt fysisk mulig å legge seg under kniven for å oppnå tydeligere magemuskler, vekker naturlig nok mye oppsikt. Lege, samfunnsdebatant og forfatter av boka «Kroppsklemma», Kari Løvendahl Mogstad, beskriver trenden som både «usmakelig» og «skremmende».</p>
      <p>- Både gjennom sosiale medier og en stor kynisk industri, blir folk påvirket til å tro at de har et problem eller en fysisk skavank - at de blir lykkeligere og penere dersom de får utført et inngrep. Når det gjelder det å få seg en sixpack gjennom å få gjort fettsuging på magen, såkalt abdominal etching, så er det nokså nytt, men ingenting forundrer meg lenger når det gjelder hva en del klinikker tillater seg å tilby, forteller Mogstad til Dagbladet.</p>
      <figure>
        <img src="https://dbstatic.no/71656674.jpg?imageId=71656674&amp;x=0&amp;y=5.5172413793103&amp;cropw=100&amp;croph=79.448275862069&amp;width=483&amp;height=576"/>
        <figcaption><b>REAGERER:</b> Lege, samfunnsdebatant og forfatter Kari Løvendahl Mogstad. Foto: Cathrine Dillner Hagen Vis mer</figcaption>
      </figure>
      <p>Mogstad peker på det stadig økende presset, blant gutter og menn, om å ha en flott mage. Legen skylder blant annet på mengden «perfekte» Instagram-profiler, der nettopp veldefinerte muskler og vaskebrettmager står i fokus.</p>
      <p>- Når dette dukker opp overalt, er det kanskje ikke så lett å være han som har litt valpefett, er overvektig eller rett og slett utrent. Det er mye mindre rom for det i dag, enn bare for noen få år siden, mener Mogstad.</p>
      <h3>- Stort kroppspress</h3>
      <p>Mens kroppspress blant jenter er veletabert, snakkes det mindre om det motsatte kjønn. Mogstad forteller at dette heldigvis gjøres noe med.</p>
      <p>- Forskning viser at også gutta sliter med det økende kravet om å ha den «perfekte» kroppen. Hos gutter og menn viser det seg mer gjennom en overopptatthet av å ha nok muskler, lav fettprosent og veldefinerte muskler på de «riktige» stedene, som biceps og sixpack, forteller Mogstad.</p>
      <p>
        <i>- Vil du si at sixpack-kirurgi har en skadelig effekt?</i>
      </p>
      <p>- Jeg mener det er bekymringsverdig at det stadig kommer nye tilbud, der man går inn kirurgisk, og endrer på utseendet av kosmetiske grunner. Dette er heller ikke noen små operasjoner, og det kan faktisk gi komplikasjoner og fare for skader. Som fastlege har jeg sett flere som har kommet til meg for å få både sykemelding, antibiotika og annen hjelp etter at kosmetiske inngrep ikke har gått bra, sier hun.</p>
      <figure>
        <embed-post data-src="https://www.instagram.com/p/Bu8q4tdAE9_" data-service="Instagram"/>
      </figure>
      <p>Mogstad frykter for oppfatningen om at skjønnhetsinngrep skal løse problemer og gjøre oss «lykkelige».</p>
      <p>- Det er veldig skremmende. Vi bør gå i oss selv som samfunn, og se på hvorfor slike ytre og overfladiske ting som en flott sixpack definerer hva som skal gjøre oss fornøyde, sier Mogstad.</p>
      <h3>Overraskende studie</h3>
      <p>Kroppspress har i en årrekke vært hyppig diskutert og omtalt i mediene. Fokuset har, som også Mogstad påpeker, vært mest på jenter og deres forhold til kropp.</p>
      <p>Tidligere i år kom det derimot fram, i en ny <a href="https://onlinelibrary.wiley.com/doi/abs/10.1002/eat.22916">studie</a> fra NTNU, at gutter og menn har fire ganger så høy sannsynlighet for å ty til produkter for å bygge muskler. Så mye som 22 prosent svarte at de hadde tatt i bruk produkt (både legale og illegale) for å bygge muskler det siste året.</p>
      <p>
        <i>Saken fortsetter under.</i>
      </p>
      <p>Totalt var det 2460 menn i alderen 18-32 år som deltok i studien, og resultatet var overraskende. I studien kom det blant annet fram at unge menn som er overopptatt av å bygge muskler har en vesentlig større risiko for depresjon og slanking.</p>
      <p>- I mange år har vi tenkt at jenter er hardere rammet av kroppspress enn gutter, men nå ser vi også at guttene sliter. Studien viser at de som er overopptatt av kropp og muskelbygging, egentlig sliter med andre ting, fortalte NTNU-forsker Trine Tetlie Eik-Nes til <a href="https://www.nettavisen.no/livsstil/ny-studie-bekymrer-ntnu-forsker/3423589838.html">Nettavisen</a> i februar.</p>
    </article>
  </body>
</html>