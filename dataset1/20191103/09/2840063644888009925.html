<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/03/maio-plastic-tax-serve-dare-scossa_gcnNGWbNpduR6fuYH8JtzH.html"/>
    <meta property="og:site_name" content="Adnkronos"/>
    <meta property="article:published_time" content="2019-11-03T09:53:00+00:00"/>
    <meta property="og:title" content="Di Maio: &quot;Sulla plastic tax dibattito surreale&quot;"/>
    <meta property="og:description" content="Il capo politico M5S: &quot;Serve a dare una scossa, a invertire la rotta. A parole tutti statisti, alla prova dei fatti si girano dall'altra parte&quot;"/>
  </head>
  <body>
    <article>
      <h1>Di Maio: "Sulla plastic tax dibattito surreale"</h1>
      <address>
        <time datetime="2019-11-03T09:53:00+00:00">03 Nov 2019, 09:53</time>
      </address>
      <p>"<b>Vedo che è nato un dibattito surreale </b>sulla <a href="https://www.adnkronos.com/Search/Link/keyword/plastic%20tax">plastic tax</a>, quindi vorrei mettere le cose in chiaro. Qui abbiamo sentito e visto partiti politici che per anni ci hanno detto: rispettiamo l’ambiente, amiamolo, pensiamo al futuro. E nel frattempo però, mentre si riempivano la bocca di queste belle parole, trivellavano i mari, inauguravano nuovi inceneritori, rievocavano il nucleare". Lo scrive su Facebook <a href="https://www.adnkronos.com/Search/Link/keyword/Di%20Maio">Luigi Di Maio</a>.</p>
      <p>"La Lega - prosegue il capo politico M5S e ministro degli Esteri - lo ha fatto anche al governo insieme a noi e li abbiamo sempre fermati. Per questi signori qui l’ambiente è un pozzo per fare soldi e basta, alcune inchieste della magistratura lo hanno dimostrato. A parole sono tutti degli statisti, nei programmi elettorali c’è sempre la riforma del secolo che salva il pianeta, poi quando si tratta di venire ai fatti, di trovare il coraggio di cambiare rotta e intervenire per dare una nuova visione al Paese, si girano dall’altra parte".</p>
      <p>"E vengono a parlarci di realismo - sottolinea - che ci vuole tempo, che 'oggi no, domani forse, dopodomani sicuramente', come diceva qualcuno. Anche la sinistra, di parole ne ha dette e ridette... Bene, oggi per la prima volta c’è un governo che ci mette la faccia. Che ai cittadini ha promesso un Green New Deal, un grande piano per l’ambiente: vero, concreto, davvero per il futuro dei nostri figli e delle nostre imprese, per renderle più competitive sui mercati internazionali. La plastic tax, come la chiamano, serve a questo. Serve a dare una scossa, serve a invertire la rotta. Non promuovi l’ambiente parlando, lo promuovi facendo delle scelte".</p>
      <p>"I soldi di uno Stato - avverte Di Maio - non sono infiniti, vanno re-distribuiti e la politica serve a questo, appunto, a fare delle scelte. Il MoVimento 5 Stelle la sua scelta l’ha fatta tanto tempo fa: difendere l’ambiente, introdurre nuovi meccanismi per rimettere la nostra economia su un binario più sostenibile e continuare a crescere. È un dovere di chi rappresenta le istituzioni pensare alle future generazioni. Non è una colpa. Ripeto: è un dovere. E noi siamo fieri di onorarlo!".</p>
    </article>
  </body>
</html>