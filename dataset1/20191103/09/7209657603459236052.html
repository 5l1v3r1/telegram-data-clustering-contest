<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ancona/cronaca/cinghiali-1.4866865"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-03T09:49:59+00:00"/>
    <meta property="og:title" content="Fabriano, cinghiali nel parco. Attimi di terrore"/>
    <meta property="og:description" content="Due studentesse erano nell’area verde Merloni quando si sono imbattute nel branco e sono fuggite"/>
  </head>
  <body>
    <article>
      <h1>Fabriano, cinghiali nel parco. Attimi di terrore</h1>
      <h2>Due studentesse erano nell’area verde Merloni quando si sono imbattute nel branco e sono fuggite</h2>
      <address><time datetime="2019-11-03T09:49:59+00:00">03 Nov 2019, 09:49</time> by <a rel="author">ALESSANDRO DI MARCO</a></address>
      <p>Fabriano (Ancona), 3 novembre 2019<b> - </b><b>Attraversano</b> il <b>parco Merloni</b> per tornare a casa dopo la <b>passeggiata notturna</b>, si trovano davanti una famiglia di cinghiali intenta a pascolare al buio nel giardino pubblico e scappano a gambe levate, urlando impaurite per evitare di essere ulteriormente <b>avvicinate dagli ungulati</b>. Sono stati momenti di grande apprensione quelli vissuti da due ragazze ventenni fabrianesi che frequentano l’università e al loro ritorno in città per il fine settimana si sono imbattute in un incontro ravvicinato che le ha profondamente segnate.<br/><br/>Erano circa le 23, quando, nella penombra del parco poco distante <b>dalla chiesa Sacra Famiglia,</b> le due giovani donne all’improvviso si sono trovate sulla loro strada un drappello di cinghiali, almeno un paio dei quali di grandi dimensioni. «Mi hanno raccontato l’episodio, evidenziando che <b>si sono veramente spaventate,</b> tanto da fuggire correndo temendo <b>di essere attaccate</b>», riferisce il consigliere comunale del Pd <b>Barbara Pallucca</b> che ha invitato le due ragazze ad inoltrare una nota all’ente municipale per segnalare l’accaduto. «Ormai – sostiene la Pallucca – siamo davanti a un problema serio e mi auguro che le istituzioni intervengano <b>per allontanare</b> questi animali selvatici dall’area urbana».<br/><br/>In consiglio comunale verrà presentata anche un’interpellanza da parte di <b>Vincenzo Scattolini </b>delle forze di destra, sempre per chiedere sollecitare misure ad hoc da parte dell’ente locale, in seguito a un altro episodio ben poco piacevole di qualche settimana fa, quando il cane di piccola taglia tenuto al guinzaglio dal pensionato fabrianese <b>Francesco Cappelletti</b> è stato aggredito da un cinghiale poco distante dalla stazione ferroviaria. In Comune, intanto, si sta valutando l’ipotesi dell’utilizzo di gabbie mobili in ferro per la cattura dei cinghiali in area urbana, qualora si raggiunga l’intesa con enti e forze dell’ordine.</p>
      <p>Si tratta di <b>gabbie che si chiudono</b> quando i cinghiali arrivano in una determinata area magari attiratj da cibo ed apposite esche e vengono così catturati per poi procedere al loro abbattimento o eventualmente a spostarli in altri ambienti lontani da quello urbano.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/ancona/cronaca/cinghiale-sirolo-1.4695665"/>
      </related>
    </article>
  </body>
</html>