<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/03/egy-nepes-csalad-huzta-le-a-joszandeku-embereket"/>
    <meta property="og:site_name" content="infostart"/>
    <meta property="article:published_time" content="2019-11-03T09:04:00+00:00"/>
    <meta property="og:title" content="Egy család verte át a jószándékú embereket"/>
    <meta property="og:description" content="Adománygyűjtést színlelő külföldi csalókat fogtak el Budapesten."/>
  </head>
  <body>
    <article>
      <h1>Egy család verte át a jószándékú embereket</h1>
      <address><time datetime="2019-11-03T09:04:00+00:00">03 Nov 2019, 09:04</time> by <a rel="author">Infostart</a></address>
      <h3>Adománygyűjtést színlelő külföldi csalókat fogtak el Budapesten.</h3>
      <p>November 1-jén a Belvárosban tartottak ellenőrzést rendőrök, amikor egy adománygyűjtő csoportra figyeltek fel a Március 15. térnél. Három férfi járókelőket szólított meg, úgynevezett adománygyűjtő ív is volt náluk, hallássérült gyerekek támogatására kértek pénzt egy szervezet nevében - <a href="http://www.police.hu/hu/hirek-es-informaciok/legfrissebb-hireink/bunugyek/adomanygyujtest-szinleltek-0">közölte</a> a rendőrség a police.hu oldalon.</p>
      <p>A nyomozók mindhármukat bevitték a kerületi kapitányságra. Másfél órán belül három másik román férfit és három román nőt fogtak el a Párizsi utcában és a Kristóf téren, akik szintén adománygyűjtést színleltek. A feltételezett elkövetőkről kiderült, hogy egy családba tartoznak.</p>
      <p>A BRFK V. kerületi nyomozói a kilenc román állampolgárt jótékony célú adománygyűjtést színlelve elkövetett csalás miatt gyanúsítottként hallgatták ki. A nyomozás kiderítette, hogy aznap hét embertől csaltak ki összesen 45 ezer forintot - olvasható a közleményben.</p>
      <figure>
        <iframe src="https://www.youtube.com/embed/peExDu3AkY4" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: police.hu</i>
      </p>
    </article>
  </body>
</html>