<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/03/finance/pleonasma-o-ai-vasilis-erxetai-me-dora/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-03T09:01:56+00:00"/>
    <meta property="og:title" content="Πλεόνασμα : Ο Αη Βασίλης έρχεται με δώρα"/>
    <meta property="og:description" content="Μοιράζει μέρισμα και αναδρομικά"/>
  </head>
  <body>
    <article>
      <h1>Πλεόνασμα : Ο Αη Βασίλης έρχεται με δώρα</h1>
      <h2>Μοιράζει μέρισμα και αναδρομικά</h2>
      <address><time datetime="2019-11-03T09:01:56+00:00">03 Nov 2019, 09:01</time> by <a rel="author">ΤοΒΗΜΑ Team</a></address>
      <p>Το πλεόνασμα του προϋπολογισμού ανοίγει το δρόμο για τα αναδρομικά και το κοινωνικό μέρισμα.</p>
      <p>Η καλή πορεία των φορολογικών εσόδων, που συνεχίστηκε και τον Οκτώβριο με υπέρβαση πάνω από μισό δισ. ευρώ, δίνει αρκετές διαβεβαιώσεις ότι θα υπάρξει και φέτος υπερπλεόνασμα.</p>
      <p>
        <a href="https://www.in.gr/2019/11/03/politics/sxedio-tis-kyvernisis-gia-tis-poreies-sto-kentro-ta-metra-gia-na-min-paralyei-athina/">Διαβάστε ακόμη : Το σχέδιο της κυβέρνησης για τις πορείες στο κέντρο – Τα μέτρα για να μην «παραλύει» η Αθήνα</a>
      </p>
      <p>Ο πρωθυπουργός αλλά και ο κυβερνητικός εκπρόσωπος έχουν κάνει λόγο για «στήριξη» των ασθενέστερων.</p>
      <p>Ο Σεπτέμβριος, μήνα κατά τον οποίο πληρώθηκε η πρώτη δόση του ΕΝΦΙΑ και η δεύτερη δόση του φόρου εισοδήματος έφερε χαμόγελα στο οικονομικό επιτελείο της κυβέρνησης που βλέπει το πρωτογενές πλεόνασμα να διαμορφώνεται στο τέλος του έτους πάνω από τα 3,68% του ΑΕΠ που προβλέπει το προσχέδιο του προϋπολογισμού του 2020.</p>
      <h3>Το πλεόνασμα</h3>
      <p>Το πρωτογενές πλεόνασμα αναμένεται να φτάσει το 4% του ΑΕΠ. Συνεπώς θα υπάρχει διαθέσιμο υπερπλεόνασμα 0,5% του ΑΕΠ (περίπου 910 εκατ. ευρώ) που θεωρητικά μπορεί να μοιραστεί σε έκτακτα μέτρα. Μέχρι στιγμής το μόνο σίγουρο μέρισμα είναι τα 138 εκατ. που θα διατεθούν για την έκτακτη μείωση της προκαταβολής φόρου του 2019 για τις επιχειρήσεις από το 100% στο 95%.</p>
      <p>Ήδη μέσω αυτού του υπερπλεονάσματος έχουν αποφασιστεί η μεγαλύτερη κατά 205 εκατ. ευρώ μείωση του ΕΝΦΙΑ, το αυξημένο κατά 11 εκατ. ευρώ επίδομα θέρμανσης και η βελτιωμένη ρύθμιση των 120 δόσεων.</p>
      <p>Όλα αυτά ενώ από τον Μάιο έχει μοιραστεί και η -σύμφωνα με την προηγούμενη κυβέρνηση- 13η σύνταξη με κόστος 890 εκατ. ευρώ που διατέθηκε σε όλους τους συνταξιούχους.</p>
      <p>Εκτός αυτού στη συνέχεια του 2019 και κατά το 2020 υπάρχουν αβεβαιότητες, όπως αναφέρει ο Ελεύθερος Τύπος, που πρέπει να αντιμετωπιστούν για να μην κινδυνέψουν οι μειώσεις φόρων και τα άλλα διαρθρωτικά μέτρα που έχουν θεσπιστεί ήδη και όσα θα θεσπιστούν με το φορολογικό νομοσχέδιο.</p>
      <h4>Το κοινωνικό μέρισμα</h4>
      <p>Σημειώνεται ότι τόσο ο υπουργός Οικονομικών, Χρήστος Σταϊκούρας, και ο κυβερνητικός εκπρόσωπος Στέλιος Πέτσας έχουν αποφύγει να δεσμευτούν για το ύψος του ενδεχόμενου κοινωνικού μερίσματος και τους πιθανούς δικαιούχους καθώς θέλουν πρώτα να ξεκαθαρίσει η εικόνα στα ανοιχτά μέτωπα.</p>
      <p>Πληροφορίες, όπως αναφέρει ο Ελεύθερος Τύπος, θέλουν την κυβέρνηση να επιθυμεί να δώσει ένα τύποις κοινωνικό μέρισμα αφού διασφαλίσει ότι έχουν καλυφθεί οι τακτικές και έκτακτες ανάγκες. Ωστόσο, αυτό θα είναι μικρό – περίπου 150 με 200 εκατ. ευρώ – και στοχευμένο κυρίως σε όσους σήμερα παίρνουν το Κοινωνικό Μέρισμα Αλληλεγγύης.</p>
      <h4>Τα αναδρομικά των συνταξιούχων</h4>
      <p>Ένα ακόμη μεγάλο κεφάλαιο είναι ο λογαριασμός για τα αναδρομικά συντάξεων που θα προκύψουν από τις πρόσφατες αποφάσεις του ΣτΕ. Το υπουργείο Οικονομικών περιμένει τους υπολογισμούς του συναρμόδιου υπουργείου Εργασίας σε ό,τι αφορά τις υποχρεώσεις που δημιουργούνται και τον τρόπο εξόφλησης τους. Μπορεί δηλαδή, αν προκύψει το υπερπλεόνασμα, να επιλεγεί η λύση να εξοφληθεί ένα μεγάλο μέρος των υποχρεώσεων του Δημοσίου σε όλους τους δικαιούχους κλείνοντας έτσι και ένα μεγάλο κεφάλαιο από το πρόσφατο παρελθόν.</p>
      <p>Μέχρι στιγμής πολλά είναι τα κυβερνητικά στελέχη που έχουν δηλώσει σε όλους τους τόνους ότι αν προκύψουν υποχρεώσεις για αναδρομικά, αυτές θα ικανοποιηθούν προς όλους, είτε έχουν προσφύγει δικαστικά είτε όχι.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/01/finance/epikourikes-ayksiseis-eos-25-kai-anadromika/"/>
        <a href="https://www.tovima.gr/2019/11/01/finance/forologiko-nomosxedio-entaksi-enoikion-sto-30-ton-ilektronikon-dapanon-apo-to-2020/"/>
        <a href="https://www.tovima.gr/2019/10/31/society/syntaksiouxoi-pote-tha-paroun-ta-anadromika-tou-oi-syntaksiouxoi/"/>
        <a href="https://www.tovima.gr/2019/10/31/finance/syntaksiouxoi-mexri-ton-martio-i-apofasi-tou-ste/"/>
        <a href="https://www.tovima.gr/2019/10/29/society/syntakseis-poioi-tis-kleidonoun-prin-ta-60-poioi-ofelountai-dipla-apo-tis-ayksiseis/"/>
        <a href="https://www.tovima.gr/2019/10/26/finance/vroutsis-ayksiseis-stis-epikourikes-kai-kyries-syntakseis/"/>
      </related>
    </article>
  </body>
</html>