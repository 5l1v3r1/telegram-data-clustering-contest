<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739813"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T09:28:00+00:00"/>
    <meta property="og:title" content="หนุ่มดัดแปลงสายไฟเปลือย ชะล่าใจถูกช็อตมือไหม้ดับ"/>
    <meta property="og:description" content="รู้เท่าไม่ถึงการณ์! หนุ่มก่อสร้างดับอนาถ เหตุชะล่าใจดัดแปลงใช้สายไฟเปลือยเสียบเต้ารับ ก่อนถูกไฟไฟ้าช็อตนิ้วไหม้เกรียมขณะหุงหาอาหาร "/>
  </head>
  <body>
    <article>
      <h1>หนุ่มดัดแปลงสายไฟเปลือย ชะล่าใจถูกช็อตมือไหม้ดับ</h1>
      <address>
        <time datetime="2019-11-03T09:28:00+00:00">03 Nov 2019, 09:28</time>
      </address>
      <figure>
        <img src="https://www.dailynews.co.th/admin/upload/20191103/news_dfPmKRHnEe163858_533.jpg?v=20191104017"/>
      </figure>
      <p>
        <b>รู้เท่าไม่ถึงการณ์! หนุ่มก่อสร้างดับอนาถ เหตุชะล่าใจดัดแปลงใช้สายไฟเปลือยเสียบเต้ารับ ก่อนถูกไฟไฟ้าช็อตนิ้วไหม้เกรียมขณะหุงหาอาหาร </b>
      </p>
      <p>เมื่อวันที่ 3 พ.ย. ร.ต.อ.ณัฐพล  พ่อสาร รองสารวัตร(สอบสวน) สภ.บ่อทอง จ.ชลบุรี รับแจ้งมีเหตุผู้เสียชีวิตจากการถูกกระแสไฟฟ้าช็อตใกล้กับวัดหนองเสม็ด จึงเดินทางไปตรวจสอบพร้อมด้วยแพทย์เวรและหน่วยกู้ภัยสว่างเหตุบ้านทุ่งเหียง ซึ่งที่เกิดเหตุอยู่ภายในซอยบ้านทรายขาว ม.1 ต.บ่อกวางทอง ที่กำลังก่อสร้างบ้านพักยังไม่มีเลขที่ พบเต็นท์สนามกางเป็นที่พักชั่วคราว และศพของนายไกรเพชร เงางาม อายุ 42 ปี นอนเสียชีวิตอยู่ที่พื้นหญ้า เนื้อตัวเปียกปอน นุ่งกางเกงยีนส์ขายาว ใส่เสื้อยืดสีน้ำเงินแขนยาว โดยสภาพศพมีรถเข็นทับอยู่บนร่าง ส่วนที่มือด้านขวายังกำด้ามรถเข็นแน่น และที่นิ้วชี้ไหม้เกรียม ที่ข้างลำตัวยังพบหม้อหุงข้าว และเศษข้าวตกหล่นกระจัดกระจายทั่วบริเวณ</p>
      <figure>
        <img src="https://www.dailynews.co.th/admin/upload/20191103/news_sSQIbtfdxo163857_533.jpg?v=20191104017?v=3247"/>
      </figure>
      <p> <br/>นายวันชัย ใจกว้าง อายุ 48 ปี หัวหน้าคนงาน เปิดเผยว่า ผู้เสียชีวิตทำงานร่วมกับตนได้ประมาณ 5-6 เดือนแล้ว เป็นคนมีนิสัยชอบสันโดษ ไม่ค่อยสุงสิงผู้ใด ตนจึงได้ให้ไปนอนพักที่บ้านที่กำลังก่อสร้าง แต่ลูกน้องเลือกที่จะกางเต็นท์นอนที่สนามหญ้า กระทั่งช่วงเย็นวานเลิกงาน คนงานต่างก็แยกย้ายกลับที่พัก ก็มีคนงานมาพบว่านายไกรเพชร นอนเสียชีวิตแล้ว<br/> <br/>อย่างไรก็ตาม เบื้องต้นตำรวจตรวจพบว่า มีการดัดแปลงอุปกรณ์ปลั๊กไฟ และมีหลายจุดพบปอกสายไฟเปลือยเสียบกับเต้ารับไว้ โดยเฉพาะที่รถเข็นที่นำหลอดนีออนและสปอตไลท์มาติดตั้งเพื่อให้ง่ายต่อการเคลื่อนย้าย มีสายไฟผูกมัดกับตัวรถเข็นที่เป็นโลหะ ทำให้ปลายสายไฟที่เปลือยออกมาไปสัมผัสกับโลหะ ซึ่งเป็นจังหวะที่ผู้ตายกำลังเตรียมอาหารเย็นและไปคว้าเอารถเข็นมาเพื่อให้แสงสว่าง จึงถูกไฟช็อตเสียชีวิตดังกล่าว แต่อย่างไรก็ตาม จะได้เรียกคนงานรายอื่นมาสอบสวนอีกครั้ง เพื่อหาสาเหตุที่แน่ชัดต่อไป.</p>
      <figure>
        <img src="https://www.dailynews.co.th/admin/upload/20191103/news_OGGoJVOLxs163858_533.jpg?v=20191104017?v=4083"/>
      </figure>
    </article>
  </body>
</html>