<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739741"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T02:15:00+00:00"/>
    <meta property="og:title" content="ลูกเรือไอเอสเอสเตรียมอบ'คุกกี้' ในสภาพ'ไร้น้ำหนัก'"/>
    <meta property="og:description" content="นาซาส่งเสบียงและเครื่องมือทางวิทยาศาสตร์ชุดใหม่ซึ่งรวมถึง 'เตาอบขนม' ขึ้นสู่สถานีอวกาศนานาชาติ เพื่อการทดลองอบคุกกี้ในสภาวะไร้น้ำหนัก"/>
  </head>
  <body>
    <article>
      <h1>ลูกเรือไอเอสเอสเตรียมอบ'คุกกี้' ในสภาพ'ไร้น้ำหนัก'</h1>
      <address>
        <time datetime="2019-11-03T02:15:00+00:00">03 Nov 2019, 02:15</time>
      </address>
      <p>
        <b>นาซาส่งเสบียงและเครื่องมือทางวิทยาศาสตร์ชุดใหม่ซึ่งรวมถึง "เตาอบขนม" ขึ้นสู่สถานีอวกาศนานาชาติ เพื่อการทดลองอบคุกกี้ในสภาวะไร้น้ำหนัก</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 2 พ.ย. ว่าจรวดแอนทาเรสของบริษัทนอร์ธรอป กันแมน ซึ่งเป็นหนึ่งในคู่สัญญาขององค์การบริหารการบินและอวกาศแห่งชาติของสหรัฐ ( นาซา ) ในการส่งยานแคมปซูลเสบียงขึ้นสู่สถานีอวกาศนานาชาติ ( ไอเอสเอส ) ออกเดินทางจากฐานปล่อยจรวดภายในศูนย์อวกาศของนาซา บนเกาะวอลลอปส์ นอกชายฝั่งรัฐเวอร์จิเนีย ทางตะวันออกของประเทศ เมื่อเวลา 09.59 น. ตามเวลาท้องถิ่นของวันเสาร์ ( 20.59 น. ตามเวลาในประเทศไทย ) เพื่อส่งยานแคปซูลซิกนัส เอ็นจี-12 ลำเลียงเสบียงและอุปกรณ์อื่นขึ้นสู่ไอเอสเอส<br/> </p>
      <figure>
        <iframe data-src="https://twitter.com/northropgrumman/status/1190645134335119360?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191103/news_KtDLJyEudU092155_533.jpg?v=20191103105?v=3781"/>
      </figure>
      <p> </p>
      <figure>
        <iframe data-src="https://twitter.com/northropgrumman/status/1190687724040269824?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ทั้งนี้ สิ่งของที่ยานแคปซูลซิกนัส เอ็นจี-12 บรรทุกไปด้วยและมีกำหนดเชื่อมต่อกับสถานีอวกาศนานาชาติในวันจันทร์ที่ 4 พ.ย. นี้นั้น มีน้ำหนักรวมมากถึง 3.7 ตัน โดยนอกจากอุปกรณ์และเครื่องมือทางวิทยาศาสตร์ ซึ่งรวมถึงฮาร์ดแวร์และซอฟต์แวร์สำหรับใช้งานบนไอเอสเอสแล้ว ยังมี "เตาอบอวกาศ" เพื่อให้ลูกเรือบนไอเอสเอสร่วมกันทดสอบการอบคุกกี้ในสภาวะไร้น้ำหนัก โดยแป้งโดว์สำหรับการปั้นคุกกี้นั้นได้รับความสนับสนุนจากโรงแรม 5 ดาว คือดับเบิลทรี บาย ฮิลตัน และยังมีชิ้นส่วนรถสปอร์ตเพื่อประกอบเองพร้อมเข็มขัดนิรภัยที่มีคุณสมบัติป้องกันรังสี ผลิตโดยบริษัทลัมโบร์กีนีด้วย.<br/><br/><b>เครดิตภาพ : AP</b></p>
    </article>
  </body>
</html>