<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739743"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T02:35:00+00:00"/>
    <meta property="og:title" content="'แม่มณี'ลั่นฟ้องกลับทุกคน ปัดตอบคืนเงินเป็นเรื่องคดี"/>
    <meta property="og:description" content="'แม่มณี' นอนห้องขังสภ.เมืองอุดรฯ กินได้นอนหลับไม่เครียด ส่วนผัวเครียดเดินไปมาทั้งคืน 'แม่มณี' ประกาศกร้าวกับสื่อฯ จะฟ้องกลับทุกคน นักข่าวอย่ามายุ่ง!! ปัดพูดเรื่องคืนเงินให้ผู้เสียหายเพราะเป็นเรื่องคดี "/>
  </head>
  <body>
    <article>
      <h1>'แม่มณี'ลั่นฟ้องกลับทุกคน ปัดตอบคืนเงินเป็นเรื่องคดี</h1>
      <address>
        <time datetime="2019-11-03T02:35:00+00:00">03 Nov 2019, 02:35</time>
      </address>
      <p>
        <b>"แม่มณี" นอนห้องขังสภ.เมืองอุดรฯ กินได้นอนหลับไม่เครียด ส่วนผัวเครียดเดินไปมาทั้งคืน "แม่มณี" ประกาศกร้าวกับสื่อฯ จะฟ้องกลับทุกคน นักข่าวอย่ามายุ่ง!! ปัดพูดเรื่องคืนเงินให้ผู้เสียหายเพราะเป็นเรื่องคดี </b>
      </p>
      <p>จากกรณีวานนี้ (2 พ.ย.) ตำรวจบุกจับ น.ส.วันทนีย์ ทิพย์ประเวช หรือ เดียร์ หรือที่รู้จักกันในฉายา "แม่มณี" และนายเมธี ชิณภา อายุ 20 ปี สามี ในห้องพักพื้นที่อ.สัตหีบ จ.ชลบุรี ขณะหลบหนี ก่อนส่งตัวมาดำเนินคดีที่สภ.เมืองอุดรธานี ตามหมายจับศาลจังหวัดอุดรธานี จ.261/2562 และ จ.262/2562 ข้อหา ร่วมกันฉ้อโกงประชาชน, ร่วมกันให้กู้ยืมเงินอันเป็นการฉ้อโกงประชาชน และร่วมกันนำข้อมูลอันเป็นเท็จเข้าสู่ระบบคอมพิวเตอร์ โดยหลังจากที่ผู้ต้องหาทั้งสองคนมาถึงเจ้าหน้าที่ได้สอบปากคำ ก่อนคุมตัวเข้าห้องขังแยกชายหญิงกันคนละห้อง<br/><br/>ความคืบหน้าวันที่ 3 พ.ย. ผู้สื่อข่าวรายงานว่า ขณะที่ถูกควบคุมตัวอยู่ในห้องขังตั้งแต่เมื่อคืนที่ผ่านมาจนถึงเช้านี้ แม่มณีไม่มีอาการเครียดแต่อย่างใด กินได้นอนหลับเป็นปกติ ส่วนสามีแม่มณีมีอาการเครียดอย่างเห็นได้ชัด ไม่นอนเดินไปเดินมาทั้งคืน ขณะที่เจ้าหน้าที่สิบเวรเฝ้าจับตาดูทั้งคู่อย่างใกล้ชิด เช้าวันนี้เจ้าหน้าที่ตำรวจได้นำตัวแม่มณีกับสามีออกมาพิมพ์ลายนิ้วมือทำประวัติ โดยช่วงนี้ผู้สื่อข่าวได้สอบถามแม่มณีว่าเป็นอย่างไรบ้าง แม่มณีตอบว่า ตอนนี้ตนเป็นแค่เพียงผู้ถูกกล่าวหา ยังไม่ได้มีความผิดแต่อย่างใด และขอบอกว่าแม่หรือญาติของตนไม่เกี่ยวข้องด้วยที่มากันเมื่อวานเพราะว่าเป็นพยาน หลังจากนี้จะปรึกษากับทนายความเพื่อฟ้องกลับทุกคน พวกสื่อฯ ควรจะหยุดได้แล้ว เสนอข่าวมั่วๆ อย่ามายุ่งกับตนอีก ผู้สื่อข่าวถามต่อว่า จะมีการคืนเงินให้กับผู้เสียหายที่เข้าแจ้งความหรือไม่อย่างไร แม่มณี กล่าวว่า ขอไม่ตอบและยังไม่พูดเรื่องนี้ เพราะเป็นเรื่องในสำนวน เกรงว่าจะกระทบกับรูปคดี  </p>
      <figure>
        <img src="https://www.dailynews.co.th/admin/upload/20191103/news_uDBcHvgYZj093436_533.jpg?v=201911031510?v=9025"/>
      </figure>
      <p>     <br/><br/>สำหรับบรรยากาศที่สภ.เมืองอุดรธานี ตั้งแต่ช่วงเช้ามีกองทัพสื่อมวลชนมาเกาะติดสถานการณ์เพื่อรายงานความคืบหน้าอย่างใกล้ชิด ขณะที่พล.ต.ท.เจริญวิทย์ ศรีวนิชย์ ผบช.ภ.4 ก็ได้สั่งการตั้งแต่วานนี้ให้เจ้าหน้าที่ตำรวจเตรียมความพร้อมในการดูแลความสงบเรียบร้อย หากว่าจะมีผู้เสียหายเดินทางมาแจ้งความเอาผิดกับแม่มณีเพิ่ม หรือเดินทางมาที่โรงพักหลังทราบข่าวว่าผู้ต้องหาถูกคุมตัวอยู่ที่นี่  <br/><br/><br/><b><a href="https://www.dailynews.co.th/crime/739722">'แม่มณี'จากดินสู่ดาวร่วงตกสวรรค์ เท้าแชร์ลวงโลกพันล.  </a></b>   </p>
    </article>
  </body>
</html>