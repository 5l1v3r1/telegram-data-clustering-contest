<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/kis-grofo-megneznem-dzsudzsak-nezeset-meg-a-jarasat-interju/185682"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-03T02:00:00+00:00"/>
    <meta property="og:title" content="Kis Grófo: Megnézném Dzsudzsák nézését meg a járását - interjú"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Kis Grófo: Megnézném Dzsudzsák nézését meg a járását - interjú</mark>
      </h1>
      <address><time datetime="2019-11-03T02:00:00+00:00">03 Nov 2019, 02:00</time> by <a rel="author">G. Sz.</a></address>
      <p>
        <b>Nem túl gyakran ad interjút a Bulibáró, de most kötélnek állt, és elárulta, edzőteremben tartja formában magát, felnéz a Gipsy Kings zenekarra, mert roma előadókként világhírűvé váltak, na és hogy májusban született kislányával, Tündével sokkal engedékenyebb, mint fiaival. </b>
        <b>Nem túl gyakran ad interjút a Bulibáró, de most kötélnek állt, és elárulta, edzőteremben tartja formában magát, felnéz a Gipsy Kings zenekarra, mert roma előadókként világhírűvé váltak, na és hogy májusban született kislányával, Tündével sokkal engedékenyebb, mint fiaival.</b>
      </p>
      <p>
        <b>Nehéz volt keresztülvinni, hogy hivatalosan is felvehesse a művésznevét és Grófo-Kozák László legyen? Egyáltalán honnan jön a Grófo név?</b>
      </p>
      <p>A Grófo onnan ered, hogy régen a grófoknak gyönyörű göndör fürtös hajuk volt, akárcsak az édesapámnak, aki innen kapta a nevét. Mivel én voltam az elsőszülött fia, így én lettem Kis Grófo, az én kisfiam pedig emiatt kapta a Cino Grófo nevet, hiszen mindig apáról fiúra száll, generációkon át. Ez egy ismert művésznév, és mivel az édesapám hivatalosan használhatja, így nem volt körülményes a névváltoztatási procedúra. A roma nevek között egyébként már megtalálható a Grófo név.</p>
      <p>
        <b>Mennyiben más lányos apának lenni, mint amikor még csak két fia volt? Érzelmesebb, netán engedékenyebb lett?</b>
      </p>
      <p>Mindhárom gyermekemet egyformán szeretem, viszont a kislánnyal teljesen másképp viselkedek, és azt vettem észre, hogy vele sokkal engedékenyebb vagyok. Persze a két fiú is imádnivaló volt kisgyermekként. De még csak most kezdem igazán felfogni, hogy már háromgyermekes apa vagyok.</p>
      <p>
        <b>Nyolc év után felhajtás nélkül vette el szerelmét, gyermekei édesanyját, Tündét. Hogy lehet, hogy a Bulibáró nem csapott hetedhét országra szóló lakodalmat?</b>
      </p>
      <p>Szűk körben tartottuk a lagzit, de nálunk a szűk kör is hetedhét országra szóló lakodalmat jelent.</p>
      <p>
        <b>Nemrég arról szóltak a hírek, hogy munkamá­niás, és rendre túlhajtja magát. Hogy élte meg, hogy rövid ideig kórházban is kezelték?</b>
      </p>
      <p>Ritkán szoktam kórházba járni, most sem volt jó érzés, de azt gondolom, ez egy intő jel volt nekem, hogy egy picit jobban figyeljek oda az egészségemre.</p>
      <p>
        <b>Egyáltalán hány kilométert nyom le egy hét alatt egyik fellépésről a másikra tartva?</b>
      </p>
      <p>Nagyon sokat utazunk, heti körülbelül 1500-2000 kilométert.</p>
      <p>
        <b>Életmódot is váltott, például rendszeresen sportol. Nem unja az edzőtermet?</b>
      </p>
      <p>Az őszi és a téli időszakban edzőteremben kardiózom heti háromszor, nyáron pedig, ha újra kint tudunk majd lenni a szabadban, teniszre váltok. Az edzőtermet nem unom, közel áll hozzám és inspirál. A cél érdekében bármit elkövetek, és igyekszem mind egészségesebb életmódot élni.</p>
      <p>
        <b>Az alkoholról viszont nem kellett leszoknia, mert az a hír járja önről, hogy sosem iszik. Eszerint csak a dalszövegeiben folyik a sör meg rendeli a whiskyt literszámra?</b>
      </p>
      <p>Aki ismer, tudja, hogy Kis Grófo a fellépésein csak mentes vizet iszik. Ünnepekkor, családi rendezvények alkalmával viszont szeretek én is bulizni, olyankor megiszom egy-két italt, de természetesen mértékkel.</p>
      <p>
        <b>Egy előadónak fontos a megjelenés. Elárulja, melyikből van több a szekrényében: öltönyből, nyakkendőből vagy napszemüvegből?</b>
      </p>
      <p>Így, ebben sorrendben, szép kollek­cióm van. Inkább az elegánsabb szerkókat kedvelem, mert szerintem egy előadónak példaértékűnek kell lennie. Én az adott helyszínt és a közönséget már az öltözékemmel is megtisztelem.</p>
      <p>
        <b>Van stylistja vagy a saját ízlése után megy?</b>
      </p>
      <p>A saját magam stylistja vagyok, viszont a feleségem véleményét és tanácsát mindig megfogadom.</p>
      <p>
        <b>Létezik olyan szín, amilyet soha nem viselne?</b>
      </p>
      <p>Kombinálva bármilyen színű öltöny felvehető, de zöld öltönyöm például nincs.</p>
      <p>
        <b>Ha bármelyik külföldi sztárénekessel közös klipet forgathatna, ki lenne az és miért?</b>
      </p>
      <p>A Gipsy Kings. Az ő zenéjükön nőttem fel, felnézek rájuk és büszke vagyok arra, hogy roma származású előadóként ekkora világhírnévre és elismerésre tettek szert.</p>
      <p>
        <b>Otthon, pihenésképpen milyen zenét hallgat?</b>
      </p>
      <p>Szeretem a köny­nyűzenét, Majka dalait például nagyon kedvelem.</p>
      <p>
        <b>Magyarországon nyilván több híres ember lagziján is fellépett már. Melyik volt a legemlékezetesebb?</b>
      </p>
      <p>Ugyanúgy emlékezetes a hétköznapi embe­reknél is egy esküvő, privát ünnepség, mint egy ismertnél. A lagzikon mindenki jól érzi magát, ahogyan én is, így egyet sem tudok külön kiemelni.</p>
      <p>
        <b>A magyar futballválogatott a győzelmei után rendre az ön slágereit énekli az öltözőben. Szereti egyáltalán a focit?</b>
      </p>
      <p>A focit szeretem, de a fellépések miatt nem mindig tudom naprakészen nyomon követni az eredményeket.</p>
      <p>
        <b>Kapcsolatban van a játékosokkal, barátjának nevezheti például Dzsudzsák Balázst?</b>
      </p>
      <p>Balázzsal nem volt még lehetőségem személyesen találkozni, amit nagyon sajnálok. Bízom benne, hogy erre mielőbb sor kerül, hiszen mindenképpen szeretném megnézni a nézését meg a járását…</p>
      <figure>
        <img src="http://media.borsonline.hu/cikk/20/191223/gallery-picture/645w/2010791_kis-grofo-1959-vsz1.jpg"/>
        <figcaption>2015: Óriási rajongótábora van © Vadnai Szabolcs</figcaption>
      </figure>
      <figure>
        <img src="http://media.borsonline.hu/cikk/20/191223/gallery-picture/645w/2010789_2016-mti-dmoha2016062801711.jpg"/>
        <figcaption>2016: A VOLT Fesztivál fellépőjeként © MTI</figcaption>
      </figure>
      <figure>
        <img src="http://media.borsonline.hu/cikk/20/191223/gallery-picture/645w/2010783_korda-gyorgy-balazs-klari-kis-grofo-01-vt1.jpg"/>
        <figcaption>2016: Korda György és Balázs Klári is szívesen pózol vele © Vaskó Tamás</figcaption>
      </figure>
      <figure>
        <img src="http://media.borsonline.hu/cikk/20/191223/gallery-picture/645w/2010781_maja-es-curtis-kis-grofo-08-vt1.jpg"/>
        <figcaption>2016: Majkával (jobbra) és Curtisszel a koncerten © Végh István</figcaption>
      </figure>
      <figure>
        <img src="http://media.borsonline.hu/cikk/20/191223/gallery-picture/645w/2010785_68740020-3069225623149462-31196804571422785536-n.jpg"/>
        <figcaption>2019: Együtt a família: Istvánka (balról), Lacika Tündi (babakocsiban), a családfő és Tünde</figcaption>
      </figure>
      <figure>
        <img src="http://media.borsonline.hu/cikk/20/191223/gallery-picture/645w/2010779_tundevel-facebook1.jpg"/>
        <figcaption>2019: Nyolv év után vette el gyermekei anyját © Facebook</figcaption>
      </figure>
      <figure>
        <img src="http://media.borsonline.hu/cikk/20/191223/gallery-picture/645w/2010787_65802760-29645181576953501-9129377665424293888-n.jpg"/>
        <figcaption>2019: Május óta lányos apa is</figcaption>
      </figure>
      <blockquote><b>NÉVJEGY</b> <br/>Kozák László néven született 1993-ban, Szolnokon. Tizenhárom évesen, édesapja bátorítására kezdett el énekelni, és 2006 decemberében jelent meg az első közös albumuk, majd 2009-ben már saját albummal jelentkezett (Gigolo), az országos ismertséget pedig a Jollyval közös No roxa áj hozta meg neki 2012-ben. A Bulibáró című dala 2015-ben az év hagyományos slágerének járó Fonogram-díjat is megkapta, a Nézését meg a járását című dala pedig tizenegy nyelven lett dupla platinalemez. 2011-ben szöktette meg az akkor 15 éves Tündét, aki azóta három gyerekkel ajándékozta meg: <br/>Lacika 7, Istvánka 5 éves, Tünde öt hónapos.</blockquote>
      <p>
        <a href="http://www.borsonline.hu/velemeny/bulibaro/185702">Kapcsolódó jegyzetünk ide kattintva olvasható.</a>
      </p>
    </article>
  </body>
</html>