<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/svobodu-a-demokracii-oslavi-spolecnym-rekordem-20191103.html"/>
    <meta property="og:site_name" content="Deník.cz"/>
    <meta property="article:published_time" content="2019-11-03T05:55:00+00:00"/>
    <meta property="og:title" content="Vytvoří nový rekord? Nejvíc véček připomene výročí svobody a demokracie"/>
    <meta property="og:description" content="Vyfoťte se se vztyčeným ukazováčkem a prostředníčkem tvořícími písmeno V. K tomu vyzývají u příležitosti oslav třiceti let svobody a demokracie komisaři z pelhřimovské Agentury Dobrý den. Chtějí totiž vytvořit nový společný rekord.  "/>
  </head>
  <body>
    <article>
      <h1>Vytvoří nový rekord? Nejvíc véček připomene výročí svobody a demokracie</h1>
      <address><time datetime="2019-11-03T05:55:00+00:00">03 Nov 2019, 05:55</time> by <a rel="author">Denisa Šimanová</a></address>
      <p>Stačí, když zájemci v průběhu letošního listopadu pořídí svou fotografii se symbolem vítězství, oblíbeným gestem prezidenta Václava Havla, gestem spjatým se sametovou revolucí, a tu následně zveřejní. Z jednotlivých fotografií vznikne rekordní galerie Nejvíc véček.</p>
      <figure>
        <img src="https://g.denik.cz/41/d8/zacalo-hlasovani-v-ankete-strom-roku-2019-o-vitezstvi-bojuji-i-dub-z-trebicska-a-borovice-ze-11_denik-150-3x2.jpg"/>
      </figure>
      <aside>
        <a href="https://www.denik.cz/regiony/vitez-prenechal-svou-vyhru-druhemu-v-poradi-uzije-ji-zizkuv-dub-20191102.html">Ovládli anketu Strom roku, prémie se ale vzdali. Získá ji druhý v pořadí Přečíst článek ›</a>
      </aside>
      <p>Součástí rekordu se tedy stane každý, kdo do 30. listopadu nahraje na web www.nejvicvecek.cz zmíněnou fotografii, na které bude gesto ruky se vztyčeným ukazovákem a prostředníkem tvořícími písmeno V. Přispět lze také prostřednictvím Instagramu, kde je třeba fotku s véčkem označit hashtagem #nejvicvecek.</p>
      <p>„Jak bude fotografie s véčkem vypadat, je na každém účastníkovi. Může se například jednat o selfie, o fotku osoby nebo více osob, samotné gesto ruky v zajímavé kompozici, ale také fotku výtvarného díla s daným motivem,“ vyjmenoval možnosti Luboš Rafaj z Agentury Dobrý den Pelhřimov.</p>
      <h3>Největší véčko z lidí</h3>
      <p>Součástí oslav bude také rekordní pokus nazvaný Největší véčko z lidí, který se uskuteční v pátek 15. listopadu na ploše pelhřimovského Masarykova náměstí. O obraz z lidských těl se v Pelhřimově pokusí ve spolupráci se všemi pelhřimovskými základními školami, a to ve 12.30 hodin.</p>
      <figure>
        <img src="https://g.denik.cz/66/8a/halloween-zoo-hodonin-deti-oslava-dusicky-strasidla-kostymy-05_denik-150-3x2.jpg"/>
      </figure>
      <aside>
        <a href="https://www.denik.cz/regiony/v-zoo-ozila-strasidla-noc-duchu-probudila-zombie-i-carodejnice-20191103.html">V hodonínské zoo ožila strašidla. Noc duchů probudila zombie i čarodějnice Přečíst článek ›</a>
      </aside>
      <p>Živý obraz v českých národních barvách bude znázorňovat symbol vítězství. K dokreslení obrazu poslouží také největší česká vlajka měřící 12 krát 18 metrů, která je exponátem Muzea rekordů a kuriozit.</p>
      <p>„Pojďme celému světu, ale hlavně sami sobě tímto jednoduchým způsobem říci, že jsme silný český národ, který si váží 17. listopadu 1989 jako významného dne naší novodobé historie,“ láká malé i velké prezident Agentury Dobrý den Miroslav Marek.</p>
    </article>
  </body>
</html>