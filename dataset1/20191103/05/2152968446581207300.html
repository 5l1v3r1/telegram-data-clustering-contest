<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/top-novini/2019/11/03/sled-zdrava-bitka-bagata-ostana-na-kosym-ot-pobedata-sreshtu-liuis.428344"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T05:44:00+00:00"/>
    <meta property="og:title" content="След здрава битка Багата остана на косъм от победата срещу Люис"/>
    <meta property="og:description" content="Съдийските гласове бяха с един повече за &quot;Черния звяр&quot; | Dnes.bg"/>
  </head>
  <body>
    <article>
      <h1>След здрава битка Багата остана на косъм от победата срещу Люис</h1>
      <h2>Съдийските гласове бяха с един повече за "Черния звяр"</h2>
      <address><time datetime="2019-11-03T05:44:00+00:00">03 Nov 2019, 05:44</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Благой Иванов надигра тежкия удряч Дерик Люис в три рунда здрава битка, но за съжаление, съдийското решение не бе в негова полза. Българинът загуби след неединодушно решение, въпреки че отбеляза повече точни удари и събаряния. Съдийските гласове бяха с един повече /2:1/ за „Черния звяр“, предаде <a href="http://boec.bg/">Boec.bg</a>.</p>
      <p>На няколко пъти родният боец бе на ръба да приключи опонента му, но единствено физическата сила на Люис го спаси.</p>
      <p>Ето как се разви двубоят от основната бойна карта UFC 244:</p>
      <p>Рунд 1: Битката започва на фона на възгласите от местните фенове, които подкрепят Люис. Само след минута игра Благой Иванов поваля „Черния звяр“ и попада в странично задържане. Багата се опитва да приключи двубоя с ключ на ръката, но американецът се спасява. Двамата влизат в тежки боксови размени, а Дерик Люис също отбелязва събаряне. Благой се изправя бързо, но е притиснат в клинч към клетката. Българинът спокойно разменя крошета с по-тежкия Люис.</p>
      <p>Рунд 2: Багата открива втората част със силно ляво кроше. Опонентът му се вкопчва в него и опитва ъперкът от клинч. Багата поваля Люис след поредна лавина от удари на американеца. Отново световният шампион по самбо опитва ключ на ръката, но съперникът му защитава и се изправя на крака. Благой притиска Люис към клетката и пласира колена и ъперкъти. Благой препъва американеца и го поваля за пореден път. Този път родният боец опитва задушаване, но времето изтича.</p>
      <related>
        <a href="https://www.dnes.bg/top-novini/2019/11/02/zlaten-shans-za-bagata-vliza-v-reshavashta-bitka-sreshtu-derik-liuis.428309"/>
      </related>
      <p>Рунд 3: Последният рунд започва с по-малко екшън от страна и на двамата бойци, които очевидно са на ръба на силите си. Благой притиска Дерик към клетката, но опитът му за събаряне е неуспешен. „Черният звяр“ опитва събаряне, но Благой се защитава умело и отново притиска опонента му с гръб към клетката. Багата влиза в размени последните двайсет секунди и двубоят приключва с аплодисменти от страна на Дейна Уайт.<br/> </p>
    </article>
  </body>
</html>