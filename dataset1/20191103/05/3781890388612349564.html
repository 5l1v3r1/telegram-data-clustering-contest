<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739780"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T05:38:00+00:00"/>
    <meta property="og:title" content="เพจดังแจ้งข่าวร้อน'สาวญี่ปุ่น'ติดไวรัสซิก้า หลังเที่ยวไทย"/>
    <meta property="og:description" content="เพจดังแจ้งข่าวร้อนในญี่ปุ่น รัฐบาลพบหญิงวัย 30 ปี ติดเชื้อไวรัสซิก้า หลังกลับจากเที่ยวเมืองไทยช่วงตุลาฯ พร้อมเตือนประชาชนระวังอย่าให้ยุงลายกัด ระหว่างเดินทางไปประเทศเสี่ยงต่อโรคนี้"/>
  </head>
  <body>
    <article>
      <h1>เพจดังแจ้งข่าวร้อน'สาวญี่ปุ่น'ติดไวรัสซิก้า หลังเที่ยวไทย</h1>
      <address>
        <time datetime="2019-11-03T05:38:00+00:00">03 Nov 2019, 05:38</time>
      </address>
      <p>
        <b>เพจดังแจ้งข่าวร้อนในญี่ปุ่น รัฐบาลพบหญิงวัย 30 ปี ติดเชื้อไวรัสซิก้า หลังกลับจากเที่ยวเมืองไทยช่วงตุลาฯ พร้อมเตือนประชาชนระวังอย่าให้ยุงลายกัด ระหว่างเดินทางไปประเทศเสี่ยงต่อโรคนี้</b>
      </p>
      <p>เมื่อวันที่ 3 พ.ย. แฟนเพจชื่อดังอย่าง "ครบเครื่องเรื่องญี่ปุ่น" ได้ออกมาตีข่าวพร้อมกับแจ้งเตือนประชาชนว่า ข่าวร้อนในญี่ปุ่น วันที่ 2 พ.ย.ที่ผ่านมา หญิงอายุ 30 ปีจากเมืองคาเกคาวะ ที่เพิ่งกลับมาจากการเที่ยวประเทศไทยเมื่อเดือนต.ค. ถูกตรวจพบว่าติดเชื้อไวรัสซิก้า แพร่เชื้อผ่านทางยุง หลังกลับถึงบ้านก็มีอาการผื่นขึ้น และได้รับการวินิจฉัยว่า ติดเชื้อไวรัสซิก้า ตอนนี้เธอได้รักษาหายแล้ว และทางการเชื่อว่าเชื้อไม่น่าจะยังแพร่กระจายไปให้คนอื่น พร้อมกับขอให้ประชาชนระวังอย่าให้ยุงกัดเมื่อเดินทางไปยังประเทศที่เสี่ยงต่อโรคนี้</p>
      <figure>
        <img src="https://www.dailynews.co.th/admin/upload/20191103/news_iGcOFJeNZV125037_533.jpg?v=201911040010?v=1686"/>
      </figure>
      <p>ทั้งนี้แฟนเพจ ยังให้ข้อมูลอีกว่า โรคไข้ซิกาเกิดจากการติดเชื้อไวรัสซิกา ซึ่งอยู่ในตระกูลฟลาวิไวรัส (flavivirus) มียุงลายเป็นพาหะนำโรค โดยยุงที่เป็นพาหะนำโรคไข้ซิกาเป็นชนิดเดียวกันกับยุงที่เป็นพาหะของโรคไข้เลือดออก โรคไข้ปวดข้อยุงลาย (Chikungunya) และไข้เหลือง ระยะฟักตัวของโรคไข้ซิกาใช้เวลาเฉลี่ย 4-7 วันหลังโดนยุงกัด (สั้นสุด 3 วันและยาวสุด 12 วัน) อาการที่พบบ่อย ได้แก่ มีไข้ มีผื่นแดง เยื่อบุตาอักเสบ ปวดกล้ามเนื้อ ปวดข้อ อ่อนเพลีย ปวดศีรษะ ซึ่งโดยปกติแล้วอาการเหล่านี้จะเป็นเพียงเล็กน้อย ไม่รุนแรง และเป็นอยู่ประมาณ 2-7 วัน ยกเว้นในหญิงตั้งครรภ์ซึ่งอาจทำให้เด็กทารกที่คลอดมามีสมองเล็ก (Microcephaly) หรือมีภาวะแทรกซ้อนระหว่างตั้งครรภ์ได้<br/><br/>อย่างไรก็ตาม สำหรับการรักษาในปัจจุบันนั้น ยังไม่มีวัคซีนป้องกันโรคไข้ซิกาโดยเฉพาะ การรักษาทำได้ด้วยการพักผ่อนให้เพียงพอ ดื่มน้ำมากๆ และรักษาตามอาการ เช่น ใช้ยาพาราเซตามอลเพื่อลดไข้หรือบรรเทาอาการปวด ทั้งนี้ห้ามรับประทานยาแอสไพรินหรือยากลุ่มลดการอักเสบที่ไม่ใช่สเตียรอยด์ (NSAIDs) เนื่องจากยาบางชนิด เป็นอันตรายสำหรับโรคนี้ โดยอาจทำให้เลือดออกในอวัยวะภายในได้ง่ายขึ้น.<br/><br/>ขอบคุณที่มา : <a href="https://www.youtube.com/watch?v=krV4yBqL0Mo">SBSnews 6</a></p>
    </article>
  </body>
</html>