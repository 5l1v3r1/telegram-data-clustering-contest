<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/china-planuieste-sa-ofere-mai-multa-libertate-companiilor-straine-noile-reglementari-vizeaza-extinderea-companiilor-chinezesti-pe-piata-globala-18514651"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-03T05:00:00+00:00"/>
    <meta property="og:title" content="China plănuieşte să ofere mai multă libertate companiilor străine. Noile reglementări vizează extinderea companiilor chinezeşti pe piaţa globală"/>
    <meta property="og:description" content="La începutul lunii octombrie, China făcut un anunţ prin care retrage limitările impuse asupra companiilor străine, în sectoare importante din industria financiară. Câteva organizaţii străine au declarat că încurajează noile reguli ce urmează să intre în vigoare pe 1 ianuarie, potrivit CNBC."/>
  </head>
  <body>
    <article>
      <h1>China plănuieşte să ofere mai multă libertate companiilor străine. Noile reglementări vizează extinderea companiilor chinezeşti pe piaţa globală</h1>
      <address><time datetime="2019-11-03T05:00:00+00:00">03 Nov 2019, 05:00</time> by <a rel="author" href="https://www.zf.ro/autor/eduard-ivanovici" target="_blank">Eduard Ivanovici</a></address>
      <p>La începutul lunii octombrie, China făcut un anunţ prin care retrage limitările impuse asupra companiilor străine, în sectoare importante din industria financiară. Câteva organizaţii străine au declarat că încurajează noile reguli ce urmează să intre în vigoare pe 1 ianuarie, potrivit CNBC.</p>
      <p>Eforturile întreprinse de guvernul chinez de a le uşura drumul afaceriştilor străini în China vin într-o perioadă în care companiile chinezeşti doresc să devină jucători la nivel global.</p>
      <p>Noile reglementări vin într-o perioadă de tensiune în ceea ce priveşte comerţul cu Statele Unite. Între timp, unii analişti au subliniat faptul că noile schimbări vor ajuta statul chinez să îşi îndeplinească planurile de dezvoltare.</p>
      <p>„Pentru mine ceea ce este cu adevărat important este de unde anume vine deschiderea. China plănuieşte să îşi globalizeze piaţa, nu neapărat să o liberalizeze”, a declarat Chantal Grinderslev, partener la Z-Ben – firmă de consultanţă în management din Shanghai.</p>
      <p>Există, totuşi, limite care vor impuse firmelor străine, de vreme ce China a devenit între timp a doua cea mai mare economie a lumii. Între 2000 şi 2017, aproape toate ţările planetei şi-au expus dorinţa de a intra într-un parteneriat ce vizează comerţul, tehnologia şi capitalul din piaţa chineză. Cu toate acestea, gigantul asiatic şi-a redus expunerea faţă de restul lumii încă din 2007, conform unui raport publicat în vară de McKinsey &amp; Company, cea mai mare firmă de consultanţă financiară din Statele Unite.</p>
      <p>Băncile străine reprezintă în continuare mai puţin de 20% din totalul pieţei, în ciuda faptului că pot opera în China de mai bine de zece ani.</p>
      <p>„Intrarea pe piaţă a mai multor instituţii financiare străine ar putea fi benefică atât chinezilor la nivel individual, cât şi pentru companiile care încearcă să îşi consolideze locul în pieţele globale”, a spus Lester Ross, şef al comitetului Camerei Americane de Comerţ în China. El explică faptul că „slăbiciunile sistemului de reglementare rănesc ambiţiile instituţiilor financiare chineze în Statele Unite”.</p>
      <p>O altă problemă abordată este protecţia proprietăţii intelectuale. Andrew Mcginty, partener la firma de avocatură Hogan Lovells, a spus că eforturile depuse în acest sens ar trebui să vizeze aspecte precum clauze contractuale care solicită înlăturarea secretelor din schimbul documentelor interne.</p>
      <p>Legea investiţiilor străine a trecut în martie şi urmăreşte să îmbunătăţească protecţia proprietăţii intelectuale, să prevină transferul forţat de tehnologie şi să pună pe picior de egalitate companiile străine cu jucătorii locali.</p>
    </article>
  </body>
</html>