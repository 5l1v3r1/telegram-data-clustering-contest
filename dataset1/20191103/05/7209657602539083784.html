<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/forl%C3%AC/cronaca/parkour-1.4866520"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-03T05:50:22+00:00"/>
    <meta property="og:title" content="Parkour a Forlì, Cornea: &quot;Esploro la città saltandone gli ostacoli&quot;"/>
    <meta property="og:description" content="Pratica e insegna la disciplina acrobatica che sostituisce le pedane sportive con gli spazi urbani"/>
  </head>
  <body>
    <article>
      <h1>Parkour a Forlì, Cornea: "Esploro la città saltandone gli ostacoli"</h1>
      <h2>Pratica e insegna la disciplina acrobatica che sostituisce le pedane sportive con gli spazi urbani</h2>
      <address><time datetime="2019-11-03T05:50:22+00:00">03 Nov 2019, 05:50</time> by <a rel="author">SOFIA NARDI</a></address>
      <p>Forlì, 3 novembre 2019 - Se gli si chiede una definizione della sua disciplina, il <b>parkour</b>, il 28enne forlivese <b>Raul Cornea</b> risponde con una definizione tecnica: «Fare parkour significa spostarsi da un punto A ad un punto B nel modo più fluido possibile». Guardandolo muoversi negli spazi urbani tra salti ed evoluzioni quasi innaturali, però, si intuisce che per lui il parkour è molto di più.</p>
      <p><b>Raul Cornea, come si è avvicinato al parkour?</b><br/>«Grazie alla ginnastica artistica che cominciai a praticare all’età di 7 anni».</p>
      <p><b>Fu un’idea sua?</b><br/>«Di mia madre: in casa ero una peste e lei ebbe l’idea di incanalare le mie energie nella ginnastica. Io sono di origini rumene e là c’erano vere e proprie classi dopo la scuola: passavo in palestra tutti i miei pomeriggi».</p>
      <p><b>L’idea di sua madre ebbe successo?</b><br/>«Sì, mi appassionai molto. Certo: feci delle rinunce, ma non mi pesavano. Infatti quando arrivai in Italia, 15 anni fa, continuai con la ginnastica».</p>
      <p><b>Quando incontrò il parkour?</b><br/>«Quando in palestra vidi persone praticare questa disciplina ne fui subito affascinato. Decisi di provare e presto lo preferii alla ginnastica artistica».</p>
      <p><b>Cosa la colpì di questa disciplina che mancava alla ginnastica artistica?</b><br/>«Qui le figure acrobatiche si eseguono senza regole, senza il rigore della ginnastica artistica. Quando fai una figura di parkour con una gamba piegata non importa a nessuno. Inoltre si tratta di uno sport che crea comunità: unisce persone di città diverse con una passione comune».</p>
      <p><b>Il parkour è il suo mestiere?</b><br/>«In parte sì: insegno ai ragazzi nella palestra ‘Laboratorio sport’ di via Talete a Forlì e anche in una di Cesena. Il mio lavoro principale, però, è quello di impiegato in tribunale».</p>
      <p><b>Una sorta di doppia vita, si direbbe.</b><br/>«Beh, diciamo comunque che molte delle persone con cui lavoro non hanno idea che pratichi uno sport così poco formale».</p>
      <p><b>Una delle caratteristiche del parkour è che la strada è il suo teatro principale.</b><br/>«Sì: esploriamo il panorama urbano con le nostre figure. Lo conquistiamo con le nostre evoluzioni, studiando come utilizzare al meglio lo spazio».</p>
      <p><b>Fare evoluzioni in strada è ben visto dai passanti?</b><br/>«No, soprattutto qualche anno fa, quando la disciplina era meno diffusa rispetto ad oggi. Eravamo visti come una specie di distruttori o di bulli».</p>
      <p><b>Non è così?</b><br/>«Anzi: capita spesso che dobbiamo pulire i posti che scegliamo per poterci allenare in sicurezza. È capitato anche recentemente in piazzetta della Misura: era piena di vetri e bottiglie e abbiamo rimosso tutto».</p>
      <p><b>Può essere pensato come un modo diverso di vivere la città?</b><br/>«E’ anche un’occasione per vivacizzare gli spazi urbani».</p>
      <p><b>Ora l’opinione negativa nei vostri confronti si è smussata?</b><br/>«Direi di sì. Le persone si fermano a guardarci e spesso sono più ammirate che seccate. Il cambiamento lo vedo anche nella palestra dove insegno».</p>
      <p><b>Quali segnali ha visto?</b><br/>«I genitori incoraggiano i figli ad iscriversi ai corsi. Ho anche una classe con bambini di tre anni ai quali insegno una psicomotricità che è propedeutica al parkour. Certo, sono un po’ preoccupati, ma sono contenti che il figlio possa incanalare le energie in uno sport sano».</p>
      <p><b>Uno sport che può anche avere funzioni atletico-terapeutiche?</b><br/>«Posso dire che ultimamente è arrivato un ragazzo che è appena stato operato ai piedi e la podologa gli ha consigliato di praticare proprio parkour. È la prima volta che un medico suggerisce questo sport come riabilitazione: trovo che sia un bel segno che l’opinione comune ora è molto migliorata».</p>
      <p><b>Ma non è uno sport pericoloso? Oggettivamente si può cadere e non su un materassino come nella ginnastica.</b><br/>«Tutti gli sport sono pericolosi in una certa misura, ma se si è ben preparati non succede niente. Dietro ogni evoluzione apparentemente spericolata c’è un lungo allenamento».</p>
      <p><b>Lei non si è mai fatto male?</b><br/>«Sì, una volta: mi sono distratto mentre scendevo dei gradini prima di un’evoluzione. Mai durante una figura».</p>
      <p><b>Quali sono le sue zone di Forlì preferite per fare evoluzioni acrobatiche?</b><br/>«La zona del San Domenico e piazzetta della Misura. Mi piace anche l’area intorno alla rotonda Santa Chiara. Spesso si cercano spazi nuovi da scoprire e sperimentare, ma è anche vero che lo stesso posto dove si è stati mille volte può riservare molte sorprese: basta guardarlo con occhi nuovi ed ecco che verranno in mente nuovi modi per reinventarlo».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>