<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/bilal-emin-turan/butce-yapmanin-en-kestirme-yolu-2216534"/>
    <meta property="og:site_name" content="Posta"/>
    <meta property="article:published_time" content="2019-11-03T05:01:08+00:00"/>
    <meta property="og:title" content="Bütçe yapmanın en 'Kestirme' yolu"/>
    <meta property="og:description" content="Cep telefonlarına kolayca indirilebilen Google Maps, Yandex, İBB Yol Gösteren gibi navigasyon uygulamaları hem zamandan hem de yakıttan tasarruf etmenizi sağlıyor. ‘Ben yolu biliyorum’ demeyin bu teknolojik uygulamaların nimetlerinden yararlanın, hızlı götüren alternatif güzargahları da keşfedin."/>
  </head>
  <body>
    <article>
      <h1>Bütçe yapmanın en 'Kestirme' yolu</h1>
      <address><time datetime="2019-11-03T05:01:08+00:00">03 Nov 2019, 05:01</time> by <a rel="author">Bilal Emin Turan</a></address>
      <p>
        <i>Cep telefonlarına kolayca indirilebilen Google Maps, Yandex, İBB Yol Gösteren gibi navigasyon uygulamaları hem zamandan hem de yakıttan tasarruf etmenizi sağlıyor. ‘Ben yolu biliyorum’ demeyin bu teknolojik uygulamaların nimetlerinden yararlanın, hızlı götüren alternatif güzargahları da keşfedin.</i>
      </p>
      <p>
        <b>3.5 yıl trafikte</b>
      </p>
      <p>Trafikteki araç sayısı son 5 yılda 5 milyon adet artarak 23 milyonun üzerine çıktı. Sayıya bağlı olarak trafikte geçirilen zaman da özellikle büyük şehirlerde bir o kadar artıyor.</p>
      <p>Trafik denince akla ilk gelen de dünyanın en kalabalık şehirlerinden biri olan İstanbul. Yapılan bir araştırmaya göre; İstanbul’da yaşayanlar hayatlarının 3.5 yılını trafikte geçiriyor.</p>
      <p>
        <b>Hem zaman hem yakıt</b>
      </p>
      <p>İstanbul, sürücülerin ve yolcuların trafikte en fazla zaman kaybettiği 13’üncü şehir. Bir sürücü bu şehirde yoğun trafikte seyahat başına 30-35 dakika kaybediyor.</p>
      <p>Bunun seyahat başına parasal karşılığı 15 lira, yılda yaklaşık 5.500 lira. Özetle trafik yoğunluğu her geçen gün artarken değerli zamanımız ve bu sürede harcanan yakıt uçup gidiyor. Üstelik sürekli rölantide çalışan motorun, sürekli basılan frenin ömrü de kısalıyor.</p>
      <p>
        <b>'Adresi biliyorum' demeyin!</b>
      </p>
      <p>Her gün kullandığınız yolu ve trafik yoğunluğunu bilseniz dahi navigasyon kullanın. Navigasyon sayesinde güzergahta kaza, yol çalışması veya yolun kapalı olup olmadığını, hangi noktada yoğunluk oluştuğunu anlık olarak ekranda turuncu veya kırmızı renklerden takip edebiliyorsunuz.</p>
      <p>Buna ek olarak benzincileri, otoparkları, ücretli geçişleri, EDS noktalarını, hız kameralarını, kamera görüntüsünü, trafik ışığı noktalarını, nöbetçi eczaneleri, izlediğiniz rotadaki ortalama hızı dahi navigasyondan anlık takip edebiliyorsunuz.</p>
      <p>
        <b>Bir tıkla kolaylık</b>
      </p>
      <p>Bazen gidilecek adresin bilinmemesi, yol sapaklarının kaçırılması da saatlerce trafikte kalmanıza neden olabiliyor. İşte bu noktada teknolojinin nimetlerinden yararlanmakta fayda var.</p>
      <p>Akıllı cep telefonlarıyla birlikte milyonlarca uygulama artık bir tık uzağınızda. Navigasyon (gidilecek yönü ve yol durumunu gösteren uygulama) da bunlardan biri ve hayatı inanılmaz derecede kolaylaştırıyor. Google Maps, Yandex, İBB Cep Trafik en çok kullanılan uygulamaların başında geliyor.</p>
      <p>
        <b>Müthiş bir rehber</b>
      </p>
      <p>Navigasyonlar eskiden sadece bilinmeyen adreslere ulaşmak için kullanılırdı. Ancak buna trafik yoğunluğu, kaza durumu, alternatif güzargah seçeneği gibi birçok özellik eklendi.</p>
      <p>Üstelik biriyle buluşacaksanız konumunuzu da rahatlıkla bu uygulamalar yoluyla paylaşabiliyorsunuz. Uygulamalar seçtiğiniz rotayı hangi yoldan kaç dakikaya gideceğinize kadar tüm detayları sunuyor.</p>
      <p>Aynı rotaya özel aracınızla, toplu taşımayla ya da yürüyerek ne kadar sürede ulaşacağınıza kadar hesaplıyor. Yani sizin rehberiniz oluyor. Sesli yönlendirme özelliği de olan navigasyonlar sayesinde gözünüzü yoldan ayırmadan hedefe gidebiliyorsunuz.</p>
      <p>
        <b>Ekstra güvenlik de sağlıyor</b>
      </p>
      <p>Hızla giderken trafiğin aniden yoğunlaştığı noktaları da görmenizi sağlayan navigasyonlar, yavaşlayarak tedbir almanızı sağlarken olası kazaların da önüne geçiyor.</p>
      <p>Özellikle virajlı, rampa gibi görüş açısının daraldığı, kör noktaların olduğu ve ani hızlanma-frenlemenin yapıldığı şehir içlerinde ekstra güvenlik sağlıyor. Bu yönüyle maddi ve manevi kayıpları önlüyor.</p>
      <p>
        <b>21 KM'lik yolda 20 dakika avantaj</b>
      </p>
      <p>Bağcılar (POSTA Gazetesi)- Avcılar arası E5 ve Basın Ekspres yolu güzergahı takip edilirse 21 kilometre. Bu yolu üç farklı rotayla gitmek mümkün. Özellikle akşam iş çıkışı saatlerinde üç rota arasında 15-20 dakika zaman farkı oluşuyor.</p>
      <p>1 saat 10 dakikaya kadar çıkan ulaşım süresini ben, kestirme yollarla daha az dur-kalk yaparak 50-55 dakikaya düşürebiliyorum. Bu hamleyi yapmama rağmen yol sadece 3 km uzuyor. Yani tek seferde yakıt ve zaman açısından 1-1.5 litre (yaklaşık 10 lira) fayda sağlayabiliyorum.</p>
      <p>
        <b>Püf noktası</b>
      </p>
      <p>Navigasyon uygulamalarını sürekli güncelleyin. Önceden sokak olan yer çıkmaz sokak olmuş olabilir, yol kapanmış olabilir.</p>
      <p>Gideceğiniz yer kısa ama trafik yoğunluğu yüksekse, 5-6 dakika daha uzun süren ama akıcı olan yolu tercih edin. Yakıt tüketimi azalır.</p>
      <p>Otoyol, ücretli geçiş, feribot gibi alternatifleri kullanıp kullanmayacağınızı uygulamanın ‘Ayarlar’ ve ‘Rota seçenekleri’ bölümünden seçebilirsiniz.</p>
      <p>Sürekli gidip-geldiğiniz adresleri (iş-ev) yine ‘Ayarlar’dan kaydedip her seferinde adres girmekten kurtulabilirsiniz.</p>
      <p>Yola çıkmadan önce mutlaka navigasyon uygulamalarından hangi yoldan kaç dakikaya gideceğinizi öğrenin, planlama yapın.</p>
      <p>Navigasyon uygulamanız güncelse alternatif güzergahları denemekten çekinmeyin, yeni rotalar keşfedin.</p>
      <p>Uygulamalar kent trafiğiyle ilgili anlık bildirim yapabiliyor, ‘Ayarlar’dan bu kısmı açabilirsiniz.</p>
      <p>
        <b>Yol dostu uygulamalar</b>
      </p>
      <p>● Google Maps-ücretsiz</p>
      <p>● Yandex Navi-ücretsiz</p>
      <p>● İBB CepTrafik-ücretsiz</p>
      <p>● İBB Yol Gösterenücretsiz</p>
      <p>● Navigon-ücretli</p>
      <p>● CoPilot-ücretli</p>
      <p>● Sygic-ücretsiz</p>
      <p>● TomTom-ücretli</p>
      <p>● MapFactor-ücretli</p>
      <p>
        <b>
          <i>Not:</i>
        </b>
        <i> </i>
        <i>Ücretli uygulamalarda belli süre ücretsiz deneme hakkı veriliyor. Navigasyon uygulamalarının çoğu internet yokken de kullanılabiliyor.</i>
      </p>
    </article>
  </body>
</html>