<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/03/oae-obmislia-da-kupi-letishte-pristanishte-i-zemi-v-bylgariia.428361"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T10:09:00+00:00"/>
    <meta property="og:title" content="ОАЕ обмисля да купи летище, пристанище и земи в България"/>
    <meta property="og:description" content="Емирствата имат интерес и към туризма у нас | Dnes.bg"/>
  </head>
  <body>
    <article>
      <h1>ОАЕ обмисля да купи летище, пристанище и земи в България</h1>
      <h2>Емирствата имат интерес и към туризма у нас</h2>
      <address><time datetime="2019-11-03T10:09:00+00:00">03 Nov 2019, 10:09</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Абу Даби обмисля да купи летище, пристанище и земи в България. Емирствата имат интерес и към българския туризъм.</p>
      <p>“България има намерение да се обърне към високия клас туризъм и смятаме, че с потенциала, който имате, това е напълно възможно. С вашата страна можем да развиваме също логистика, транспорт и земеделие.”, заяви държавният министър в кабинета на Обединените арабски емирства (ОАЕ) Ахмед Али ал Сайег пред <a href="https://www.24chasa.bg/novini/article/7743007">"24 часа".</a></p>
      <p>Той бе в София дни преди официалната визита у нас на престолонаследника на Абу Даби шейх Мохамед бин Зайед ал Нахаян, който се очаква да пристигне в сряда.</p>
      <p>Ахмед Али ал Сайег се срещна с вицепремиера и министър на външните работи Екатерина Захариева и с министрите на финансите, икономиката, транспорта и културата. След това разгледа “София Тех парк”, където му бе представена работата на няколко от високотехнологичните компании, базирани там.</p>
      <p>След срещите на министър Ал Сайег в София стана ясно, че ОАЕ имат интерес към плановете на правителството за развитие на пътната инфраструктура, пристанища и летища, както и за купуването на земеделска земя у нас.</p>
      <p>Предстоящата в сряда среща на престолонаследника на Абу Даби шейх Мохамед бин Зайед ал Нахаян и премиера Бойко Борисов ще бъде третата им поред в рамките само на година.</p>
    </article>
  </body>
</html>