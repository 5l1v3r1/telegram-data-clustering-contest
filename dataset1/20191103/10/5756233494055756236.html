<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619596/%D9%85%D9%85%D9%86%D9%88%D8%B9%DB%8C%D8%AA%E2%80%8C%D9%87%D8%A7-%D9%88-%D9%85%D8%AD%D8%AF%D9%88%D8%AF%DB%8C%D8%AA%E2%80%8C%D9%87%D8%A7%DB%8C-%D8%AA%D8%B1%D8%A7%D9%81%DB%8C%DA%A9%DB%8C-%D9%88%DB%8C%DA%98%D9%87-13-%D8%A2%D8%A8%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T10:25:00+00:00"/>
    <meta property="og:title" content="ممنوعیت‌ها و محدودیت‌های ترافیکی ویژه 13 آبان"/>
    <meta property="og:description" content="رئیس پلیس راهنمایی و رانندگی تهران بزرگ محدودیت‌ها و ممنوعیت‌های ترافیکی ویژه راهپیمایی ۱۳ آبان را تشریح کرد."/>
  </head>
  <body>
    <article>
      <h1>ممنوعیت‌ها و محدودیت‌های ترافیکی ویژه 13 آبان</h1>
      <address>
        <time datetime="2019-11-03T10:25:00+00:00">03 Nov 2019, 10:25</time>
      </address>
      <p>
        <i>رئیس پلیس راهنمایی و رانندگی تهران بزرگ محدودیت‌ها و ممنوعیت‌های ترافیکی ویژه راهپیمایی ۱۳ آبان را تشریح کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار محمدرضا مهماندار با اشاره به فرا رسیدن روز ۱۳ آبان و برگزاری راهپیمایی در این روز اظهار کرد: فردا و هم زمان با ۱۳ آبان ماه دانش آموزان و اقشار مختلف مردم در مقابل لانه جاسوسی حاضر خواهند شد؛ در همین راستا نیز محدودیت‌های ترافیکی در این زمینه اتخاذ شده است.</p>
      <p>وی با بیان این که خط ویژه خیابان طالقانی در حد فاصل خیابان‌های مفتح و شهید موسوی از امروز مسدود شده است گفت: از ساعت ۱۲ امشب نیز پاکسازی سطح خیابان طالقانی از خودروهای متوقف شده آغاز خواهد شد و محدودیت تردد نیز در مقاطعی از خیابان‌های ایرانشهر و خیابان سمیه اعمال می‌شود.</p>
      <p>مهماندار با اشاره به اجرای مرحله دوم طرح ترافیکی از صبح روز ۱۳ آبان ماه گفت: مرحله دوم تمهیدات از ساعت ۶ صبح فردا آغاز می‌شود و بر این اساس در طول خیابان طالقانی از تقاطع حافظ تا بهار، خیابان سپهد قرنی از میدان فردوسی، به سمت شمال خیابان نجات‌اللهی از انقلاب به سمت شمال و خیابان ایرانشهر از کریمخان به سمت جنوب محدودیت تردد خواهیم داشت.</p>
      <p>وی ادامه داد:‌ در صورت لزوم و بنا به تشخیص فرمانده میدان محدودیت تردد در خیابان مفتح نیز اعمال خواهد شد.</p>
      <p>وی با بیان این که این محدودیت‌ها و ممنوعیت‌های ترافیکی تا پایان راهپیمایی و تخلیه کامل جمعیت از راهپیمایان ادامه خواهد داشت خاطر نشان کرد:‌ با توجه به محدودیت‌های ترافیکی اعمال شده درخواست ما از شهروندان این است که از تردد با خودرو در محدود مرکزی پایتخت در این ساعات خودداری کنند چرا که بخشی از بار ترافیکی خیابانهای دارای محدودیت به خیابان‌های اطراف سرایت خواهد کرد.</p>
      <p>رئیس پلیس راهنمایی و رانندگی تهران تهران بزرگ در پایان تاکید کرد که ماموران پلیس راهور برای تامین نظم و امنیت ترافیکی مراسم ۱۳ آبان در آماده باش کامل هستند.</p>
    </article>
  </body>
</html>