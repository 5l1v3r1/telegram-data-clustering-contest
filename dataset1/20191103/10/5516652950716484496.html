<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425066/anoigoyn-ta-elaiotribeia-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-03T10:05:01+00:00"/>
    <meta property="og:title" content="Ανοίγουν τα ελαιοτριβεία στη Ρόδο"/>
    <meta property="og:description" content="Αύριο, Δευτέρα 4 Νοεμβρίου θα ξεκινήσουν τη λειτουργία τους τα ελαιοτριβεία στο νησί της Ρόδου καθώς, σύμφωνα με απόφαση της διεύθυνσης Αγροτικής Οικονομίας Δωδεκανήσου, τότε θα αρχίσει και επίσημα η ελαιοκομική περίοδος."/>
  </head>
  <body>
    <article>
      <h1>Ανοίγουν τα ελαιοτριβεία στη Ρόδο</h1>
      <address>
        <time datetime="2019-11-03T10:05:01+00:00">03 Nov 2019, 10:05</time>
      </address>
      <p>
        <b>Αύριο, Δευτέρα 4 Νοεμβρίου θα ξεκινήσουν τη λειτουργία τους τα ελαιοτριβεία στο νησί της Ρόδου καθώς, σύμφωνα με απόφαση της διεύθυνσης Αγροτικής Οικονομίας Δωδεκανήσου, τότε θα αρχίσει και επίσημα η ελαιοκομική περίοδος.</b>
      </p>
      <p>Το ίδιο θα ισχύσει και στα νησιά Κω, Καρπάθου και Κάσου, όπου επίσης θα αρχίσουν τα ελαιοτριβεία να δέχονται καρπό από τους ελαιοπαραγωγούς, υπό την προϋπόθεση βέβαια ότι θα έχουν τις απαιτούμενες άδειες λειτουργίας.</p>
      <p>Αξίζει να σημειωθεί ότι η φετινή χρονιά θα είναι αρκετά καλή σε ό,τι αφορά την παραγωγή ελαιολάδου στη Ρόδο, καθώς σε όλο το νησί, παρατηρείται μεγάλη συγκέντρωση καρπού.</p>
      <p>Η διεύθυνση Αγροτικής Οικονομίας αναφέρει για το άνοιγμα των ελαιοτριβείων τα εξής: «Μετά την ολοκλήρωση των ψεκασμών Δακοκτονίας στα νησιά της Ρόδου, της Κω, της Καρπάθου και της Κάσου όπου εφαρμόζεται το πρόγραμμα της δακοκτονίας με δολωματικούς ψεκασμούς και τηρώντας τα προβλεπόμενα χρονικά διαστήματα μέχρι τη συγκομιδή του ελαιοκάρπου, σύμφωνα με τις προδιαγραφές του εγκεκριμένου φυτοφάρμακου, από τη Διεύθυνση Αγροτικής Οικονομίας Δωδεκανήσου της Περιφέρειας Νοτίου Αιγαίου σχετικά με τη φετινή ελαιοκομική περίοδο 2019-2020 ανακοινώνονται τα εξής:</p>
      <p>• οι ιδιοκτήτες ελαιοτριβείων που δραστηριοποιούνται στο νησιά Ρόδου, Κω, Καρπάθου και Κάσου επιτρέπεται να προβούν σε έκθλιψη ελαιόκαρπου από την 4η Νοεμβρίου 2019 ημέρα Δευτέρα.</p>
      <p>Για περισσότερες πληροφορίες μπορείτε να απευθύνεστε στο Τμήμα Ποιοτικού και Φυτοϋγειονομικού Ελέγχου της Δ/νσης Αγροτικής Οικονομίας Δωδεκανήσου στο τηλέφωνο 2241364926, στο Τμήμα Αγροτικής Οικονομίας ΠΕ Κω στο τηλέφωνο 2242057910 και στο Τμήμα Αγροτικής Οικονομίας ΠΕ Καρπάθου στο τηλέφωνο 2245361204.</p>
      <p>Διευκρινίζουμε ότι η έγκριση αυτή από τη Δ/νση Αγροτικής Οικονομίας Δωδεκανήσου δεν απαλλάσσει τους ιδιοκτήτες ελαιοτριβείων από τις απαιτούμενες εγκρίσεις άλλων υπηρεσιών».</p>
    </article>
  </body>
</html>