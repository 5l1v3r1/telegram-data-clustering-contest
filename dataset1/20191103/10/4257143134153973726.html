<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/03/racsaptak-a-csaladok-a-kedvezo-ajanlatra"/>
    <meta property="og:site_name" content="infostart"/>
    <meta property="article:published_time" content="2019-11-03T10:31:00+00:00"/>
    <meta property="og:title" content="Rácsaptak a családok a kedvező ajánlatra"/>
    <meta property="og:description" content="Továbbra is jelentős az érdeklődés a babaváró hitelek iránt, az MTI által megkérdezett bankok már több száz milliárd forint államilag támogatott babaváró kölcsönt folyósítottak."/>
  </head>
  <body>
    <article>
      <h1>Rácsaptak a családok a kedvező ajánlatra</h1>
      <address><time datetime="2019-11-03T10:31:00+00:00">03 Nov 2019, 10:31</time> by <a rel="author">Infostart / MTI</a></address>
      <h3>Továbbra is jelentős az érdeklődés a babaváró hitelek iránt, az MTI által megkérdezett bankok már több száz milliárd forint államilag támogatott babaváró kölcsönt folyósítottak.</h3>
      <p>Az OTP Banknál idén július elsejétől október 28-ig az összes folyósítás elérte a 151 milliárd forintot, több mint 22 000-re nőtt az igénylések száma, és mintegy 16 000 hitelt már folyósított a bank. Az átlagos kölcsönösszeg 9,5 millió forintra rúgott.</p>
      <p>Kitértek arra: az OTP-hez Budapest és környékéről, valamint Északkelet-Magyarországról érkezik a legtöbb igénylés. Ha minden dokumentum rendben van, akkor néhány munkanapon belül az ügyfél számláján lehet a babaváró kölcsön - tudatta az OTP Bank.</p>
      <p>Az Erste Banknál október 23-ig mintegy hatezer házaspár nyújtott be igénylést az államilag támogatott babaváró hitelre. A folyósított kölcsönök több mint 49 milliárd forintot tesznek ki. Az ügyfelek összesen 56 milliárd forint államilag támogatott kölcsönt igényeltek, 37 százalékát Budapesten, 63 százalékát vidéki városokban, tízből kilenc ügyfél a maximális összeget, 10 millió forintot.</p>
      <p>Az Erste tájékoztatása alapján a házaspárok felkészültségét jelzi, hogy a hiteligénylések mindössze 3 százalékát kellett elutasítani, jellemzően azért, mert az igénylők jövedelme nem felelt meg a felelős hitelezésről szóló jogszabályi követelményeknek.</p>
      <p>Az Erste Banknál szeptember végéig folyósított babaváró hitelek 83 százalékát szabadfelhasználású kölcsönként vették fel az ügyfelek, míg 17 százalékot meglévő hitel kiváltására igényeltek. "Az Erste Bankban arra számítunk, hogy a babaváró hitel iránt érdeklődők száma később is magas marad, az év végéig összesen 60-70 milliárd forint államilag támogatott kölcsön folyósítását várjuk" - mondta Harmati László, a bank lakossági területért felelős vezérigazgató-helyettese.</p>
      <p>Az MKB Bank a babaváró kölcsönt szabad felhasználásra adja az ügyfelek számára, hitelkiváltási célt külön nem vizsgálnak, illetve erre vonatkozó információt sem kérnek be az igénylés során. A babaváró indulása, azaz július elseje óta az MKB Bank több mint 600 szerződést kötött közel 6 milliárd forint értékben, az átlagos hitelösszeg 10 millió forint körüli.</p>
      <p>A Budapest Banknál október 23-ig közel 1800-an igényeltek babaváró hitelt több mint 17 milliárd forint értékben. Az ügyfelek túlnyomó többsége itt is a maximálisan igényelhető 10 millió forintos kölcsönösszeget kérte, az átlagos hitelösszeg 9,74 millió forintot ér el, 20 éves futamidő mellett. A Budapest Bank eddig több mint 1300 babaváró szerződést kötött 13 milliárd forintot meghaladó értékben, a már folyósított összeg is mintegy 13 milliárd forintra rúg.</p>
      <p>A hitelkérelem elbírálásakor a Budapest Bank minden esetben a vonatkozó jogszabályokat, illetve a banki belső szabályokat veszi figyelembe. A korábbi hitelek nem jelentenek akadályt az elbírálásnál, amennyiben a fennálló hitelek és az újonnan igényelt babaváró hitel együttes adósságszolgálata nem lépi túl a rendeletben és a banki belső szabályzatokban meghatározott terhelhetőségi korlátokat.</p>
      <p>A Budapest Bank a hiánytalan adatokkal benyújtott kérelem átvételét követő egy-két napon belül elbírálja az igénylést. A kölcsönösszeg folyósítása jellemzően a szerződés aláírását követő napon megtörténik.</p>
      <p>A K&amp;H Bank 2019. júliustól szeptemberig tartó időszakban 3557 babaváró hitel igénylést fogadott be, 34,3 milliárd forint értékben. Az átlagosan igényelt hitelösszeg 9,7 millió forintot ér el. A kezdeti kimagasló érdeklődés az első két hónap után mérséklődött, jelenleg hetente nagyságrendileg 1,5 milliárd forint értékben érkezik új igénylés a bankhoz. Az érdeklődés mérséklődését jól mutatja a forgalom csökkenése a bank honlapján is, ahol a babaváró hitel aloldal megtekintése a kezdeti látogatottság 45 százalékára, a babaváró hitel aloldalon a visszahívás kérések pedig a kezdeti kérések 23 százalékára csökkentek a bank tájékoztatása szerint.</p>
      <p>
        <i>Nyitókép: Pixabay</i>
      </p>
    </article>
  </body>
</html>