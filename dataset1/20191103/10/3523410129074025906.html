<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637704/%D8%AA%D8%B8%D8%A7%D9%87%D8%B1%DA%A9%D9%86%D9%86%D8%AF%DA%AF%D8%A7%D9%86-%D8%A7%DA%A9%D8%AB%D8%B1-%D8%AE%DB%8C%D8%A7%D8%A8%D8%A7%D9%86%E2%80%8C%D9%87%D8%A7%DB%8C-%D8%A8%D8%BA%D8%AF%D8%A7%D8%AF-%D8%B1%D8%A7-%D8%A8%D8%B3%D8%AA%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T10:45:00+00:00"/>
    <meta property="og:title" content="تظاهرکنندگان اکثر خیابان‌های بغداد را بستند"/>
    <meta property="og:description" content="یک منبع امنیتی عراق صبح امروز (یکشنبه) اعلام کرد، تظاهرکنندگان مسیرهای اکثر خیابان‌های بغداد، پایتخت را بسته و خواستار نافرمانی مدنی سراسری شدند."/>
  </head>
  <body>
    <article>
      <h1>
        <a href="https://www.bultannews.com/fa/news/637704/%D8%AA%D8%B8%D8%A7%D9%87%D8%B1%DA%A9%D9%86%D9%86%D8%AF%DA%AF%D8%A7%D9%86-%D8%A7%DA%A9%D8%AB%D8%B1-%D8%AE%DB%8C%D8%A7%D8%A8%D8%A7%D9%86%E2%80%8C%D9%87%D8%A7%DB%8C-%D8%A8%D8%BA%D8%AF%D8%A7%D8%AF-%D8%B1%D8%A7-%D8%A8%D8%B3%D8%AA%D9%86%D8%AF">تظاهرکنندگان اکثر خیابان‌های بغداد را بستند</a>
      </h1>
      <h2>یک منبع امنیتی عراق صبح امروز (یکشنبه) اعلام کرد، تظاهرکنندگان مسیرهای اکثر خیابان‌های بغداد، پایتخت را بسته و خواستار نافرمانی مدنی سراسری شدند.</h2>
      <address><time datetime="2019-11-03T10:45:00+00:00">03 Nov 2019, 10:45</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، این منبع امنیتی در گفت‌وگو با شبکه سومریه نیوز عراق گفت: تظاهرکنندگان صبح امروز اکثر خیابان‌های بغداد به خصوص مسیرهای غربی پایتخت را مسدود کردند که عبور و مرور را مختل کرد.</p>
      <p>وی تصریح کرد: مهمترین مسیرهای مسدود شده خیابان الشعله، پل البنوک، پل منطقه الشعب، پل شرکت سومو و مسیر شهرک‌ها به سمت منطقه زیونه، ورزشگاه الشعب و نیز خروجی‌های شهرک صدر و مسیر الدوره از سمت بغداد جدید هستند.</p>
      <p>این مقام امنیتی خاطرنشان کرد، تظاهرکنندگان دیگر نیز خروجی‌های مناطق الامین، المشتل و العبیدی در شرق بغداد را به اضافه میدان عدن در نزدیکی کاظمین در شمال پایتخت را مسدود کردند.</p>
      <p>در این راستا برخی محله‌های شرق بغداد به بهانه عملی نشدن خواسته‌هایشان تحصن سراسری و نافرمانی مدنی را از صبح امروز آغاز کردند.</p>
      <p>شهرک صدر و محله البنوک بسته و برخی مسیرهای اصلی در شهرک صدر توسط تظاهرکنندگان مسدود شدند.</p>
      <p>در عین حال تظاهرکنندگان جاده بین بغداد و ذی قار و نیز جاده مواصلاتی بین بغداد و واسط را همزمان با تداوم تظاهرات‌ها و تحصن‌ها در میدان اصلی بغداد یعنی میدان التحریر بستند.</p>
      <p>تظاهرات امروز در پی کاهش ساعات منع آمد و شد در بغداد است. ارتش عراق روز شنبه اعلام کرد، ساعات ممنوعیت آمد و شد شبانه در بغداد را که چند روزی شاهد تظاهرات‌هایی بوده از شش ساعت به چهار ساعت کاهش داد.</p>
      <p>در این راستا فعالان شبکه‌های اجتماعی در استان ذی قار در جنوب عراق روز شنبه از اجرای نافرمانی مدنی در استان خبر داده و عدم پاسخگویی دولت فدرال و پارلمان به خواسته‌های مردم این استان را بهانه این اقدام قرار دادند.</p>
      <p>خبرنگار سومریه نیوز در استان ذی قار نیز گفت، تظاهرکنندگان در الناصریه مرکز استان ذی قار پل‌های النصر، الحضارات و الزیتون را که از پل‌های اصلی پرتردد در داخل شهر محسوب می‌شوند، بستند.</p>
      <p>وی تصریح کرد: بستن پل‌ها برای شروع نافرمانی مدنی است که روز گذشته فراخوان آن داده شد.</p>
    </article>
  </body>
</html>