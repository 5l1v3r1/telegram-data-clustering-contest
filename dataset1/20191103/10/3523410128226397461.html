<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637708/%D8%A7%D8%B9%D9%84%D8%A7%D9%85-%D8%AA%D8%A7%D8%B1%DB%8C%D8%AE-%D9%82%D8%B1%D8%B9%D9%87%E2%80%8C%DA%A9%D8%B4%DB%8C-%D9%81%D8%B5%D9%84-%D8%AC%D8%AF%DB%8C%D8%AF-%D9%84%DB%8C%DA%AF-%D9%82%D9%87%D8%B1%D9%85%D8%A7%D9%86%D8%A7%D9%86-%D8%A2%D8%B3%DB%8C%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T10:50:00+00:00"/>
    <meta property="og:title" content="اعلام تاریخ قرعه‌کشی فصل جدید لیگ قهرمانان آسیا"/>
    <meta property="og:description" content="قرعه‌کشی مرحله گروهی فصل جدید لیگ قهرمانان آسیا در مالزی برگزار خواهد شد."/>
  </head>
  <body>
    <article>
      <h1>
        <a href="https://www.bultannews.com/fa/news/637708/%D8%A7%D8%B9%D9%84%D8%A7%D9%85-%D8%AA%D8%A7%D8%B1%DB%8C%D8%AE-%D9%82%D8%B1%D8%B9%D9%87%E2%80%8C%DA%A9%D8%B4%DB%8C-%D9%81%D8%B5%D9%84-%D8%AC%D8%AF%DB%8C%D8%AF-%D9%84%DB%8C%DA%AF-%D9%82%D9%87%D8%B1%D9%85%D8%A7%D9%86%D8%A7%D9%86-%D8%A2%D8%B3%DB%8C%D8%A7">اعلام تاریخ قرعه‌کشی فصل جدید لیگ قهرمانان آسیا</a>
      </h1>
      <h2>قرعه‌کشی مرحله گروهی فصل جدید لیگ قهرمانان آسیا در مالزی برگزار خواهد شد.</h2>
      <address><time datetime="2019-11-03T10:50:00+00:00">03 Nov 2019, 10:50</time> by <a rel="author">بولتن نیوز | bultannews.com</a></address>
      <p><b>گروه ورزشی:</b> کنفدراسیون فوتبال آسیا روز 10 دسامبر 2019 (19 آذر) مراسم قرعه‌کشی فصل جدید لیگ قهرمانان آسیا را در مقر رسمی خود در پایتخت مالزی برگزار خواهد کرد.</p>
      <p>به گزارش <a href="https://www.bultannews.com/">بولتن نیوز</a> به نقل از تسنیم، بر اساس این گزارش، پس از انجام مراسم قرعه‌کشی مکان تیم‌های شرکت‌کننده در مرحله پلی‌آف در گروه‌های هشت گانه خالی می‌ماند. همچنین رتبه‌بندی کشورها و سهمیه‌ها بر اساس نتایج تیم‌های باشگاهی و ملی در طول چهار سال اخیر از سوی کنفدراسیون فوتبال آسیا صورت گرفته است.</p>
      <p>هر کدام از مناطق شرق و غرب آسیا به چهار گروه چهار تیمی تقسیم خواهند شد که 12 تیم به صورت مستقیم سهمیه حضور در مرحله گروهی را به دست می‌آورند و چهار تیم باقی‌مانده با انجام بازی‌های پلی‌آف شناخته می‌شوند. 6 لیگ برتر هر منطقه حداقل دارای یک یا دو سهمیه مستقیم در مرحله گروهی لیگ قهرمانان آسیا است و سایر لیگ‌های باقی‌مانده در مرحله پلی‌آف نماینده خواهند داشت.</p>
      <p>همچنین به نوشته روزنامه الرایه قطر و بر اساس اعلام AFC السد و الدحیل قطر، پرسپولیس و سپاهان ایران، پاختاکور ازبکستان، الشرطه عراق، النصر، التعاون و الهلال عربستان همچنین الشارجه الشباب و الوحده امارات مستقیما در مرحله گروهی رقابت های این دوره در منطقه غرب حضور پیدا خواهند کرد.</p>
      <p>استقلال و شهر خودرو از دور دوم بازی‌های پلی آف وارد مسابقات می‌شوند و با انجام دو مسابقه شانس ورود به مرحله گروهی را خواهند داشت. انتظار می‌رود بازی‌های مرحله دوم روز اول بهمن (21 ژانویه) برگزار شود.</p>
      <p>حریفان استقلال و شهر خودرو در این مرحله احتمالا از بین نمایندگان کشورهای اردن، ازبکستان، عراق ،سوریه، بحرین یا تاجیکستان خواهند بود.</p>
      <p>اگر چه گفته شده سهمیه ایران 1+3 شده است اما روزنامه الرایه قطر سهمیه کشورمان را 2+2 اعلام کرده است.</p>
    </article>
  </body>
</html>