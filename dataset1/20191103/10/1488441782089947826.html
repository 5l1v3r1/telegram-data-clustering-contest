<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/03/fingerface-face-unlock-terze-parti-xposed-677675/"/>
    <meta property="og:site_name" content="AndroidWorld"/>
    <meta property="article:published_time" content="2019-11-03T10:09:17+00:00"/>
    <meta property="og:title" content="Il Face Unlock dei Pixel 4 non è ancora sfruttato dalle app Android? Correte ai ripari, grazie a questo modulo Xposed"/>
    <meta property="og:description" content="La caratteristica principale, che ha spinto molti addetti ai lavori a considerare i nuovi Pixel 4 come i primi veri..."/>
  </head>
  <body>
    <article>
      <h1>Il Face Unlock dei Pixel 4 non è ancora sfruttato dalle app Android? Correte ai ripari, grazie a questo modulo Xposed</h1>
      <address><time datetime="2019-11-03T10:09:17+00:00">03 Nov 2019, 10:09</time> by <a rel="author" href="https://www.androidworld.it/author/tomdelly/" target="_blank">Edoardo Carlo Ceretti</a></address>
      <p>La caratteristica principale, che ha spinto molti addetti ai lavori a considerare i nuovi <a href="https://www.androidworld.it/tag/google-pixel-4/">Pixel 4</a> come i primi veri iPhone con <a href="https://www.androidworld.it/tag/android-10/">Android</a>, è la presenza di un <b>sistema di riconoscimento facciale in 3D</b>, che ha soppiantato completamente qualsiasi altro metodo di sblocco biometrico (niente lettore di impronte, insomma). Google è però famosa per non spingersi fino in fondo nelle sue innovazioni e dunque, al momento,<b> latitano le app capaci di sfruttare questa novità</b>, chiaro indizio di un difetto di comunicazione tra <i>Big G</i> i suoi partner principali. Ma a tutto c’è rimedio, quando si parla di <i><b>modding</b></i>.</p>
      <p>Spazientito dal ritardo dell’implementazione del Face Unlock per sbloccare app di terze parti, lo sviluppatore indipendente <b><i>SemonCat</i></b> ha deciso di mettere a punto un <b>modulo Xposed</b> che aggirasse questa mancanza. È nata così <b>Fingerface</b>, un’app regolarmente pubblicata sul Play Store, che non fa altro che applicare un <i>overlay</i> in occasione della richiesta da parte di un’app dello sblocco tramite impronta digitale, permettendo all’utente di impiegare invece la funzionalità di Face Unlock del suo Pixel 4.</p>
      <p>Lo sviluppatore tiene a precisare l’<b>assoluta sicurezza</b> e rispetto della privacy dell’app, che non ha accesso alla rete e dunque non può in alcun modo inviare dati dal dispositivo locale a server esterni. Inoltre, come già accennato, l’app è un modulo Xposed a tutti gli effetti, quindi dovrete prima ricorrere a <b>procedure di <i>modding</i></b>, che potrebbero non essere alla portata di qualsiasi utente.</p>
      <p>Se però per voi non rappresentasse un ostacolo, ma anzi non vedeste l’ora di poter utilizzare il Face Unlock dei Pixel 4 anche per le app di terze parti, <b>Fingerface</b> è al momento la migliore soluzione possibile. L’app è acquistabile sul Play Store al <b>costo di 1,09€</b>, un piccolo contributo per sostenere l’utile lavoro dello sviluppatore. Per <b>maggiori informazioni</b> sul progetto, vi rimandiamo al <a href="https://forum.xda-developers.com/pixel-4-xl/themes/xposed-fingerface-faceid-backward-t3993139"><i>thread</i> ufficiale</a> nel forum di XDA.</p>
      <p>
        <a href="https://play.google.com/store/apps/details?id=com.edison.fingerface">Disponibile su Google Play</a>
      </p>
      <p>Via: <a href="https://www.androidpolice.com/2019/10/31/google-pixel-4-face-unlock-all-apps-xposed-root/">Android Police</a></p>
    </article>
  </body>
</html>