<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76157-Prestrelka-pocas-domacej-party-5-ludi-zomrelo-v-prenajatom-Airbnb-dome-firma-ostro-zakrocila-a-zakazala-akekolvek-oslavy"/>
    <meta property="og:site_name" content="REFRESHER"/>
    <meta property="article:published_time" content="2019-11-03T10:16:00+00:00"/>
    <meta property="og:title" content="Prestrelka počas domácej párty: 5 ľudí zomrelo v prenajatom Airbnb dome, firma ostro zakročila a zakázala akékoľvek oslavy"/>
    <meta property="og:description" content="Majitelia výslovne varovali hostí, že hlučné oslavy sú zakázané."/>
  </head>
  <body>
    <article>
      <h1>Prestrelka počas domácej párty: 5 ľudí zomrelo v prenajatom Airbnb dome, firma ostro zakročila a zakázala akékoľvek oslavy</h1>
      <address><time datetime="2019-11-03T10:16:00+00:00">03 Nov 2019, 10:16</time> by <a rel="author">Timea Krauszová</a></address>
      <p>
        <b>Majitelia výslovne varovali hostí, že hlučné oslavy sú zakázané.</b>
      </p>
      <p>Airbnb podniká niekoľko krokov proti nedovoleným žúrom v prenajatých domoch. Budíkom pre firmu bola halloweenska prestrelka, ktorá má nateraz na konte 5 mŕtvych a neznámy počet zranených. Napriek tomu, že majitelia párty výslovne hosťom zakázali, oni si na ňu pomocou sociálnych sietí pozvali viac ako 100 ľudí. O zákaze píše CEO Airbnb, Brian Chesky, na svojom <a href="https://twitter.com/bchesky/status/1190675126594879489"><b>Twitteri</b></a>.</p>
      <h3>Samostatný tím a manuálne kontroly rezervácií</h3>
      <p>V niekoľkých príspevkoch Chesky vysvetľuje, aké kroky chcú proti zakázaným oslavám podniknúť. Vytvára sa samostatný „party house“ tím, ktorý by mal rýchlo na takéto situácie reagovať, zároveň popri ich technológii<b> budú podozrivé rezervácie kontrolovať aj manuálne</b>.</p>
      <related>
        <a href="https://refresher.sk/68105-Tieto-moznosti-ubytovania-cez-Airbnb-ti-vyrazia-dych-Slovenske-hory-Jadran-ci-Budapest-skryvaju-hotove-kralovstva"/>
      </related>
      <p>Hostia či hostitelia, ktorí pravidlá porušia, budú mať vymazané účty na Airbnb a všetky tieto kroky sleduje nový tím s novou vedúcou. Majú 10 dní na to, aby zaviedli nové pravidlá a zlepšili fungovanie.<i> „Musíme pracovať lepšie a budeme pracovať lepšie. Toto je neprijateľné,“</i> uzavrel Chesky na Twitteri.</p>
      <h3>Nové pravidlá sú odpoveďou na úmrtie 5 ľudí počas Halloweenu</h3>
      <p>V kalifornskom mestečku Orinda došlo k tragickej prestrelke. Podľa <a href="https://edition.cnn.com/2019/11/02/us/orinda-airbnb-party-house-trnd/index.html"><b>CNN</b> </a>na párty pozývali ľudí cez sociálne siete, viac ako 100 ľudí vraj potvrdilo účasť. Dom so štyrmi spálňami si na americký sviatok rezervovala rodina, ktorá podľa informácií <a href="https://www.theguardian.com/us-news/2019/nov/03/airbnb-to-ban-party-houses-in-wake-of-halloween-shooting-in-california"><b>The Guardian</b></a> potrebovala kvôli astme pobudnúť niekoľko dní mimo výparov, ktoré spôsobil neďaleký oheň. Týmto chceli obhájiť tucet ľudí, ktorí tam mal prenocovať. Majiteľom sa rezervácia zdala zvláštna, preto hostí upozornili, že žúry sú zakázané.</p>
      <p>Majiteľa neskôr na hlučnú párty upozornili susedia, keď však zavolal hosťom, tvrdili, že je tam len 10 ľudí. Vďaka kamere na zvončeku ale majiteľ vedel, že to nie je pravda. Zavolal teda políciu. Ešte predtým, než hliadka dorazila na miesto, však <b>majiteľa upozornili susedia na výstrely.</b></p>
      <p>Podľa <a href="https://www.theguardian.com/us-news/2019/nov/03/airbnb-to-ban-party-houses-in-wake-of-halloween-shooting-in-california"><b>The Guardian</b></a> zomreli na mieste traja mladí ľudia, ďalší dvaja podľahli zraneniam v nemocnici. Zatiaľ nikoho nezatkli a nepozná sa ani motív páchateľa, no na mieste polícia našla dve zbrane. Vyšetrovanie ešte pokračuje.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/55212-Airbnb-ma-problem-Z-Japonska-zmizelo-nekolik-desitek-tisic-nabidek-ubytovani"/>
        <a href="https://refresher.sk/64483-Nechces-stravit-noc-so-svojou-polovickou-a-Monou-Lisou-priamo-v-ikonickom-Louvre-Airbnb-vymyslelo-specialnu-kampan"/>
        <a href="https://refresher.sk/43745-Co-tak-si-na-Airbnb-prenajat-cele-Svedsko-Slobodne-potulky-po-romantickej-prirode-su-obrovskym-lakadlom-pre-turistov"/>
        <a href="https://refresher.sk/45600-Leto-este-nekonci-Najkrajsie-chorvatske-sidla-na-Airbnb-vas-prinutia-pobalit-sa-a-odist-k-moru"/>
        <a href="https://refresher.sk/56739-Posilnovna-v-praci-wellness-zadarmo-ci-2000-dolarov-na-cestovanie-Taketo-benefity-poskytuju-spickovi-zamestnavatelia"/>
        <a href="https://refresher.sk/48776-Milujete-LEGO-S-Airbnb-mozete-stravit-hravu-noc-v-slavnom-LEGO-House"/>
        <a href="https://refresher.sk/48992-Planujete-lyzovacku-na-Slovensku-a-neviete-kde-sa-ubytovat-Nasledujucich-5-tipov-z-Airbnb-vyriesi-vasu-dilemu"/>
        <a href="https://refresher.sk/44667-Zazite-utek-z-reality-v-podobe-predzeneho-vikendu-v-ramci-Europy-Vybrali-sme-najzaujimavejsie-nehnutelnosti-z-Airbnb"/>
      </related>
    </article>
  </body>
</html>