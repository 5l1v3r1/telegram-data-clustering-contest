<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39582/%D8%A8%D8%B1%D8%B1%D8%B3%DB%8C-%D9%86%D8%AD%D9%88%D9%87-%D8%A8%D8%B1%D9%82%D8%AF%D8%A7%D8%B1-%DA%A9%D8%B1%D8%AF%D9%86-%DB%B7%DB%B5-%D9%87%D8%B2%D8%A7%D8%B1-%D8%AD%D9%84%D9%82%D9%87-%DA%86%D8%A7%D9%87-%DA%A9%D8%B4%D8%A7%D9%88%D8%B1%D8%B2%DB%8C-%D8%A8%D8%A7-%D8%AD%D8%B6%D9%88%D8%B1-%D9%85%D8%AF%DB%8C%D8%B1%D8%A7%D9%86"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-03T10:37:00+00:00"/>
    <meta property="og:title" content="بررسی نحوه برقدار کردن ۷۵ هزار حلقه چاه کشاورزی با حضور مدیران"/>
    <meta property="og:description" content="درجلسه‌ای با حضور مدیران شرکت توانیر و مدیران عامل شرکت‌های توزیع نیروی برق در محل نمایشگاه بین المللی برق برگزار شد، نحوه استفاده از ظرفیت‌های قانونی وتفاهم نامه میان توانیر و سازمان بهینه سازی مصرف سوخت برای برقدارکردن چاه‌های کشاورزی مورد بررسی قرار گرفت."/>
  </head>
  <body>
    <article>
      <h1>بررسی نحوه برقدار کردن ۷۵ هزار حلقه چاه کشاورزی با حضور مدیران</h1>
      <address><time datetime="2019-11-03T10:37:00+00:00">03 Nov 2019, 10:37</time> by <a rel="author">پایگاه خبری صنعت برق - برق نیوز BarghNews</a></address>
      <p><i>درجلسه‌ای با حضور مدیران شرکت توانیر و مدیران عامل شرکت‌های توزیع نیروی برق در محل نمایشگاه بین المللی برق برگزار شد، نحوه استفاده از ظرفیت‌های قانونی وتفاهم نامه میان توانیر و سازمان بهینه سازی مصرف سوخت برای برقدارکردن چاه‌های کشاورزی مورد بررسی قرار گرفت. </i>به گزارش <a href="http://www.barghnews.com/">برق نیوز</a>، در جلسه بررسی برقدار کردن ۷۵ هزار حلقه چاه کشاورزی که در حاشیه نمایشگاه بین المللی برق برگزار شد، نحوه استفاده از ظرفیت‌های قانونی وتفاهم نامه میان توانیر و سازمان بهینه سازی مصرف سوخت دراین خصوص، مورد بررسی قرار گرفت. دراین جلسه حسین محمودی مجری طرح احداث تقویت شبکه برق چاه‌های کشاورزی، گفت: براساس این تفاهم نامه که ماه گذشته به امضا رسید، سالانه باید ۲۵ هزار حلقه چاه کشاورزی برقدار شود. وی گفت: این تفاهم نامه سه ساله است و دراین مدت ۷۵ هزار حلقه چاه کشاورزی برقدار شود.<br/><br/>برپایه این گزارش، تفاهم نامه برقدار کردن ۷۵ هزار حلقه چاه کشاورزی که مهرماه میان توانیر و سازمان بهینه سازی مصرف سوخت به امضا رسید، در راستای اجرای ماده ۱۲ قانون رفع موانع تولید و مصوبه شورای اقتصاد میان دو شرکت منعقد شد که ارزش آن رقمی معادل ۱.۲ میلیارد دلار است که در طی ۸ سال پرداخت می‌شود.<br/><br/>با برقدار کردن این تعداد چاه کشاورزی، سالانه در مصرف ۷۵۰ میلیون لیتر گازوئیل صرفه جویی خواهد شد و همچنین در اثر اجرای این قرارداد، به ازای هر لیتر گازوئیل صرفه جویی شده، ۳۰ سنت صرفه جویی ملی نصیب اقتصاد کشور می‌شود.<br/><br/>علاوه بر این با برقدار کردن چاه‌های کشاورزی، کنتور‌های هوشمند طرح فهام نیز در چاه‌های برقدار شدن نصب خواهد شد که می‌توان در مدیریت برداشت آب‌های زیرزمینی موثر باشد، علاوه بر این راه برای اجرای طرح‌های نوین آبیاری نیز باز خواهد شد.<br/><br/>در طرح برق دار کردن تلمبه‌ها و چاه‌های آب کشاورزی، دولت متعهد شده است به اشخاص حقوقی که در قالب سرمایه گذاران عامل صرفه جویی نسبت به برق دار کردن تلمبه‌ها و چاه‌های آب کشاورزی اقدام کنند، تا سقف ۱۶۵۰ میلیون دلار یا معادل ریالی آن به نرخ سامانه نیما در مدت هشت سال از محل نفت گاز جایگزین شده با برق پرداخت کند.<br/><br/>مدت زمان اجرای طرح تا سال ۱۴۰۲ و مدت زمان بازپرداخت تا پایان سال ۱۴۱۰ است و سرمایه گذاران می‌توانند به یکی از روش‌های اتصال به شبکه سراسری برق، استفاده از پنل خورشیدی یا توربین بادی و استفاده از ژنراتور گازسوز نسبت به برق دار کردن چاه‌های کشاورزی اقدام کنند.<br/><br/>طرح برق دار کردن چاه‌ها و تلمبه‌های آب کشاورزی دیزلی از جمله طرح‌های مصوب شورای اقتصاد است که در سال ۱۳۹۳ از محل بند ق تبصره ۲ قانون بودجه سالانه تعریف و در سال ۱۳۹۴ مطابق با ماده ۱۲ قانون رفع موانع تولید رقابت پذیر و ارتقای نظام مالی کشور و آیین نامه اجرایی آن اصلاح شد. آخرین مصوبه طرح در تیرماه امسال با توجه به ابراز تمایل شرکت توانیر برای ورود به طرح اصلاح شد.<br/><br/>بر اساس مصوبه شورای اقتصاد، اعتبار ۱۶۵۰ میلیون دلاری مختص برق دار کردن ۱۰۰ هزار حلقه چاه یا تلمبه آب کشاورزی است که در صورت اجرای کامل طرح، حداقل یک میلیارد لیتر نفت گاز از چرخه مصرف حذف می‌شود. در حال حاضر قرارداد مربوط به ۷۵ هزار حلقه چاه از مجموع ۱۰۰ هزار حلقه چاه موضوع طرح با توانیر به عنوان یکی از سرمایه گذاران امضا شده است. بر اساس آمار اعلامی از سوی شرکت مدیریت منابع آب ایران، هم اکنون ۲۱۹ هزار حلقه چاه کشاورزی در کشور وجود دارد که مطابق مصوبه شورای اقتصاد، برق دار کردن ۱۰۰ هزار حلقه چاه هدف گذاری شده است.</p>
    </article>
  </body>
</html>