<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/03/egy-szektor-ahol-otodevel-emelkedtek-a-berek-es-a-felsovezetok-sem-panaszkodhatnak"/>
    <meta property="og:site_name" content="infostart"/>
    <meta property="article:published_time" content="2019-11-03T10:12:00+00:00"/>
    <meta property="og:title" content="Egy szektor, ahol ötödével emelkedtek a bérek és a felsővezetők sem panaszkodhatnak"/>
    <meta property="og:description" content="Több mint ötödével, 1184 forintra nőtt a fizikai munkát végző szak- és betanított munkások átlagos bruttó órabére a harmadik negyedévben az egy évvel korábbihoz képest, van olyan település, ahol az átlagos szint az 1600 forintot is meghaladja - derül ki a Trenkwalder és a BDO Magyarország közös közleményéből."/>
  </head>
  <body>
    <article>
      <h1>Egy szektor, ahol ötödével emelkedtek a bérek és a felsővezetők sem panaszkodhatnak</h1>
      <address><time datetime="2019-11-03T10:12:00+00:00">03 Nov 2019, 10:12</time> by <a rel="author">Infostart / MTI</a></address>
      <h3>Több mint ötödével, 1184 forintra nőtt a fizikai munkát végző szak- és betanított munkások átlagos bruttó órabére a harmadik negyedévben az egy évvel korábbihoz képest, van olyan település, ahol az átlagos szint az 1600 forintot is meghaladja - derül ki a Trenkwalder és a BDO Magyarország közös közleményéből.</h3>
      <p>A munkaerő-kölcsönzéssel foglalkozó, Magyarországon piacvezető Trenkwalder közel 7 ezer munkavállaló béradatait dolgozta fel elemzésében.</p>
      <p>A legnagyobb mértékben Közép-Magyarországon és a Dunántúlon lódultak meg a fizikai átlagórabérek, már 1400-1600 forint felett járnak, eközben az Alföldön és Észak-Magyarországon 1000-1200 forint között alakulnak.</p>
      <p>A felsőbb kategóriákban szintén gyorsul a bérnövekedés üteme - közölte a BDO Magyarország. A könyvvizsgáló és tanácsadó cég több mint 60, zömmel nemzetközi tulajdonú hazai vállalat mintegy 500 középvezetője béradatait vizsgálva az 500 és 800 ezer forint közötti havi bruttó fizetési sávban dolgozó alkalmazottak esetében 7,5 százalékos bérnövekedést tapasztalt az idei harmadik negyedéven az előző év hasonló időszakához viszonyítva. Egy évvel korábban még 3,9 százalékos volt a növekedés.</p>
      <p>Hamrák Viktor, a Trenkwalder munkaerő-kölcsönzési üzletágvezetője a közleményben rámutatott: a munkaerőhiány miatt nem meglepő a folyamatos béremelés, de jelenlegi üteme hosszú távon gazdaságossági okokból nehezen lesz tartható. Rövid távon viszont a jelenlegihez hasonló gazdasági környezetben továbbra is jelentős reálbér-növekedéssel lehet számolni - jelezte.</p>
      <p>
        <i>Nyitókép: Pixabay</i>
      </p>
    </article>
  </body>
</html>