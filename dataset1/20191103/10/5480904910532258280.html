<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/strycova-se-sie-su-wej-ve-finale-turnaje-mistryn-prohraly/1816511?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T10:53:00+00:00"/>
    <meta property="og:title" content="Strýcová se Sie Šu-wej ve finále Turnaje mistryň prohrály"/>
    <meta property="og:description" content="Šen-čen (Čína) - Tenistka Barbora Strýcová titul ve čtyřhře na Turnaji mistryň nezískala. Česká hráčka spolu s tchajwanskou partnerkou Sie Šu-wej prohrály v čínském Šen-čenu ve finále s obhájkyněmi titulu Maďarkou Tímeou Babosovou a Francouzkou Kristinou Mladenovicovou 1:6 a 3:6. Vítězky v turnaji ani jednou neprohrály a rozdělí si milion dolarů, nejvyšší odměnu v historii čtyřhry."/>
  </head>
  <body>
    <article>
      <h1>Strýcová se Sie Šu-wej ve finále Turnaje mistryň prohrály</h1>
      <address><time datetime="2019-11-03T10:53:00+00:00">03 Nov 2019, 10:53</time> by <a rel="author" href="http://www.ctk.cz/" target="_blank">ČTK</a></address>
      <p>Šen-čen (Čína) - Tenistka Barbora Strýcová titul ve čtyřhře na Turnaji mistryň nezískala. Česká hráčka spolu s tchajwanskou partnerkou Sie Šu-wej prohrály v čínském Šen-čenu ve finále s obhájkyněmi titulu Maďarkou Tímeou Babosovou a Francouzkou Kristinou Mladenovicovou 1:6 a 3:6. Vítězky v turnaji ani jednou neprohrály a rozdělí si milion dolarů, nejvyšší odměnu v historii čtyřhry.</p>
      <slideshow>
        <figure>
          <img src="https://i3.cn.cz/6/1572708698_P201911020429301.jpg"/>
        </figure>
        <figure>
          <img src="https://i3.cn.cz/6/1572706171_P201911020387501.jpg"/>
        </figure>
        <figure>
          <img src="https://i3.cn.cz/6/1572704292_P201911020356501.jpg"/>
        </figure>
        <figure>
          <img src="https://i3.cn.cz/6/1572703963_P201911020352101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3364">Fotogalerie: Tenisový Turnaj mistryň 2019</a>
        </figcaption>
      </slideshow>
      <p>Třiatřicetiletá Strýcová měla před utkáním jistotu, že zakončí rok v čele deblového světového žebříčku, což dokázala poprvé v kariéře. Plzeňskou rodačku nyní čeká rozhodování, zda kariéru ukončí, nebo bude po skvělém letošním roce pokračovat.</p>
      <p>Strýcová se Sie Šu-wej letos získaly čtyři tituly včetně wimbledonského vavřínu. Ve dvouhře si navíc česká tenistka v All England Clubu zahrála semifinále.</p>
      <p>V utkání o titul v Šen-čenu se ale Strýcové se Sie Šu-wej nedařilo tolik jako v semifinále. Strýcová začala zápas po dvojchybě ztrátou podání a se spoluhráčkou nestačily na agresivní hru soupeřek. Na úvod druhé sady sice vzaly servis Babosové, ale o brejk hned přišly a znovu už jen dotahovaly.</p>
      <p>Deblový titul na Masters z českých tenistek v minulosti slavily Andrea Sestini Hlaváčková, Hana Mandlíková, Helena Suková a Jana Novotná. Rekordních 11 trofejí má legendární Martina Navrátilová, ta ale vyhrála vždy jako Američanka.</p>
      <p>Babosová s Mladenovicovou jsou prvním párem po 11 letech, který na Turnaji mistryň obhájil titul. Dvakrát po sobě naposledy vyhrály Cara Blacková z JAR a Američanka Liezel Huberová v letech 2007 a 2008.</p>
      <p>Babosová vyhrála čtyřhru na Turnaji mistryň potřetí za sebou, poprvé to dokázala předloni se Sestini Hlaváčkovou. Třikrát po sobě před ní naposledy uspěla Američanka Lindsay Davenportová v letech 1996-98, přičemž v roce 1997 vyhrála s Novotnou.</p>
      <h3>Turnaj mistryň v Šen-čenu v Číně</h3>
      <p>
        <i>(tvrdý povrch, dotace 14 milionů dolarů):</i>
      </p>
      <p>
        <b>Čtyřhra - finále:</b>
      </p>
      <p>Babosová, Mladenovicová (3-Maď./Fr.) - <b>Strýcová</b>, Sie Šu-wej (2-ČR/Tchaj-wan) 6:1, 6:3.</p>
    </article>
  </body>
</html>