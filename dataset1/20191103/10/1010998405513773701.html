<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/mestnite2019/cacarov-obrazuvani-sa-95-proizvodstva-za-prestaplenija-svarzani-s-izborite.html"/>
    <meta property="og:site_name" content="bTV Новините"/>
    <meta property="article:published_time" content="2019-11-03T10:49:00+00:00"/>
    <meta property="og:title" content="Цацаров: Образувани са 95 производства за престъпления, свързани с изборите"/>
    <meta property="og:description" content="Извършено е задържане за усилено купуване на гласове в полза на един от кандидатите, коментира той задържането на Ахмед Башев"/>
  </head>
  <body>
    <article>
      <h1>Цацаров: Образувани са 95 производства за престъпления, свързани с изборите</h1>
      <h2>Извършено е задържане за усилено купуване на гласове в полза на един от кандидатите, коментира той задържането на Ахмед Башев</h2>
      <address><time datetime="2019-11-03T10:49:00+00:00">03 Nov 2019, 10:49</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/03/cacarov_1572769993-1.mp4"/>
      </figure>
      <p>„95 досъдебни производства са образувани до момента в прокуратурата за престъпления, свързани с изборите, от тях 17 са бързи. 23 лица са привлечени като обвиняеми”. Това обяви главният прокурор Сотир Цацаров в Пловдив, след като гласува на балотажа.</p>
      <p>Главният прокурор уточни, че в Пловдив и областта също има нарушения, но те не са значителни и повечето от тях са изпратени по компетентност до Общинската избирателна комисия.</p>
      <p>Той даде информация и ареста на бившия кмет на Гърмен Ахмед Башев. „Извършено е задържане за усилено купуване на гласове в полза на един от кандидатите”, каза Цацаров. Той съобщи още, че информацията е потвърдена от министъра на вътрешните работи, с когото се е срещнал тази сутрин.</p>
      <p>Главният прокурор допълни, че и в Горна Оряховица също има задържани три лица с 24-часова мярка от органите на МВР.</p>
      <p>Той уточни, че прокуратурата тепърва ще преценява налице ли са предпоставки за 72-часово задържане и дали да повдигне обвинения.</p>
    </article>
  </body>
</html>