<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812049.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T10:06:00+00:00"/>
    <meta property="og:title" content="هشدار بیکاری ۱۰ هزار کارگر با انحصار واردات کره دولتی توسط یک شرکت"/>
    <meta property="og:description" content="تسنیم نوشت: درپی حذف ارز 4200 تومانی واردات کره از خرداد ماه سال جاری، گزارشی مبنی بر واردات کره در دو ماهه ابتدایی سال به اندازه کل واردات سال قبل منتشر شد که در آن گزارش، این سوال مطرح شده بود که برخی از شرکت های صنایع لبنی بر اساس چه اطلاعاتی اقدام به ثبت سفارش و واردات گسترده کره قبل از حذف ارز دولتی این محصول کرده بودند و این اطلاعات چگونه به دست آنها رسید."/>
  </head>
  <body>
    <article>
      <h1>هشدار بیکاری ۱۰ هزار کارگر با انحصار واردات کره دولتی توسط یک شرکت</h1>
      <address>
        <time datetime="2019-11-03T10:06:00+00:00">03 Nov 2019, 10:06</time>
      </address>
      <p>درحالی ارز دولتی کره از خرداد امسال حذف شده بود که یک شرکت خاص با واردات بیش از ۷۰ درصد کره دولتی کشور در کمتر از ۳ ماه، انحصاری را به نفع خود ایجاد کرده و موجودی کره دولتی سایر کارخانه ها رو به اتمام است.</p>
      <p>تسنیم نوشت: درپی حذف ارز 4200 تومانی واردات کره از خرداد ماه سال جاری، گزارشی مبنی بر واردات کره در دو ماهه ابتدایی سال به اندازه کل واردات سال قبل منتشر شد که در آن گزارش، این سوال مطرح شده بود که برخی از شرکت های صنایع لبنی بر اساس چه اطلاعاتی اقدام به ثبت سفارش و واردات گسترده کره قبل از حذف ارز دولتی این محصول کرده بودند و این اطلاعات چگونه به دست آنها رسید.</p>
      <p>حال بر اساس آمار جدید، اطلاعات شگفت آور دیگری درباره واردات این محصول به دست آمده است. در سه ماه ابتدایی سال جاری حدود 42 هزار تن کره به ارزش 263 میلیون و 693 هزار دلار به کشور وارد شده است، در حالی که کل واردات این محصول در سال گذشته حدود 33 هزار تن به ارزش 214 میلیون و 30 هزار دلار بوده است.</p>
      <p>ماجرا جایی جالب تر می شود که حدود 31 هزار تن از 42 هزار تن کره وارد شده در سال جاری توسط یک شرکت وارد شده که سوالات زیادی را در ذهن ایجاد می کند.</p>
      <p>اطلاعات اختصاص یا عدم اختصاص ارز به گروه های کالایی و تغییرات ارزی گروه های کالایی به طور معمول از قبل اعلام نمی شود تا جلوی سوء استفاده های احتمالی گرفته شود و این اطلاعات محرمانه و سری پنداشته می‌شود، اما وقتی واردات یک کالایی که قرار است ارز دولتی آن حذف شود، توسط یک شرکت در مدت کوتاهی 4 برابر سال قبل می شود، این سوال را ایجاد می کند که آیا مسئولان این شرکت از تصمیم حذف ارز دولتی واردات ان کالا مطلع بودند؟ </p>
      <p>این شرکت درحالی سال قبل حدود 7هزار تن کره وارد کرده بود که تنها در سه ماه سال جاری و قبل از اعمال ممنوعیت واردات، حدود 31 هزار تن از این محصول به کشور وارد کرد.</p>
      <figure>
        <img src="https://newsmedia.tasnimnews.com/Tasnim/Uploaded/Image/1398/08/11/13980811183158751187968610.jpg"/>
      </figure>
      <figure>
        <img src="https://newsmedia.tasnimnews.com/Tasnim/Uploaded/Image/1398/08/11/13980811183055844187968510.jpg"/>
      </figure>
      <p>اقدام این شرکت در واردات قابل توجه کره در سال جاری علاوه بر سوالی که در خصوص احتمال سوء استفاده از اطلاعات دولتی ایجاد کرده، مشکلاتی را هم به دلیل ایجاد انحصار در واردات کره دولتی برای دیگر شرکتها ایجاد کرده است.</p>
      <p>در همین راستا، شرکت های صنایع لبنی در نامه ای که به برخی مسئولان دولتی نوشتند، اعلام کردند، ظرفیت کره وارد شده توسط آنها با ارز 4200 تومانی رو به اتمام است اما یک شرکت که حجم زیادی کره با ارز دولتی وارد کرده حداقل تا پایان سال می تواند کره  را با قیمت ارزان در بازار توزیع کند که این به معنی آن است دیگر شرکت ها توان رقابت برای حضور در بازار را نخواهند داشت و بازار حداقل به مدت یک سال در اختیار این شرکت خواهد بود.</p>
      <p>بنابراین گزارش دوازه شرکت تولید کننده فرآورده های لبنی با ارسال نامه ای مشترک به  مدرس خیابانی قائم مقام وزیر صمت، مهرفرد قائم مقام وزیر جهاد کشاورزی و تابش ریاست سازمان تولیدکنندگان و مصرف‌کنندگان نوشتند: با توجه به 33 هزار تن حجم واردات کره در سال گذشته که ارزش آن بالغ بر 214 میلیون دلار بوده، تخصیص 263 میلیون دلار، در 3 ماه ابتدایی سال جاری برای 42 هزار تن واردات و عدم تناسب تخصص مجوز و ارز 42000 ریالی برای واردات در سال 1398 موجب کاهش شدید موجودی‌ها و بعضا تعطیلی برخی از واحدها گردیده به طوری که موجودی اکثر قریب به اتفاق واحدهای بسته‌‌بندی کره تا ابتدای مهر ماه سال جاری به پایان خواهد رسید.</p>
      <p>به همین منظور واحدهای بسته‌بندی کره در جلسه برگزار شده در دفتر انجمن صنایع فرآورده‌های لبنی ایران به دلیل برقراری ثبات و رقابت سالم و عدم تعطیلی واحدها پیشنهاد می‌نمایند با اصلاح عاجل شرایط اجیاد شده با تخصیص ارز 42000 ریالی به نسبت متعارف سال 1397 به سایر واحدها و یا هر طریقی که امکان پذیر می‌باشد شرایط رقابتی به بازار را بازگردانده تا از تطعیلی کارخانجات تک محصولی که بیش از <b>ده هزار نیروی کار مستقیم و غیرمستقیم د</b>ر آنها اشتغال دارند جلوگیری و شرکت‌ها به حیات و ممات خود ادامه دهند که در نهایت ضمن رعایت عدالت، بازار لجام گسیخته فعلی شیر خام و چربی شیر کنترل گردد.</p>
      <figure>
        <img src="https://newsmedia.tasnimnews.com/Tasnim/Uploaded/Image/1398/08/11/13980811103658183187911910.jpg"/>
      </figure>
      <p>بنابراین گزارش نماینده یکی از شرکت های لبنی در این ارتباط اظهار داشته است که در ماه های پایانی سال گذشته حرف و حدیث های فراوانی در خصوص قیمت ارز کره وارداتی و خارج شدن کره از گروه یک کالاهای وارداتی به گوش رسید و عملکرد وزارت جهاد کشاورزی و بانک مرکزی نیز مانع واردات کره توسط برخی شرکت ها شد.</p>
    </article>
  </body>
</html>