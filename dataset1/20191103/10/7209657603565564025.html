<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ancona/cronaca/skateboard-fontana-dei-due-soli-1.4866943"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-03T10:58:37+00:00"/>
    <meta property="og:title" content="Ancona, in skateboard sulla Fontana dei due soli"/>
    <meta property="og:description" content="Gruppo di ragazzi usa l’opera d’arte di Enzo Cucchi come una pista acrobatica: &quot;Non abbiamo danneggiato nulla&quot;. Aperta inchiesta"/>
  </head>
  <body>
    <article>
      <h1>Ancona, in skateboard sulla Fontana dei due soli</h1>
      <h2>Gruppo di ragazzi usa l’opera d’arte di Enzo Cucchi come una pista acrobatica: "Non abbiamo danneggiato nulla". Aperta inchiesta</h2>
      <address><time datetime="2019-11-03T10:58:37+00:00">03 Nov 2019, 10:58</time> by <a rel="author">PIERFRANCESCO CURZI</a></address>
      <p>Ancona, 3 novembre 2019 - <b>Con gli skateboard </b>sopra la ‘<b>Fontana dei due soli</b>’, l’opera donata alla città di Ancona dall’artista <b>Enzo Cucchi</b>, ragazzini terribili sfregiano <b>il nuovo simbolo del porto</b>. L’episodio risale a pochi giorni fa e ha suscitato <b>la protesta di diversi passanti</b> e visitatori che si trovavano a passeggiare all’interno del porto storico. Protagonisti delle scorribande un gruppo di giovani di età che comprese <b>tra i 16 e i 20 anni</b> che per almeno un’ora <b>si sono resi protagonisti</b> di giochi pericolosi sopra uno dei due blocchi orizzontali della fontana, ricoperti di ceramica.</p>
      <figure>
        <img src="https://cdn.quotidiano.net/polopoly_fs/1.4866937!/httpImage/image.JPG_gen/derivatives/wide_325/image.JPG"/>
        <figcaption>La fontana usata come campo skate</figcaption>
      </figure>
      <p><b>Alcuni dei passanti, </b>indignati, hanno chiesto al gruppo di giovani <b>di smettere con quelle evoluzioni</b> e, in tutta risposta, questi se ne sono infischiati senza capire lo sfregio che stavano commettendo. Solo quando sono iniziate le telefonate di richiesta d’intervento alla Guardia costiera, alla polizia marittima e addirittura ai vigili urbani, i responsabili del gioco pericoloso si sono fermati.</p>
      <p><b>Le forze dell’ordine</b> intervenute avrebbero aperto un’indagine per stabilire <b>i contorni dell’episodio</b> ed è probabile che almeno <b>una delle telecamere</b> che si trovano nell’area portuale possa aver ripreso quell’assurdo passatempo. Noi del Carlino però abbiamo le foto di quelle evoluzioni che confermano l’episodio.</p>
      <p>Ecco come quel gruppo di vandali si divertiva. <b>Almeno in quattro salivano</b> a ripetizione sul blocco sprovvisto dei rilievi dello stemma di Ancona, quello longitudinale sul versante della Rotonda. Parliamo di un blocco lungo una dozzina di metri. Da lì si lanciavano con gli skateboard a tutta velocità verso l’altro margine del blocco <b>per poi saltare nel vuoto </b>cercando di trovare l’evoluzione perfetta per atterrare sull’asfalto in maniera corretta. Le ruote degli skateboard e il peso dei soggetti sulle lastre di ceramica della fontana hanno prodotto delle righe e dei tagli che rappresentano davvero una ferita nei confronti di un’opera d’arte dal valore simbolico elevatissimo.</p>
      <p><b>Già in passato </b>la stessa ‘Fontana dei due soli’ era stata <b>al centro di danneggiamenti</b> e di uso quanto meno sbagliato. Persone che si lavavano i piedi dentro il rigagnolo centrale, altri, autotrasportatori in particolare, che vi lavavano stoviglie, bicchieri e così via. Oltre ai saltatori dalla fontana, altri utilizzavano le panchine presenti attorno all’opera d’arte per altre evoluzioni con gli skate, provocando ulteriori danni.</p>
      <p>Una delle passanti ha chiesto a quei giovani (il resto della compagnia <b>era letteralmente ‘accampata’</b> sulle panchine della zona), oltre a smettere di compiere quei salti, anche se avessero idea dello <b>sfregio commesso</b>. Incredibili le loro risposte: «Cucchi, un artista? <b>E chi è? </b>Comunque non facciamo nulla di male e non abbiamo causato alcun danno». Si tratta<b> </b>dell’inevitabile contrasto tra il desiderio di fare tutto quello che si ritiene necessario e i danni che si infliggono ad opere di proprierà della <b>collettività</b>.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>