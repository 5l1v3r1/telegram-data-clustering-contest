<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/03/akkora-vihar-volt-hogy-szazezrek-maradtak-aram-nelkul"/>
    <meta property="og:site_name" content="infostart"/>
    <meta property="article:published_time" content="2019-11-03T10:48:00+00:00"/>
    <meta property="og:title" content="Akkora vihar volt, hogy százezrek maradtak áram nélkül"/>
    <meta property="og:description" content="Vihar miatt több mint négyszázezer ember maradt áram nélkül a kelet-kanadai Quebec tartományban szombaton, két ember meghalt - számolt be a helyi média."/>
  </head>
  <body>
    <article>
      <h1>Akkora vihar volt, hogy százezrek maradtak áram nélkül</h1>
      <address><time datetime="2019-11-03T10:48:00+00:00">03 Nov 2019, 10:48</time> by <a rel="author">Infostart / MTI</a></address>
      <h3>Vihar miatt több mint négyszázezer ember maradt áram nélkül a kelet-kanadai Quebec tartományban szombaton, két ember meghalt - számolt be a helyi média.</h3>
      <p>A helyenként óránkénti száz kilométeres szél fákat, elektromos vezetékek oszlopait döntötte ki. A viharos időjárás pénteken kezdődött, Québec területének nagyobb részén egész nap esett az eső. A csapadék mennyisége helyenként elérte az 50-70 millimétert, de volt ahol a százat is meghaladta.</p>
      <p>A tartományban mintegy 30 utat lezártak, mert elöntötte a víz, 2500 fa és 250 elektromos oszlop dőlt ki.</p>
      <p>A szolgáltatók ezer munkást vezényeltek a megsérült vezetékek megjavítására, az áramszolgáltatás helyreállítására. A szomszédos Egyesült Államokból, Detroit városából negyven szakember tart Kanadába, hogy segítségen a helyieknek - közölte szombaton a CBC kanadai közszolgálati televízió.</p>
      <p>Francois Legault québeci miniszterelnök azt ígérte, hogy az otthonok többségében a hét végére helyreáll az áramellátás, de lesznek, akiknek még napokig kell várniuk erre.</p>
    </article>
  </body>
</html>