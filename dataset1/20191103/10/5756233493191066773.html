<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619598/%D8%B9%D9%84%DB%8C%D9%BE%D9%88%D8%B1-%D8%AF%D8%B1-%D8%A2%D8%B3%D8%AA%D8%A7%D9%86%D9%87-%D8%AC%D8%AF%D8%A7%DB%8C%DB%8C-%D8%A7%D8%B2-%D9%BE%D8%B1%D8%B3%D9%BE%D9%88%D9%84%DB%8C%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T10:36:00+00:00"/>
    <meta property="og:title" content="علیپور در آستانه جدایی از پرسپولیس؟"/>
    <meta property="og:description" content="علی علیپور به فاصله ۲ بازی عرش و فرش را طی کرد!"/>
  </head>
  <body>
    <article>
      <h1>علیپور در آستانه جدایی از پرسپولیس؟</h1>
      <address>
        <time datetime="2019-11-03T10:36:00+00:00">03 Nov 2019, 10:36</time>
      </address>
      <p>
        <i>علی علیپور به فاصله ۲ بازی عرش و فرش را طی کرد!</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مهاجم پرسپولیس پس از یک بازی درخشان و هت‌تریک مقابل شاهین در هفته هشتم، در دیدار با ماشین‌سازی بهترین موقعیت گل پرسپولیس را با یک تصمیم عجیب و زدن ضربه چیپ از دست داد تا پس از تحسین در هفته هشتم به یک باره با انبوهی از انتقادات و اعتراضات و حتی ناسزاگویی‌ها مواجه شود. هواداران پرسپولیس نه تنها در ورزشگاه بلکه در فضای مجازی هم با شعار حیا کن رها کن خواستار جدایی علیپور شدند و حتی به خاطر عدم صدور رضایت‌نامه این بازیکن پیش از آغاز فصل برای انتقال به تیم‌های خارجی از مسئولان باشگاه انتقاد کردند.</p>
      <p>علیپور پیش از آغاز لیگ برتر از چند تیم اروپایی پیشنهاد داشت که آلمریای اسپانیا و باشگاه سنت‌ترویدنس بلژیک جدی‌ترین مشتریان او بودند. این ۲ باشگاه اروپایی حاضر بودند در ازای انتقال او مبلغ ۵۰۰ هزار دلار به پرسپولیس بابت رضایت‌نامه علیپور پرداخت کنند چراکه این بازیکن یک سال دیگر با سرخ‌پوشان قرارداد داشت، اما مسئولان باشگاه پرسپولیس خواستار پرداخت مبلغ بیشتری بابت رضایت‌نامه بودند و پیشنهاد ۷۰۰ هزار دلاری دادند؛ پیشنهادی که مشخص بود از سوی اروپایی‌ها رد می‌شود.</p>
      <figure>
        <img src="https://aftabnews.ir/files/fa/news/1398/8/12/354630_674.jpg"/>
      </figure>
      <p>برخی آن موقع این پیشنهاد را سنگ‌اندازی برای لژیونر شدن علیپور تلقی کردند و به مدیریت سابق پرسپولیس معترض شدند، اما ایرج عرب، مدیرعامل سابق پرسپولیس که تبعات سنگین جدایی برانکو را متحمل شده بود و هواداران یک لحظه او را رها نمی‌کردند و وی را باعث جدایی مرد کروات می‌دانستند مقابل انتقال علیپور مقاومت کرد و پس از کناره‌گیری او و آمدن محمدحسن انصاری‌فرد هم رویه عرب ادامه پیدا کرد و مانع جدایی مهاجم شمالی‌شان شد. این در حالی بود که علیپور به آب و آتش می‌زد تا از پرسپولیس برود و فوتبالش را در یک تیم خارجی و ترجیحا یک تیم اروپایی دنبال کند. اما خالی بودن خط حمله پرسپولیس پس از جدایی ماریو بودیمیر و فشار هواداران به خاطر تاخیر در انتخاب سرمربی جدید دست به دست هم داد تا باشگاه علیپور را مجاب به ماندن کند و او با بی‌میلی در جمع سرخ‌پوشان ماند. شروع ناامید‌کننده علیپور و عدم گلزنی او در چند هفته ابتدایی هم نشان از بی‌انگیزگی یا پایین بودن روحیه‌اش می‌داد که البته با هت‌تریک در بازی با شاهین همه چیز ظاهرا به فراموشی سپرده شد، اما بازی با ماشین‌سازی و ضربه چیپ دوباره علیپور را وارد بحران کرد.</p>
      <p>علیپور پس از ضربه چیپ که توسط حامد لک مهار شد و ۲ امتیاز حساس بازی خانگی از دست رفت چنان مورد حمله و آماج شعار و انتقاد سکو‌ها و هم‌تیمی‌هایش قرار گرفت که حتی در جشن قهرمانی پرسپولیس زمان اهدای جام قهرمانی سوپرجام حاضر نشد و در رختکن ماند. حالا شنیده می‌شود مسئولان باشگاه به این نتیجه رسیده‌اند که ماندن علیپور با این وضعیت نه به صلاح اوست و نه به سود پرسپولیس به همین دلیل دوباره پرونده انتقال این مهاجم باز شده است. بر اساس شنیده‌ها هنوز پیشنهاد‌های قبلی به قوت خود باقی است، اما با شرایط مشتری‌ها و البته یکی، دو پیشنهاد جدید هم هست که فعلا کسی از آن خبر ندارد و فقط باشگاه و مدیربرنامه علیپور در جریان هستند. گفته می‌شود باشگاه در نیم‌فصل علیپور را از لیست خارج و او را ترانسفر خواهد کرد تا با دریافت پول رضایت‌نامه او و خالی کردن یک جا در لیست بزرگسالان یک مهاجم با کیفیت خارجی جذب کند.</p>
    </article>
  </body>
</html>