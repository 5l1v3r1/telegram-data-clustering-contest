<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812068.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T10:53:00+00:00"/>
    <meta property="og:title" content="هاشمی: سرانه خدماتی تهران کمتر از نصف استانداردهای روز است"/>
    <meta property="og:description" content="به گزارش ایرنا، محسن هاشمی روز یکشنبه در یکصد و هفتاد و سومین جلسه علنی شورای پنجم شهر تهران با تاکید بر اینکه یکی از مشکلات امروز مدیریت شهری، کمبود منابع و توجه به پروژه های عمرانی و توسعه زیرساخت‌هاست گفت: باید اذعان کنیم در تهران در بخش سرانه های خدماتی، با کمبود جدی مواجه هستیم و متوسط سرانه های خدماتی فعلی تهران، کمتر از نصف میزان استاندارد آن است."/>
  </head>
  <body>
    <article>
      <h1>هاشمی: سرانه خدماتی تهران کمتر از نصف استانداردهای روز است</h1>
      <address>
        <time datetime="2019-11-03T10:53:00+00:00">03 Nov 2019, 10:53</time>
      </address>
      <p>رئیس شورای اسلامی شهر تهران معتقد است که پایتخت به لحاظ سرانه خدماتی با کمبود جدی مواجه بوده و این سرانه ها کمتر از نصف استانداردهای روز است.</p>
      <p>به گزارش ایرنا، محسن هاشمی روز یکشنبه در یکصد و هفتاد و سومین جلسه علنی شورای پنجم شهر تهران با تاکید بر اینکه یکی از مشکلات امروز مدیریت شهری، کمبود منابع و توجه به پروژه های عمرانی و توسعه زیرساخت‌هاست گفت: باید اذعان کنیم در تهران در بخش سرانه های خدماتی، با کمبود جدی مواجه هستیم و متوسط سرانه های خدماتی فعلی تهران، کمتر از نصف میزان استاندارد آن است.</p>
      <p>وی ادامه داد: البته با توجه به عدم توزیع یکسان این سرانه ها، در برخی از مناطق کمبودی وجود ندارد اما در تعدادی از مناطق کمبود بسیار شدیدی احساس می شود که امیدواریم با همت و توجه معاون شهرسازی، معاون عمرانی و معاونت خدمات شهری، برنامه مدونی برای جبران کمبود سرانه های خدماتی جهت اجرا تهیه شود.</p>
      <p>هاشمی اظهار امیدواری کرد: این موضوع که از سال ۱۳۸۶ تاکنون رها شده است به سرانجام برسد.</p>
      <p>هاشمی همچنین با بیان اینکه در هفته اخیر شاهد بارندگی های خوبی در سطح تهران بودیم گفت: بنابرگزارش سازمان هواشناسی امسال نسبت به بارندگی ها سال گذشته که سال پربارشی بوده است بیش از یکصد درصد و نسبت به بارندگی متوسط ۵۰ سال گذشته ۲۵۰ درصد افزایش داشته است که جای شکرگزاری از درگاه الهی را دارد و با زحمات همکاران خدمات شهری شهرداری تهران به درون مسیل ها و مسیرهای روان آبهای شهری هدایت شده است.</p>
      <p>وی همچنین به مشکلاتی که در برخی از نقاط تهران بر اثر روان آّبها ایجاد شد اشاره داشت و بروز چنین مشکلانی را ناشی از دو مساله دانست و افزود: مسئله نخست رها کردن زباله در جوی های خیابان و مسیرهای روان آب که یکی از معضلات فرهنگی است که نیاز به فعالیت جدی رسانه ها و دستگاههای متولی فرهنگی در حوزه شهری دارد تا بخش کوچکی از شهروندان که با این رفتار موجب ایجاد مشکلات فراوان برای پاکبانان ومدیریت شهری و همچنین سایر شهروندان می شوند، رفتار خود را اصلاح کنند.</p>
      <p>هاشمی مساله دوم را کمبود ظرفیت و کافی نبودن سیستم جمع آوری روان آب های شهری برشمرد که در برخی از نقاط شهر وجود دارد و بایست با پروژه های عمرانی و تکمیل تاسیسات شهری، جبران شود.</p>
      <p>رییس شورای اسلامی شهر تهران همچنین با اشاره به فرا رسیدن ۱۳ آبان، روز ملی مبارزه با استکبار جهانی و روز دانش آموز ضمن گرامی داشت این روز گفت: در ۱۳ آبان ۱۳۴۳، امام خمینی بدلیل اعتراض به تصویب قانون ضدایرانی و تحقیرآمیز کاپیتولاسیون، به ترکیه تبعید شدند و همچنین در ۱۳ آبان ۱۳۵۷، در تجمع اعتراضی نوجوانان تهرانی در دانشگاه تهران، ۵۶ نفر که عمدتا از دانش آموزان بودند، به شهادت رسیدند که یاد و خاطره امام و شهدای انقلاب اسلامی را گرامی می داریم.</p>
    </article>
  </body>
</html>