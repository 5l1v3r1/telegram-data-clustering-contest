<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/03/migrantskata-kriza-v-gyrciia-se-zasilva.428367"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T10:30:00+00:00"/>
    <meta property="og:title" content="Мигрантската криза в Гърция се засилва"/>
    <meta property="og:description" content="Местни протестират срещу настаняване на мигранти | Dnes.bg"/>
  </head>
  <body>
    <article>
      <h1>Мигрантската криза в Гърция се засилва</h1>
      <h2>Местни протестират срещу настаняване на мигранти</h2>
      <address><time datetime="2019-11-03T10:30:00+00:00">03 Nov 2019, 10:30</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Мигрантската криза в Гърция се разраства. Поетапно биват транспортирани търсещи убежище от островите към вътрешността на страната, предаде БНР.</p>
      <p>Само за ден – в събота, бяха прехвърлени 800 души от остров Лесбос, за да се облекчи положението в лагера Мория, където вече има над 15 хил. души при капацитет за 3000.</p>
      <p>Не стихват протестите на гърци срещу настаняване на мигранти. Тази нощ жителите на град Гяница направиха жива верига, за да не допуснат автобус с мигранти.</p>
      <p>Блокираха пристанището на островите Лерос и Кос, като не допуснаха ферибот с мигранти да акостира.</p>
      <related>
        <a href="https://www.dnes.bg/notifikacii/2019/10/30/migrantski-napliv-kym-gyrciia-atina-iska-pomosht-ot-es.427932"/>
      </related>
      <p>Напрежение има и в Серес, както и до лагера “Диавата“ до Солун.</p>
      <p>Съгласно приетите преди два дни нови законови условия за прием на бежанци полицията провежда акции по издирване на нелегални мигранти, които нямат право за пребиваване в Гърция.</p>
      <p>В рамките на няколко часа в Солун задържаха 78 чужденци.</p>
      <p>Джип с 15 нелегални мигранти катастрофира до Кавала. Една жертва и един в тежко състояние с опасност за живота. Ранени са още пет души.</p>
      <p>Националистите от партията "Гръцко решение" настояват  да се изгради стена на сухопътната граница с Турция и да се минира теренът. Искането беше отхвърлено от депутатите.<br/> </p>
    </article>
  </body>
</html>