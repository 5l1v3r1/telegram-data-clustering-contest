<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-philippine-earthquake-death-toll-rise-to-21-several-injured-2829395.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-03T10:13:58+00:00"/>
    <meta property="og:title" content="फिलीपीन में भूकंप में मरने वालों की संख्या बढ़कर 21 हुई"/>
    <meta property="og:description" content="दक्षिणी फिलीपीन में पिछले हफ्ते आए दो शक्तिशाली भूकंपों में मरने वालों की संख्या बढ़कर 21 हो गई है। अधिकारियों ने रविवार को यह जानकारी दी। मिंडानाव द्वीप पर अलग-अलग दिन आए 6.6 और 6.5 तीव्रता के भूकंप..."/>
  </head>
  <body>
    <article>
      <h1>फिलीपीन में भूकंप में मरने वालों की संख्या बढ़कर 21 हुई</h1>
      <address><time datetime="2019-11-03T10:13:58+00:00">03 Nov 2019, 10:13</time> by <a rel="author">एजेंसी,मनीला</a></address>
      <p>दक्षिणी फिलीपीन में पिछले हफ्ते आए दो शक्तिशाली भूकंपों में मरने वालों की संख्या बढ़कर 21 हो गई है। अधिकारियों ने रविवार को यह जानकारी दी। मिंडानाव द्वीप पर अलग-अलग दिन आए 6.6 और 6.5 तीव्रता के भूकंप से कई इमारतें तबाह हो गईं और हजारों लोग बेघर हो गए। देश की राष्ट्रीय आपदा परिषद ने कहा कि बचावकर्मियों ने कुछ और शव बरामद किए हैं। इनमें से कई शव मलबे में दबे हुए मिले। परिषद ने कहा कि भूकंप के चलते 432 लोग घायल हुए हैं और दो लोग अब भी लापता हैं। </p>
      <p>बचावकर्मी अभी भी लोगों को मलबे से बाहर निकालने में जुटे हैं। बताया जा रहा है कि इस भूकंप में 432 लोगों घायल  हुए जबकि दो लोग लापता हैं। बता दें कि मध्य अक्टूबर के बाद तीसरी बार भूकंप के झटके महसूस किये गये हैं। भूकंप पीड़ितों की मदद के लिए 20 हजार से अधिक क्षमता का शेल्टर बनाया गया है। जानकारी के मुताबिक 16 अक्टूबर को जब पहली बार भूकंप आया था तो इस हादसे में 7 लोगों की मौत हुई थी। ऐसे में रविवार को भी कई परिवारों को सुरक्षित जगह पर पहुंचाने का सिलसिला जारी रहा है। </p>
      <p>जबकि पहाड़ी इलाकों में फंसे लोगों को सुरक्षित स्थान पर पहुंचाने के लिए लोगों को एयरलिफ्ट किया गया था। सरकार की ओर से जारी बयान में कहा गया है कि भूकंप से प्रभावित लोगों के पास सहायता पहुंचाई गई है। लोगों को राहत शिविरों में जाने के लिए निर्देश दिया गया है। रिंग ऑफ फायर की वजह से फिलीपींस में अक्सर भूकंप के झटके महसूस किए जाते हैं।</p>
    </article>
  </body>
</html>