<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/03/society/i-kineziki-egklimatiki-organosi-snakeheads-parousa-kai-stin-ellada/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-03T10:01:43+00:00"/>
    <meta property="og:title" content="Η κινεζική εγκληματική οργάνωση «Snakeheads» παρούσα και στην Ελλάδα"/>
    <meta property="og:description" content="Οι «Κεφαλές Φιδιών» φέρεται να έχουν σημαντικό ρόλο στη διακίνηση των άτυχων μεταναστών στο Εσεξ"/>
  </head>
  <body>
    <article>
      <h1>Η κινεζική εγκληματική οργάνωση «Snakeheads» παρούσα και στην Ελλάδα</h1>
      <h2>Οι «Κεφαλές Φιδιών» φέρεται να έχουν σημαντικό ρόλο στη διακίνηση των άτυχων μεταναστών στο Εσεξ</h2>
      <address><time datetime="2019-11-03T10:01:43+00:00">03 Nov 2019, 10:01</time> by <a rel="author">Λαμπρόπουλος Βασίλης Γ.</a></address>
      <p>Συνολικά 3.301 κινέζοι παράνομοι μετανάστες έχουν συλληφθεί στην Ελλάδα την τελευταία 12ετία και περισσότεροι από 20 διακινητές από την ίδια χώρα της Ασίας. Η τραγωδία στο Εσεξ – προ μιας εβδομάδας – με τους 39 ασιάτες μετανάστες που έχασαν τη ζωή τους στοιβαγμένοι μέσα σε φορτηγό ψυγείο έχει και ελληνική διάσταση, με τη δράση στη χώρα μας του ίδιου πολυεθνικού κυκλώματος δουλεμπόρων.</p>
      <p>Στην Ελλάδα έχουν δραστηριοποιηθεί από την περίοδο 1998-2000 μέλη της κινεζικής εγκληματικής οργάνωσης «Snakeheads» (Κεφαλές Φιδιών) που φέρεται να έχουν σημαντικό ρόλο στη διακίνηση των άτυχων μεταναστών στο Εσεξ και οι οποίοι μαζί με τις κινεζικές οργανώσεις «Λεπίδες», «Λευκές Τίγρεις», «Μεγάλος Κύκλος», «Συμμορία Τεσσάρων Θαλασσών» έχουν μεταφέρει στην Ευρώπη αλλά και στις ΗΠΑ από τις αρχές της δεκαετίας του ’90 εκατοντάδες χιλιάδες κινέζους ή και βιετναμέζους μετανάστες για να βρουν εργασία και να βελτιώσουν τις συνθήκες ζωής τους.</p>
      <p><a href="https://www.in.gr/2019/11/03/politics/kyvernisi/dimoskopisi-marc-isxyri-ypostiriksi-apolamvanei-kyvernisi-mitsotaki/">Διαβάστε ακόμη : Δημοσκόπηση Marc - Ισχυρή υποστήριξη απολαμβάνει η κυβέρνηση Μητσοτάκη <br/></a>Με «πελάτες» του οργανωμένου διεθνούς εγκλήματος κυρίως από την επαρχία Φουτζιάν στην Κίνα – όπου τουλάχιστον 30 εκατομμύρια Κινέζοι ζουν σε κατάσταση ανέχειας – αλλά και χωρών από την Απω Ανατολή που κινούνται κυρίως προς τη Βρετανία μέσω Ολλανδίας, Ουγγαρίας, Ουκρανίας αλλά και μερικές φορές μέσω της χώρας μας.</p>
      <figure>
        <img src="https://www.in.gr/wp-content/uploads/2019/11/admin-ajax-2.jpg"/>
      </figure>
      <p>Στελέχη ωστόσο της ΕΛ.ΑΣ. μιλώντας προς «ΤΑ ΝΕΑ» σημειώνουν ότι «προ μερικών ετών υπήρχε γενική κινητοποίηση για τη δράση της κινεζικής μαφίας σε πολλές ευρωπαϊκές χώρες, και ανάμεσα σε αυτές στην Ελλάδα, όπου μάλιστα υπήρχαν περιστατικά βασανισμού των άτυχων μεταναστών. Επιπλέον υπήρχαν επιχειρήσεις όπως αυτή που ονομάστηκε «Υδρα» ή «Γέφυρα» για την εξάρθρωση των «Κεφαλών Φιδιών» και άλλων παρεμφερών εγκληματικών ομάδων.</p>
      <p>Επίσης είχαν συνταχθεί εκθέσεις της ΕΛ.ΑΣ. που μνημόνευαν τη σχετική δουλεμπορική δράση. Ωστόσο το τελευταίο χρονικό διάστημα υπήρχε πλήρης σιγή και σιωπή για τις ενέργειες αυτού του τεράστιου κυκλώματος διακινητών και δεν υπήρχε κυρίως καμιά τροφοδοσία με στοιχεία από τη Βρετανία που είχε το κύριο πρόβλημα. Ακόμα είχε δημιουργηθεί η εντύπωση ότι οι «Κεφαλές Φιδιών» είχαν δεχθεί ισχυρό πλήγμα μετά τον θάνατο της 65χρονης αρχηγού τους με το ψευδώνυμο «Αδελφή Πινγκ» το 2014 σε φυλακή των ΗΠΑ. Ωστόσο φαίνεται να υπήρχε εγκληματική συνέχεια».</p>
      <h3>Κύκλωμα</h3>
      <p>Το έναυσμα του ενδιαφέροντος των ελληνικών αρχών για τις δραστηριότητες της εν λόγω κινεζικής συμμορίας άρχισε από τον Ιούνιο του 2000 ύστερα από τον θάνατο 58 Κινέζων μέσα σε φορτηγό -εντυπωσιακές ομοιότητες με την τραγωδία στο Εσεξ – που είχε εντοπιστεί στο Ντόβερ. Τότε είχε διαπιστωθεί ότι το κύκλωμα είχε βάσεις κυρίως στην Ολλανδία και στη Γερμανία.</p>
      <p>Ο γερμανός οδηγός του φορτηγού στο Ντόβερ καταδικάστηκε σε 14 χρόνια φυλάκιση. Επίσης σε δεύτερη φάση υπήρξε και καταδίκη οκτώ κινέζων μελών της εγκληματικής οργάνωσης που είχαν εντοπιστεί κυρίως σε επιδρομές αστυνομικών στο Ρότερνταμ, όπου υπήρχε διοικητήριο της πολυεθνικής συμμορίας. Μάλιστα σε δύο οικήματα στο ολλανδικό λιμάνι είχαν βρεθεί και άλλοι 51 κινέζοι μετανάστες που ήταν έτοιμοι να μετακινηθούν προς Βρετανία.</p>
      <p>Τότε είχαν ανακαλυφθεί διασυνδέσεις της κινεζικής μαφίας με αλβανικές και τουρκικές εγκληματικές οργανώσεις και με μεταφορείς από Ουγγαρία, Τσεχία, Ουκρανία κ.λπ. Τότε είχε προσδιοριστεί και ο ηγετικός ρόλος της «Αδελφής Πινγκ» που είχε ξεκινήσει τη δουλεμπορική δράση της από τις αρχές της δεκαετίας του ’80, στρατολογούσε εκατοντάδες πρόσωπα σε δεκάδες χώρες και η οποία ύστερα από τηλεφωνικές παρακολουθήσεις συνελήφθη το 2003 στο αεροδρόμιο του Χονγκ Κονγκ όπου διέμενε και ετοιμαζόταν να πάρει πτήση για Νέα Υόρκη.</p>
      <figure>
        <img src="https://www.in.gr/wp-content/uploads/2019/11/admin-ajax-1-1.jpg"/>
        <figcaption>
          <i>
            <b>Το έγγραφο της Αστυνομίας</b>
          </i>
        </figcaption>
      </figure>
      <p>Εκδόθηκε στις ΗΠΑ, όπου καταδικάστηκε το 2005 σε 35 χρόνια κάθειρξη. Απεβίωσε ύστερα από εννέα χρόνια από παθολογικά αίτια, ενώ καταδικάστηκε σε πολυετή κάθειρξη και για την τραγωδία στο Ντόβερ. Είναι χαρακτηριστικό ότι την περίοδο 2000-2010 σε πολλές εκθέσεις για τη δράση του οργανωμένου εγκλήματος στην Ελλάδα υπήρχε αναφορά για τη διακίνηση μεταναστών από την κινεζική μαφία.</p>
      <p>Οπως ενδεικτικά μνημονευόταν, «οι κινέζοι μετανάστες διακινήθηκαν από τα χερσαία σύνορα κρυμμένοι σε αυτοκίνητα (φορτηγά και επιβατηγά). Οι διακινητές τους ήταν Κινέζοι και Τούρκοι. Οι Κινέζοι μέλη εγκληματικών οργανώσεων συνέχισαν να ασκούν βία και βασανιστήρια σε μετανάστες που μετέφεραν και κατακρατούσαν παράνομα στην Ελλάδα, προκειμένου οι οικογένειές τους να καταβάλουν επιπλέον χρηματικά για να τους αφήσουν ελεύθερους».</p>
      <h4>Προξενείο</h4>
      <p>Την περίοδο εκείνη είχε διαπιστωθεί ότι στην Ελλάδα, και κυρίως στην πρωτεύουσα, έχουν έδρα τέσσερις-πέντε σύνδεσμοι των «Κεφαλών Φιδιών» και είχε προσδιοριστεί ότι η κινέζικη μαφία είχε προσβάσεις ή αλλοίωνε έγγραφα του προξενείου της Ελλάδας στο Χονγκ Κονγκ, όπου διέμενε και η αρχηγός του διεθνούς κυκλώματος. Μάλιστα είχε ζητηθεί και σχετική έρευνα.</p>
      <p>Επιπλέον αυτή η κατάσταση ανάγκασε τις ελληνικές αρχές να επιτρέπουν την έκδοση θεωρήσεων μόνο από την πρεσβεία μας στο Πεκίνο. Το ίδιο χρονικό διάστημα είχε εντοπιστεί ομάδα κινέζων παράνομων μεταναστών σε διαμέρισμα της οδού Κεραμεικού στα Πετράλωνα, όπου κρατούνταν αιχμάλωτοι από τούρκους συνεργάτες της κινεζικής μαφίας, οι οποίοι τούς μετέφεραν με φορτηγό οδικώς στην Αθήνα.</p>
      <p>Επιπλέον έπειτα από επιχείρηση του Λιμενικού είχε βρεθεί ομάδα κινέζων μεταναστών στη Μακρόνησο, που είχαν ξεκινήσει το ταξίδι τους από το Πεκίνο και μέσω Γεωργίας, Αρμενίας και Τουρκίας είχαν φτάσει στη χώρα μας, αναζητώντας μια καλύτερη ζωή.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/02/world/pethaino-sas-agapo-poly-egrapse-ena-apo-ta-thymata-tou-esseks-sto-teleytaio-tou-minyma/"/>
        <a href="https://www.tovima.gr/2019/11/02/world/esseks-to-vietnam-katadikazei-tin-paranomi-diakinisi-anthropon/"/>
        <a href="https://www.tovima.gr/2019/11/02/world/esseks-apo-to-vietnam-oi-39-nekroi-sto-fortigo-psygeio/"/>
        <a href="https://www.tovima.gr/2019/11/01/world/esseks-kalesma-ton-arxon-sta-katazitoumena-adelfia-na-paradothoun/"/>
        <a href="https://www.tovima.gr/2019/10/29/world/esseks-dyo-neoi-ypoptoi-anazitountai/"/>
        <a href="https://www.tovima.gr/2019/10/28/world/esseks-melos-diethnous-kyklomatos-lathremporon-o-odigos/"/>
        <a href="https://www.tovima.gr/2019/10/27/world/esseks-eleytheroi-me-eggyisi-treis-syllifthentes-gia-to-fortigo-tis-frikis/"/>
        <a href="https://www.tovima.gr/2019/10/26/world/fortiga-me-metanastes-kai-sto-velgio-pou-kateythynontan/"/>
        <a href="https://www.tovima.gr/2019/10/30/world/velgio-dodeka-metanastes-se-fortigo-psygeio-eytyxos-entopistikan-zontanoi/"/>
        <a href="https://www.tovima.gr/2019/10/26/world/esseks-poiniki-dioksi-gia-39-anthropoktonies-ston-odigo-tou-fortigou-psygeiou/"/>
        <a href="https://www.tovima.gr/2019/10/26/world/esseks-kai-5i-syllipsi-gia-ton-tragiko-thanato-ton-39-sto-fortigo-psygeio/"/>
        <a href="https://www.tovima.gr/2019/10/26/world/esseks-nea-stoixeia-gia-ta-thymata-sygklonizoun-ta-teleytaia-tous-logia-mesa-apo-to-fortigo/"/>
        <a href="https://www.tovima.gr/2019/10/26/world/esseks-sokaroun-ta-nea-stoixeia-ta-matomena-apotypomata-sto-konteiner-oi-syllipseis-to-drama-ton-oikogeneion/"/>
        <a href="https://www.tovima.gr/2019/10/25/world/esseks-poioi-einai-oi-dyo-syllifthentes-gia-to-fortigo-tis-frikis/"/>
        <a href="https://www.tovima.gr/2019/10/25/world/esseks-dyo-akoma-syllipseis-gia-to-thanato-ton-39-sto-fortigo-psygeio/"/>
        <a href="https://www.tovima.gr/2019/10/25/world/esseks-gia-toulaxiston-10-ores-stous-25-itan-oi-39-kinezoi-pou-vrikan-tragiko-thanato-sto-fortigo-psygeio/"/>
        <a href="https://www.tovima.gr/2019/10/24/world/esseks-lipothymise-o-odigos-sti-thea-ton-39-ptomaton/"/>
        <a href="https://www.tovima.gr/2019/10/24/world/esseks-kinezoi-oi-39-nekroi-sto-psygeio-fortigou/"/>
        <a href="https://www.tovima.gr/2019/10/24/world/esseks-pagosan-kai-vrikan-tragiko-thanato-oi-39-epivates-sto-fortigo-psygeio/"/>
        <a href="https://www.tovima.gr/2019/10/24/world/esseks-thriler-me-to-fortio-tis-frikis/"/>
        <a href="https://www.tovima.gr/2019/10/23/world/esseks-ayto-einai-to-fortigo-tis-frikis-me-ta-39-ptomata-ti-eksetazoun-oi-arxes/"/>
      </related>
    </article>
  </body>
</html>