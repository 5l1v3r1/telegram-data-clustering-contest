<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/40-godinniy-tizhden-dlya-vchiteliv-osvityani-proti-novini-ukrajini-50051340.html"/>
    <meta property="og:site_name" content="НВ"/>
    <meta property="article:published_time" content="2019-11-03T10:08:00+00:00"/>
    <meta property="og:title" content="Освітяни виступили проти 40-годинного робочого тижня"/>
    <meta property="og:description" content="Очільник Профспілки працівників освіти і науки Георгій Труханов виступив проти запровадження 40-годинного робочого тижня для учителів."/>
  </head>
  <body>
    <article>
      <h1>Освітяни виступили проти 40-годинного робочого тижня</h1>
      <h2>Очільник Профспілки працівників освіти і науки Георгій Труханов виступив проти запровадження 40-годинного робочого тижня для учителів.</h2>
      <address>
        <time datetime="2019-11-03T10:08:00+00:00">03 Nov 2019, 10:08</time>
      </address>
      <p>Про це він заявив в інтерв'ю <a href="https://glavcom.ua/news/vchiteli-chi-kripaki-u-profspilci-osvityan-rozkritikuvali-ideyu-zaprovaditi-kontraktnu-sistemu-u-shkolah-637088.html">Главкому</a>, коментуючи ініціативу депутатів фракції Голос щодо встановлення 40-годинного робочого тижня для учителів.</p>
      <p>«Про 40 годин можуть говорити ті, хто жодного дня не працював у школі. Це мрія кожного директора, щоби вчитель сидів просто прив’язаний у школі. Зарплата оцінюється кількістю уроків. Ставка — це 18 годин. Робота учителя — це ж не тільки проведення уроку, це підготовка до нього, це позакласна робота, виховна робота, проведення зборів тощо», — пояснив Труханов.</p>
      <p>Він додав, що ніде такої обов’язкової норми в цивілізованих країнах немає, щоб вчитель обов’язково перебував у школі.</p>
      <p>«Кількість годин на ставку варіюється від 14 до 22. У нас якраз оптимальна — 18. Я не кажу, що нам треба цей час зменшити. Наприклад, у наших сусідів словаків теж було 18, але вони домовились, що їм десь вдвічі збільшили зарплати, і тепер вони мають ставку не 18, а 21 годину. Натомість у нас хочуть не платити і ще й навісити кількість годин, щоби вчитель був кріпаком і сидів у школі», — зазначив очільник профспілки вчителів.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatar_colors/000/010/678/original/af72c255795b557eac0d88c3732cac77.png?stamp=1&amp;q=85"/>
      </figure>
      <p>Микола Скиба<br/>Як врятувати українську освіту</p>
      <p>Відповідаючи на питання, якою має бути зарплата учителя, Труханов пояснив, що до 2023 року найменший оклад педагогічного працівника (принаймні, це декларує уряд) має дорівнювати чотирьом прожитковим мінімумам, а з 2023 року трьом мінімальним заробітним платам. «Ось це вже щось для вчителя, це вагомі гроші», — вважає він.</p>
      <p>Раніше новий міністр освіти і науки України Ганна Новосад повідомила, що <a href="https://nv.ua/ukr/ukraine/politics/novosad-pro-reformu-osviti-golovni-prioriteti-novini-ukrajini-50042410.html">реформа освіти в Україні триватиме</a>, а одним з пріоритетів МОН стануть зміни в дошкільній освіті.</p>
      <p>Читайте також:</p>
      <ul>
        <li>
          <a href="https://nv.ua/ukr/ukraine/events/rezultati-zno-v-silskiy-miscevosti-na-30-girshe-nizh-u-mistah-ministr-osviti-novini-ukrajini-50048403.html">Результати ЗНО в сільській місцевості до 30% гірше, ніж у містах — міністр освіти</a>
        </li>
      </ul>
    </article>
  </body>
</html>