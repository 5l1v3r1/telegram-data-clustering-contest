<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zapas-zlina-s-plzni-uzavre-polovinu-zakladni-casti-fotbalove-ligy/1816583?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T10:07:00+00:00"/>
    <meta property="og:title" content="Zápas Zlína s Plzní uzavře polovinu základní části fotbalové ligy"/>
    <meta property="og:description" content="Zlín - Zápas předposledního Zlína s druhou Plzní uzavře v pondělí 15. kolo a tím i polovinu základní části první fotbalové ligy. Jasnými favority jsou Západočeši, kteří budou chtít částečně odčinit domácí porážku s vedoucí Slavií a v tabulce stáhnout ztrátu na Pražany opět na devět bodů. &quot;Ševci&quot; už osm kol nezvítězili a situaci jim výrazně komplikuje i obrovská marodka, na které bylo během týdne přes deset hráčů."/>
  </head>
  <body>
    <article>
      <h1>Zápas Zlína s Plzní uzavře polovinu základní části fotbalové ligy</h1>
      <address><time datetime="2019-11-03T10:07:00+00:00">03 Nov 2019, 10:07</time> by <a rel="author" href="http://www.ctk.cz/" target="_blank">ČTK</a></address>
      <p>Zlín - Zápas předposledního Zlína s druhou Plzní uzavře v pondělí 15. kolo a tím i polovinu základní části první fotbalové ligy. Jasnými favority jsou Západočeši, kteří budou chtít částečně odčinit domácí porážku s vedoucí Slavií a v tabulce stáhnout ztrátu na Pražany opět na devět bodů. "Ševci" už osm kol nezvítězili a situaci jim výrazně komplikuje i obrovská marodka, na které bylo během týdne přes deset hráčů.</p>
      <slideshow>
        <figure>
          <img src="https://i3.cn.cz/6/1572796455_P201911030465601.jpg"/>
        </figure>
        <figure>
          <img src="https://i3.cn.cz/6/1572796248_P201911030461601.jpg"/>
        </figure>
        <figure>
          <img src="https://i3.cn.cz/6/1572795453_P201911030450201.jpg"/>
        </figure>
        <figure>
          <img src="https://i3.cn.cz/6/1572794109_P201911030426701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3246">Fotogalerie: První fotbalová liga 2019/20</a>
        </figcaption>
      </slideshow>
      <p>Plzeň prohrála dvě z posledních tří kol a ve středu v osmifinále domácího poháru zvítězila v třetiligovém Chlumci nad Cidlinou až 4:3 po prodloužení. Proti Zlínu se Viktorii poslední dobou daří - vyhrála poslední čtyři vzájemné ligové duely a na půdě "Ševců" třikrát za sebou neinkasovala.</p>
      <p>"Zlín je ve složité situaci. Nezávisle na tom, kdo jej teď trénuje, určitě budou chtít získat tři body a ten zápas tak pro nás bude hodně náročný," uvedl pro klubový web plzeňský trenér Pavel Vrba.</p>
      <p>"Na druhou stranu my jsme také v situaci, kdy potřebujeme body a chceme venku uspět. Máme ty nejvyšší ambice, chceme hrát o poháry a v tomto ohledu by byla jakákoliv ztráta špatná. Jedeme do Zlína s tím, abychom bodovali," dodal bývalý reprezentační kouč.</p>
      <p>Zlín, který získal o 18 bodů méně než Plzeň, v posledních čtyřech kolech neskóroval a doma v lize čtyřikrát za sebou prohrál při celkovém skóre 1:9. Moravany navíc trápí málokdy vídaná marodka. Mimo hru jsou Mašek, Hlinka, Vraštil, Azackij a Dostál, zdravotní problémy měli i Džafič, Hnaníček, Folprecht, Čanturišvili, Giorgadze, Poznar a Jiráček. Kouč Jan Kameník bude do poslední chvíle čekat, kdo se mu dá do pořádku.</p>
      <p>Věří, že Zlínští nepříznivou sérii zlomí. "Na hráčích je vidět chuť pracovat. Jsme v situaci, kdy musíme být motivovaní na každý zápas, každý bod se počítá, ať je to špička ligy nebo tým v tabulce kolem nás. Čeká nás velmi kvalitní soupeř, který má stabilní výkonnost a výsledky. Jsou zkušení, takže jakmile se dostanou do vedení, těžko se to otáčí," podotkl Kameník.</p>
      <p>"Mají kvalitu na každému postu a jsou dobře organizovaní dopředu i dozadu. Jejich předností je kombinační nátlaková hra, kterou se snaží soupeři vnutit. Hodně drží míč a kombinují v křídelních prostorech, odkud se pak snaží dostat míč do vápna a tam zakončit," dodal Kameník.</p>
      <p>Zápas ve Zlíně začne v pondělí v 18:00.</p>
      <h3>Statistické údaje před pondělní dohrávkou:</h3>
      <p>--------</p>
      <p>
        <b>Fastav Zlín (15.) - Viktoria Plzeň (2.)</b>
      </p>
      <p>Výkop: pondělí 4. listopadu, 18:00.</p>
      <p>Rozhodčí: Pechanec - Moláček, Blažej.</p>
      <p>Bilance: 24 7-5-12 22:35.</p>
      <p>Poslední zápas: 0:2.</p>
      <p>
        <b>Předpokládané sestavy:</b>
      </p>
      <p>Zlín: Rakovan - Cedidla, Buchta, Jiráček - Matejov, Fantiš, Podio, Janetzký, Bartošák - Wágner, Železník.</p>
      <p>Plzeň: Hruška - Hubník, Hejda, Brabec, Limberský - Procházka, Kalvach - Kayamba, Hořava, Hloušek - Krmenčík.</p>
      <p>Absence: Vraštil, Hlinka, Dostál, Folprecht, Azackij, Giorgadze, Čanturišvili (všichni zranění), Poznar, Mašek, Jiráček, Džafič, Hnaníček (všichni nejistý start) - Chorý (4 ŽK), Kopic, Kovařík, Čermák (všichni zranění), Řezník (nejistý start).</p>
      <p>Disciplinární ohrožení: Jiráček, Džafič, Fantiš - Brabec, Kalvach, Krmenčík, Limberský (všichni 3 ŽK).</p>
      <p>Nejlepší střelci: Poznar (3) - Krmenčík (6).</p>
      <p>
        <b>Zajímavosti:</b>
      </p>
      <p>- Plzeň vyhrála poslední 4 vzájemné ligové zápasy, 3x za sebou bez inkasované branky</p>
      <p>- Plzeň podlehla Zlínu v jediném z posledních 9 ligových utkání</p>
      <p>- Zlín doma v lize neporazil Plzeň od října 2008 4x za sebou a v posledních 3 zápasech jí tam nedal gól</p>
      <p>- Zlín posledních 8 kol nevyhrál (6 porážek, 2 remízy) a v lize 4x za sebou neskóroval</p>
      <p>- Zlín prohrál poslední 4 domácí ligové zápasy a dal v nich jediný gól</p>
      <p>- Plzeň prohrála 2 z posledních 3 kol</p>
      <p>- Plzeň prohrála jediný z posledních 7 venkovních ligových zápasů</p>
      <p>- Zlín v týdnu prohrál v domácím poháru 1:3 v M. Boleslavi, Plzeň zvítězila v třetiligovém Chlumci nad Cidlinou až 4:3 po prodloužení</p>
      <h3>Tabulka:</h3>
      <ul>
        <li>1. | Slavia | 15 | 13 | 2 | 0 | 33:3 | 41</li>
        <li>2. | Plzeň | 14 | 9 | 2 | 3 | 26:13 | 29</li>
        <li>3. | Mladá Boleslav | 15 | 8 | 2 | 5 | 30:21 | 26</li>
        <li>4. | Slovácko | 15 | 7 | 4 | 4 | 20:19 | 25</li>
        <li>5. | Jablonec | 14 | 7 | 3 | 4 | 26:20 | 24</li>
        <li>6. | Ostrava | 15 | 7 | 1 | 7 | 24:22 | 22</li>
        <li>7. | Sparta | 14 | 6 | 3 | 5 | 27:19 | 21</li>
        <li>8. | Olomouc | 15 | 4 | 7 | 4 | 22:22 | 19</li>
        <li>9. | Liberec | 14 | 5 | 3 | 6 | 21:20 | 18</li>
        <li>10. | Teplice | 14 | 4 | 6 | 4 | 12:17 | 18</li>
        <li>11. | České Budějovice | 14 | 5 | 2 | 7 | 21:25 | 17</li>
        <li>12. | Bohemians | 15 | 4 | 4 | 7 | 17:26 | 16</li>
        <li>13. | Příbram | 14 | 3 | 3 | 8 | 12:25 | 12</li>
        <li>14. | Karviná | 14 | 2 | 5 | 7 | 11:19 | 11</li>
        <li>15. | Zlín | 14 | 3 | 2 | 9 | 9:21 | 11</li>
        <li>16. | Opava | 14 | 2 | 3 | 9 | 7:26 | 9</li>
      </ul>
    </article>
  </body>
</html>