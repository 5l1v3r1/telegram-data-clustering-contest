<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/szkocja-nicola-sturgeon-ponownie-o-referendum-niepodleglosciowym,982498.html"/>
    <meta property="og:site_name" content="TVN24"/>
    <meta property="article:published_time" content="2019-11-03T10:40:00+00:00"/>
    <meta property="og:title" content="&quot;Nadszedł czas, aby Szkocja wybrała swoją przyszłość&quot;"/>
    <meta property="og:description" content="- Oddać przyszłość Szkocji w ręce Szkocji - apelowała premier Szkocji Nicola Sturgeon w sobotę w Glasgow na wiecu zwolenników niepodległości. Ponownie zapowiedziała też, że wniosek o nowe referendu..."/>
  </head>
  <body>
    <article>
      <h1>"Nadszedł czas, aby Szkocja wybrała swoją przyszłość"</h1>
      <address><time datetime="2019-11-03T10:40:00+00:00">03 Nov 2019, 10:40</time> by <a rel="author">MP/adso</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/f6f7b91f-a89c-4d5b-9e4d-009e4541629e-480p.mp4"/>
        <figcaption>Premier Szkocji wzywa do niepodległości<cite>Foto: EPA, ROBERT PERRY | Video: Reuters TV</cite></figcaption>
      </figure>
      <h3>- Oddać przyszłość Szkocji w ręce Szkocji - apelowała premier Szkocji Nicola Sturgeon w sobotę w Glasgow na wiecu zwolenników niepodległości. Ponownie zapowiedziała też, że wniosek o nowe referendum złoży w Londynie jeszcze w tym roku.</h3>
      <p>Sturgeon, która na wiecu zwolenników oderwania się Szkocji od Wielkiej Brytanii przemawiała po raz pierwszy od 2014 roku, przekonywała, że nadszedł czas, by uwolnić się od "chaosu w Westminsterze" poprzez drugie referendum niepodległościowe. Zaznaczyła, że wybory do brytyjskiej Izby Gmin, które odbędą się 12 grudnia, to dla Szkocji chwila na podjęcie decyzji o przyszłości.</p>
      <h3>"Czas, aby Szkocja wybrała swoją przyszłość"</h3>
      <related>
        <a href="https://www.tvn24.pl/wiadomosci-ze-swiata,2/premier-szkocji-zapowiada-wniosek-o-nowe-referendum-niepodleglosciowe,982248.html"/>
      </related>
      <p>- W ciągu najbliższych kilku tygodni naszym zadaniem jest przekonanie wszystkich, których znamy, aby 12 grudnia poszli i wysłali największy, najgłośniejszy i najbardziej donośny komunikat do Westminsteru - że nadszedł czas, aby Szkocja wybrała swoją przyszłość. Nadszedł czas, aby Szkocja stała się niepodległym krajem - mówiła Sturgeon.</p>
      <p>- Niezależnym krajem, który będzie najlepszym przyjacielem i rodziną dla naszych sąsiadów na Wyspach Brytyjskich, w całej Europie i na całym świecie. To jest Szkocja, do której dążymy, wyjdźmy więc i złapmy ją obiema rękami. Zainspirujmy ludzi pozytywnym przesłaniem, pokazując wszystko, czym może być niepodległa Szkocja, i wszystko, co Szkoci mogą osiągnąć - przekonywała.</p>
      <h3>Partia rządząca się sprzeciwia</h3>
      <p>W wiecu wzięło udział także wielu innych polityków rządzącej Szkockiej Partii Narodowej (SNP).</p>
      <p>Sturgeon <b><a href="https://www.tvn24.pl/wiadomosci-ze-swiata,2/szkocja-premier-zapowiada-wniosek-o-nowe-referendum-niepodleglosciowe,982248.html">powtórzyła swoją wcześniejszą zapowiedź</a></b>, że jeszcze przed świętami Bożego Narodzenia wyśle do Londynu formalny wniosek o zgodę na przeprowadzenie w przyszłym roku ponownego referendum w sprawie niepodległości.</p>
      <p>Rządząca Partia Konserwatywna, a także Liberalni Demokraci, sprzeciwiają się kolejnemu referendum w Szkocji. Partia Pracy też jest za utrzymaniem jedności Wielkiej Brytanii, ale nie wyklucza zgody na referendum w tak jednoznaczny sposób. Jej lider Jeremy Corbyn, odnosząc się do słów Sturgeon, powiedział, że tylko laburzyści są w stanie poprawić kondycję szkockiej gospodarki i zredukować poziom biedy w dużych miastach.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/25ceb21a-731b-490d-9a17-9c77b3024dd6.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Niepodległa Szkocja?<cite>Źródło: PAP/Adam Ziemienowicz</cite></figcaption>
      </figure>
      <h3>Zmiany wywołane brexitem</h3>
      <p>Choć poprzednie referendum w Szkocji odbyło się zaledwie pięć lat temu, SNP przekonuje, że w związku z planowanym wyjściem Wielkiej Brytanii z Unii Europejskiej zasadniczo zmieniły się okoliczności, co uzasadnia nowy plebiscyt.</p>
      <p>W 2014 roku za pozostaniem Szkocji w składzie Zjednoczonego Królestwa opowiedziało się 55 procent głosujących. Według większości ostatnich sondaży przewagę nadal mają przeciwnicy secesji, choć jest ona mniejsza niż pięć lat temu, w momencie przeprowadzenia referendum.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/sondaz-na-wyspach-torysi-z-mniejsza-przewaga-nad-laburzystami,982499.html"/>
        <a href="https://www.tvn24.pl/wiadomosci-ze-swiata,2/zwrot-w-sprawie-ofiar-w-ciezarowce-brytyjska-policja-wszystkie-to-wietnamczycy,982299.html"/>
        <a href="https://www.tvn24.pl/wiadomosci-ze-swiata,2/premier-szkocji-zapowiada-wniosek-o-nowe-referendum-niepodleglosciowe,982248.html"/>
        <a href="https://www.tvn24.pl/wiadomosci-ze-swiata,2/zarzuty-morderstwa-poszukiwani-bracia-i-zatrzymania-w-wietnamie,982190.html"/>
        <a href="https://www.tvn24.pl/wiadomosci-ze-swiata,2/trump-zadzwonil-do-programu-farage-a-boris-wlasciwym-facetem-na-te-czasy,982132.html"/>
      </related>
    </article>
  </body>
</html>