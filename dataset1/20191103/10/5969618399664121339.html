<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/ElladaBasket/EthnikiBasket/vasilakopoylos-exoyme-epafes-me-pitino-kai-me-alloys-proponhtes.5631593.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-03T10:56:00+00:00"/>
    <meta property="og:title" content="Βασιλακόπουλος: Έχουμε επαφές με Πιτίνο και με άλλους προπονητές"/>
    <meta property="og:description" content="Ο Γιώργος Βασιλακόπουλος μίλησε στο Sport24.gr για το μέλλον της Εθνικής Ανδρών, τις πιθανότητες συνεργασίας με τον Ρικ Πιτίνο, τα δεδομένα που αφορούν στον πάγκο και τον φάκελο της Ελλάδας για το Προολυμπιακό Τουρνουά του επόμενου καλοκαιριού."/>
  </head>
  <body>
    <article>
      <h1>Βασιλακόπουλος: Έχουμε επαφές με Πιτίνο και με άλλους προπονητές</h1>
      <h2>Ο Γιώργος Βασιλακόπουλος μίλησε στο Sport24.gr για το μέλλον της Εθνικής Ανδρών, τις πιθανότητες συνεργασίας με τον Ρικ Πιτίνο, τα δεδομένα που αφορούν στον πάγκο και τον φάκελο της Ελλάδας για το Προολυμπιακό Τουρνουά του επόμενου καλοκαιριού.</h2>
      <address><time datetime="2019-11-03T10:56:00+00:00">03 Nov 2019, 10:56</time> by <a rel="author">Αλέξανδρος Τρίγκας</a></address>
      <p>Ενάμιση μήνα μετά την ολοκλήρωση του Παγκοσμίου Κυπέλλου, δύο είναι τα θέματα που απασχολούν σε πρώτο χρόνο την ΕΟΚ αναφορικά με την Εθνική Ανδρών: η στελέχωση του αντιπροσωπευτικού μας συγκροτήματος και η δυνατότητα διεξαγωγής ενός εκ των ομίλων του Προολυμπιακού Τουρνουά στην Ελλάδα.</p>
      <p>Εν μέσω αυτών, έχει προκύψει η πιθανότητα συνεργασίας με τον Ρικ Πιτίνο, ο οποίος εργάστηκε στο δεύτερο μισό της περσινής σεζόν στον Παναθηναϊκό και δημιούργησε δεσμούς με τη χώρα, ικανούς όπως φαίνεται να τον επαναφέρουν (δυνητικά) στα μέρη μας. Ο πρώην προπονητής του τριφυλλιού δεν είναι βέβαια ο μοναδικός υποψήφιος, κάτι το οποίο είχε επισημάνει στις 29 Οκτωβρίου το "<a href="https://www.sport24.gr/paraskinio/24o-evaggelio/lari-pitino-kai-sto-vathos-itoudhs.5627871.html">24ο Ευαγγέλιο</a>".</p>
      <p>Ο πρόεδρος της ΕΟΚ, Γιώργος Βασιλακόπουλος, μίλησε στο <b>Sport24.gr</b> για το κατά πόσο είναι εφικτό να δούμε τον πολύπειρο τεχνικό να εργάζεται για λογαριασμό της Ομοσπονδίας, είτε ως πρώτος προπονητής είτε σε άλλο ρόλο, εξηγώντας πως "σκέψεις υπάρχουν πολλές για την Εθνική Ανδρών, αυτή την στιγμή προπονητής είναι ο Θανάσης Σκουρτόπουλος και με αυτόν θα βαδίσουμε στα "παράθυρα".</p>
      <p>
        <b>- Έχουν γίνει οι πρώτες επαφές με την πλευρά του Ρικ Πιτίνο για αυτό το ενδεχόμενο;</b>
      </p>
      <p>
        <i>"Επαφές έχουμε κάνει πολλές, όχι μόνο με εκείνον, αλλά και με άλλους. Τη δεδομένη χρονική στιγμή δεν μπορώ να πω ή να σχολιάσω όμως κάτι επ' αυτού. Δεν επιτρέπεται δηλαδή να κάνω κάτι τέτοιο".</i>
      </p>
      <p>
        <b>- Υπάρχει η πιθανότητα στο εγγύς μέλλον να τα πείτε από κοντά;</b>
      </p>
      <p>
        <i>"Εάν το επιθυμεί κι ο ίδιος, εγώ από μέρους μου είμαι ανοιχτός".</i>
      </p>
      <h3>"Η ΠΟΛΙΤΕΙΑ ΚΩΦΕΥΕΙ"</h3>
      <p>Εν συνεχεία, η συζήτηση πήγε στο Προολυμπιακό Τουρνουά του επόμενου καλοκαιριού, μέσω του οποίου η Ελλάδα θα διεκδικήσει ένα εισιτήριο για τους Ολυμπιακούς Αγώνες του Τόκιο. Η χώρα μας είναι μεταξύ αυτών που έχουν δημοσιοποιήσει το ενδιαφέρον για την ανάληψη της διεξαγωγής ενός εκ των ομίλων που θα δώσουν εισιτήρια για το μεγάλο αθλητικό ραντεβού του επόμενου καλοκαιριού, δίχως όμως αυτό να έχει μετουσιωθεί σε ολοκληρωμένο φάκελο προς της FIBA.</p>
      <p>Ο Γιώργος Βασιλακόπουλος εξήγησε πάνω σε αυτό πως <i>"έχουμε καταθέσει την υποψηφιότητα, απλά δεν είμαστε συνεπείς με τους οικονομικούς όρους, για τους οποίους έχουμε απευθυνθεί στην Πολιτεία εδώ και περίπου ενάμιση μήνα. Χωρίς να έχουμε πάρει κάποια απάντηση γι αυτό. Απ ότι φαίνεται έχουν με πιο σοβαρά θέματα να ασχοληθούν στο Υπουργείο, τις ηλικίες και τις θητείες. Η υποψηφιότητα έχει κατατεθεί εμπρόθεσμα, αλλά δεν είναι πλήρης ο φάκελος από την άποψη της καταβολής των χρημάτων. Για αυτό δεν είμαστε εμείς υπεύθυνοι. Έχουμε στραφεί στην Πολιτεία, αλλά κωφεύει. Δεν μας έχει απαντήσει εδώ και ενάμιση μήνα"</i>.</p>
      <p>Τέλος, σε ερώτηση για το κατά πόσο είναι εφικτό να δούμε τον Γιάννη Αντετοκούνμπο να φοράει ξανά τη φανέλα της Εθνικής Ανδρών το επόμενο καλοκαίρι, με φόντο την προσπάθεια για πρόκριση στους Ολυμπιακούς Αγώνες του Τόκιο, απάντησε:</p>
      <p><i>"Είμαστε σε επικοινωνία και επαφή με όλους τους παίκτες, εδώ και αρκετό καιρό. Τόσο με τον Γιάννη, όσο και με άλλα παιδιά, όπως ο Κώστας Κουφός, ο Τάιλερ Ντόρσεϊ, ο Ναζ Μήτρου - Λονγκ και ο Ζακ Όγκαστ. Με όλους. Δεν έχει να κάνει μόνο με έναν, μιλάμε με όλα τα παιδιά"</i>.</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>