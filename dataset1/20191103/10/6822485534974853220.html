<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812060.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T10:39:00+00:00"/>
    <meta property="og:title" content="بارش برف و باران در محورهای شمالی"/>
    <meta property="og:description" content="سرهنگ نادر رحمانی در گفت‌وگو با ایسنا در مورد آخرین وضعیت جوی و ترافیکی راه‌های کشور گفت: ترافیک در ورودی کلانشهر تهران مشاهده می‌شود همچنین در محور کرج - تهران ترافیک نیمه سنگین گزارش شده است. ترافیک در محور تهران - قم و آزادراه تهران - ساوه نیز پرحجم است."/>
  </head>
  <body>
    <article>
      <h1>بارش برف و باران در محورهای شمالی</h1>
      <address>
        <time datetime="2019-11-03T10:39:00+00:00">03 Nov 2019, 10:39</time>
      </address>
      <p>رییس مرکز اطلاعات و کنترل ترافیک پلیس راهور ناجا از بارش برف و باران و کاهش دید در محورهای استان‌های شمالی کشور خبر داد.</p>
      <p>سرهنگ نادر رحمانی در گفت‌وگو با ایسنا در مورد آخرین وضعیت جوی و ترافیکی راه‌های کشور گفت: ترافیک در ورودی کلانشهر تهران مشاهده می‌شود همچنین در محور کرج - تهران ترافیک نیمه سنگین گزارش شده است. ترافیک در محور تهران - قم و آزادراه تهران - ساوه نیز پرحجم است.</p>
      <p>وی درباره مداخلات جوی در محورهای مواصلاتی کشور نیز اظهار کرد: در اغلب محورهای استان گیلان،خراسان شمالی و استان اردبیل در محورهایی مانند اردبیل - آستارا با بارش باران مواجه هستیم همچنین در محور پونل - خلخال و اردبیل - خلخال در محدوده گردنه اسالم بارش برف مشاهده می‌شود.</p>
      <p>رحمانی ادامه داد: با توجه به اینکه در محورهای استان‌های اردبیل، مازندران و ارتفاعات استان خراسان شمالی مه‌گرفتگی همراه با کاهش دید گزارش شده است از رانندگان می‌خواهیم با نهایت دقت در این محورها به مسیر خود ادامه دهند.</p>
      <p>رییس مرکز اطلاعات و کنترل ترافیک پلیس راهور ناجا تاکید کرد: از مردم می‌خواهیم پیش از آغاز سفر از طریق شماره گیری ٨٨٢۵۵۵۵۵ طی ساعات شبانه روز از آخرین وضعیت جوی و ترافیکی راه‌های کشور مطلع شوند.</p>
    </article>
  </body>
</html>