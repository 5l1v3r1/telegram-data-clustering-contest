<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2017312/afxanete-o-arithmos-ton-nekron-apo-tous-sismous-stis-filippines.html"/>
    <meta property="og:site_name" content="News.gr"/>
    <meta property="article:published_time" content="2019-11-03T10:32:53+00:00"/>
    <meta property="og:title" content="Αυξάνεται ο αριθμός των νεκρών από τους σεισμούς στις Φιλιππίνες"/>
    <meta property="og:description" content="Βρέθηκαν τα πτώματα κι άλλων ανθρώπων κάτω από τα συντρίμμια"/>
  </head>
  <body>
    <article>
      <h1>Αυξάνεται ο αριθμός των νεκρών από τους σεισμούς στις Φιλιππίνες</h1>
      <address>
        <time datetime="2019-11-03T10:32:53+00:00">03 Nov 2019, 10:32</time>
      </address>
      <h3>Βρέθηκαν τα πτώματα κι άλλων ανθρώπων κάτω από τα συντρίμμια</h3>
      <p>Σε 21 ανήλθαν οι νεκροί από τους δύο σεισμούς που σημειώθηκαν την περασμένη εβδομάδα, με διαφορά δύο ημερών ο ένας από τον άλλον, στο μεγάλο νησί Μιντανάο των νοτίων <a href="https://www.news.gr/tag/filippines">Φιλιππίνων</a>, σύμφωνα με τον πιο πρόσφατο απολογισμό των αρχών, την ώρα που πολλοί πληγέντες στερούνται πόσιμου νερού και τροφίμων.</p>
      <p>Ορισμένοι κάτοικοι του Μιντανάο των οποίων τα σπίτια καταστράφηκαν από τους <a href="https://www.news.gr/tag/seismos">σεισμούς</a> και διαμένουν σε καταυλισμό με σκηνές, που στήθηκε κοντά σε αυτοκινητόδρομο, στέκονται στην άκρη του δρόμου και επαιτούν, σύμφωνα με εικόνες που μεταδόθηκαν από την τηλεόραση. Ο πρώτος σεισμός, ο οποίος σημειώθηκε την Τρίτη, ήταν μεγέθους 6,6 βαθμών και ο δεύτερος την Πέμπτη 6,5 βαθμών.</p>
      <p>Η εθνική υπηρεσία διαχείρισης των καταστροφών ανακοίνωσε, ότι ο απολογισμός των νεκρών αυξήθηκε, καθώς τα σωστικά συνεργεία βρήκαν τα πτώματα κι άλλων ανθρώπων, που σκοτώθηκαν είτε από την κατάρρευση κτιρίων, είτε από κατολισθήσεις. Οι νεκροί ανέρχονται συνολικά σε 21 και οι τραυματίες σε 432, ενώ εξακολουθεί να αγνοείται η τύχη δύο ανθρώπων, σύμφωνα με την ανακοίνωση που εξέδωσε η υπηρεσία αυτή.</p>
      <p>Η περιοχή της Μιντανάο είχε ήδη πληγεί στις 16 Οκτωβρίου, από σεισμό που είχε προκαλέσει τον θάνατο 7 ανθρώπων και είχε αναγκάσει τις αρχές να στήσουν προσωρινούς καταυλισμούς για περισσότερους από 20.000 ανθρώπους. Οι Φιλιππίνες βρίσκονται στον "δακτύλιο της φωτιάς" του Ειρηνικού Ωκεανού, όπου οι κινήσεις και οι συγκρούσεις τεκτονικών πλακών προκαλούν συχνά σεισμούς και έντονη ηφαιστειακή δραστηριότητα.</p>
      <p>Το 1976 είχε σημειωθεί αυτός που ειδικοί χαρακτηρίζουν τον φονικότερο σεισμό στην πρόσφατη ιστορία της χώρας, καθώς εκτιμάται ότι είχε στοιχίσει τη ζωή σε έως και 8.000 ανθρώπους.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2016188/sismiki-donisi-sti-rodo-2.html"/>
        <a href="https://www.news.gr/ellada/article/2014690/sismos-tora-tarakounise-to-karpenisi.html"/>
        <a href="https://www.news.gr/kosmos/article/2014501/ischiros-sismos-stin-alvania.html"/>
      </related>
    </article>
  </body>
</html>