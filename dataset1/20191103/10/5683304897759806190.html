<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/03/cpm-leaders-against-uapa.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-03T10:40:00+00:00"/>
    <meta property="og:title" content="യുഎപിഎയിൽ പൊലീസിനെ പഴിചാരി സിപിഎം; തുറന്നടിച്ച് നേതാക്കൾ"/>
    <meta property="og:description" content="സിപിഎം പ്രവർത്തകർക്കെതിരെ യുഎപിഎ ചുമത്തിയ കേസിൽ അറസ്റ്റിലായവരെ പിന്തുണച്ച് നേതാക്കൾ.നേതാക്കൾ എല്ലാവരും പ്രതിസ്ഥാനത്ത് നിർത്തുന്നത് കേരള.UAPA. Cpm. Uapa Kerala. Uapa News. Manorama News. Manorama online. Malayalam News. മനോരമ ന്യൂസ്. മനോരമ ഓൺലൈൻ. മലയാളം വാർത്ത.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>യുഎപിഎയിൽ പൊലീസിനെ പഴിചാരി സിപിഎം; തുറന്നടിച്ച് നേതാക്കൾ</h1>
      <address><time datetime="2019-11-03T10:40:00+00:00">03 Nov 2019, 10:40</time> by <a rel="author">മനോരമ ലേഖകൻ</a></address>
      <p>കോഴിക്കോട്∙ സിപിഎം പ്രവർത്തകർക്കെതിരെ യുഎപിഎ ചുമത്തിയ കേസിൽ അറസ്റ്റിലായവരെ പിന്തുണച്ച് നേതാക്കൾ. നേതാക്കൾ എല്ലാവരും പ്രതിസ്ഥാനത്ത് നിർത്തുന്നത് കേരള പൊലീസിനെയാണ്. സംസ്ഥാനത്തെ പൊലീസ് ഇടതുപക്ഷമല്ലെന്ന് മന്ത്രി ജി.സുധാകരൻ പറഞ്ഞു. എന്നാല്‍ സര്‍ക്കാര്‍ നയമനുസരിച്ചു തന്നെയാണ്  പൊലീസ് പ്രവര്‍ത്തിക്കുന്നത്. ഒറ്റപ്പെട്ട വീഴ്ചകള്‍ ഉണ്ടായപ്പോഴെല്ലാം സര്‍ക്കാര്‍ നടപടിയെടുത്തിട്ടുണ്ട്. യുഎപിഎ ചുമത്തി വിദ്യാര്‍ഥികളെ അറസ്റ്റുചെയ്ത വിഷയം മുഖ്യമന്ത്രി പരിശോധിക്കുമെന്നും ജി. സുധാകരൻ പറഞ്ഞു </p>
      <p>വിദ്യാര്‍ഥികൾക്കെതിരെ യുഎപിഎ ചുമത്തിയതിന് ഒരു ന്യായീകരണവുമില്ലെന്ന് എം.സ്വരാജ് എംഎല്‍എ തുറന്നടിച്ചു. പൊലീസിന്റെ നടപടി തെറ്റാണെന്നും യുഎപിഎ പിന്‍വലിക്കണമെന്നും സുരാജ് ആവശ്യപ്പെട്ടു. യുഎപിഎ പ്രശ്നത്തില്‍ പൊലീസ് സര്‍ക്കാര്‍ നിലപാടില്‍ നിന്ന് വ്യതിചലിച്ചെന്നായിരുന്നു എൽഡിഎഫ് കൺവീനർ എ. വിജയരാഘവന്റെ പ്രതികരണം. വിദ്യാര്‍ഥികള്‍ക്കെതിരെ കരിനിയമം ചുമത്തിയത് പൗരാവകാശലംഘനമാണ്. കോഴിക്കോട് കേസില്‍ യുഎപിഎ ഒഴിവാക്കാന്‍ സര്‍ക്കാര്‍ ഇടപെടണം. പൊലീസ് നടപടി പരിശോധിക്കാന്‍ മു‍ന്‍ ജഡ‍്ജിയെ നിയോഗിച്ച നടപടി സര്‍ക്കാര്‍ പുലര്‍ത്തുന്ന ജാഗ്രതയുടെ ഭാഗമാണെന്നും എല്‍ഡിഎഫ് കണ്‍വീനര്‍ പറഞ്ഞു. </p>
      <p>പൊലീസിനെതിരെ കടുത്ത വിമര്‍ശനവുമായി സിപിഎം പിബി അംഗം എം.എ.ബേബിയും രംഗത്തെത്തി. യുഎപിഎ കരിനിയമമാണെന്ന് ചില പൊലീസ് ഉദ്യോഗസ്ഥര്‍ക്ക് ബോധ്യപ്പെട്ടിട്ടില്ല .കേസ് പുനഃപരിശോധിക്കണമെന്നും എം.എ. ബേബി ആവശ്യപ്പെട്ടു. </p>
      <p><b>English Summary</b>: Cpm Leaders Against UAPA</p>
    </article>
  </body>
</html>