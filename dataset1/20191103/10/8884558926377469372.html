<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/dez-in-megla-nista-ustavila-gorskega-teka-treh-vrh"/>
    <meta property="og:site_name" content="Primorske novice"/>
    <meta property="article:published_time" content="2019-11-03T10:10:00+00:00"/>
    <meta property="og:title" content="Dež in megla nista ustavila gorskega teka treh vrhov"/>
    <meta property="og:description" content="Sinoči se je s prihodom tekačev s čelnimi svetilkami na cilj v Solkanu končal tretji čezmejni mednarodni gorski tek treh vrhov. Kraljevsko preizkušnjo na 58 kilometrov sta dobila Ivan Hrastovec in Urša Trobec."/>
  </head>
  <body>
    <article>
      <h1>Dež in megla nista ustavila gorskega teka treh vrhov</h1>
      <address><time datetime="2019-11-03T10:10:00+00:00">03 Nov 2019, 10:10</time> by <a rel="author">Igor Mušič</a></address>
      <p>
        <b>Sinoči se je s prihodom tekačev s čelnimi svetilkami na cilj v Solkanu končal tretji čezmejni mednarodni gorski tek treh vrhov. Kraljevsko preizkušnjo na 58 kilometrov sta dobila Ivan Hrastovec in Urša Trobec.</b>
      </p>
      <figure>
        <img src="https://static.primorske.si/foto/highres/gnweb/718151_251-tek-3-v-zm-28.jpg"/>
        <figcaption>Zmagovalec teka na 28 kilometrov Janez Žen iz Budanj Foto: Igor Mušič</figcaption>
      </figure>
      <p><b>SOLKAN</b> &gt; Javni zavod za šport Nova Gorica in goriški tekaški zanesenjak <b>Miha Repič</b> sta na tretjo izvedbo mednarodnega čezmejnega teka po poteh treh vrhov prve svetovne vojne (to so Škabrijel, Sveta Gora in Sabotin) privabila 336 gorskih tekačev iz sedmih držav.</p>
      <figure>
        <img src="https://static.primorske.si/foto/lowres/gnweb/718151_251-tek-3-v-miha-repic.jpg"/>
        <figcaption>Organizator Miha Repič</figcaption>
      </figure>
      <p>Udeležencem so bili na voljo trije teki. Najzahtevnejši je na 58 kilometrih tekače utrujal še z 2864 višinskimi metri vzponov in s prav takšno količino spustov. Tekači so na tej preizkušnji morali med Škabrijelom in Sabotinom preteči še nekakšno veliko podkev: ves rob Banjške planote do Kanalskega vrha, se spustiti v dolino Soče in se nato dvigniti na najvišjo točko teka, dobrih 800 metrov visoko Korado, ter se nato vračati proti Solkanu. Na poti so se morali spoprijeti tudi s plazenjem skozi kaverne in z veslanjem čez Sočo.</p>
      <figure>
        <img src="https://static.primorske.si/foto/lowres/gnweb/718151_251-tek-3-v-veslanje.jpg"/>
        <figcaption>Tekmovalci so se morali med drugim spoprijeti tudi z veslanjem čez Sočo.</figcaption>
      </figure>
      <p>Kljub dolgi in zahtevni poti, vetru, dežju in megli so na najdaljši progi odstopili le štirje tekači, zmagal pa je prekaljeni štajerski gorski ultramaratonec <b>Ivan Hrastovec</b> z Vranskega, ki je s progo opravi v šestih urah, minuti in devetih sekundah. Izvrstno se je odrezal član društva Postojna teče <b>Andrej Lindič</b>, ki je osvojil absolutno drugo mesto s časom 6:55,49.</p>
      <figure>
        <img src="https://static.primorske.si/foto/lowres/gnweb/718151_251-top-moski-58.jpg"/>
        <figcaption>Zmagovalna moška trojica teka na 58 kilometrov</figcaption>
      </figure>
      <p>Ženska zmaga je šla na Gorenjsko. Slavila je članica Kluba gorskih tekačev Papež iz Kamnika <b>Urša Trobec</b> (8:11,16), srebro pa si je priborila Tolminka <b>Tina Medved</b> (ŠD Soške elektrarne, 8:40,45).</p>
      <figure>
        <img src="https://static.primorske.si/foto/lowres/gnweb/718151_251-tek-58-km-top-zenske.jpg"/>
        <figcaption>Zmagovalna ženska trojica teka na 58 kilometrov</figcaption>
      </figure>
      <p>Tek na 28 km je postregel s 1672 metri višinske razlike vzponov in spustov. Tudi na tej preizkušnji je marsikoga ujela tema, zahteval pa je šest odstopov. Tudi na tej progi so bili primorski tekači izvrstni, saj je absolutno zmagal <b>Janez Žen</b> iz Budanj, ki je v cilj pritekel po dveh urah 48 minutah in 52 sekundah. Dokaj prepričljivo je ugnal prvega zasledovalca <b>Aleša Debeljaka</b> iz ŠD Ljubljanske mlekarne (2: 52,24).</p>
      <p>V ženski konkurenci so vse stopničke zmagovalnega odra zasedle Primorke. Zmagala je <b>Kristina Kržišnik</b> (3:44,10) pred <b>Asto Gregorič</b> (3:48,37) in <b>Tino Oberstar</b> (3: 52,46).</p>
      <figure>
        <img src="https://static.primorske.si/foto/lowres/gnweb/718151_251-te-28-km-naj-zenske.jpg"/>
        <figcaption>Zmagovalna ženska trojica teka na 28 kilometrov</figcaption>
      </figure>
      <p>Tek na 12 kilometrov s 600 metri višinske razlike je dobil član KD Brda <b>Matic Plaznik</b>, ki je bil v cilju v manj kot uri (57,58). Drugo mesto je osvojil Ajdovec <b>Elis Filipič</b> (59,44). V ženski konkurenci je bila najhitrejša <b>Nika Mazi</b> iz okolice Ljubljane (1:13,48), najboljši primorski dosežek pa je s tretjim mestom prispevala Vipavka <b>Kristina Vanceta</b> (1: 19,33).</p>
      <slideshow>
        <figure>
          <img src="https://static.primorske.si/foto/highres/gnweb/718151_251-zmagovalec-28-cilj.jpg"/>
          <figcaption>Zmagovalec teka na 28 kilometrov Janez Žen iz Budanj Foto: Igor Mušič</figcaption>
        </figure>
        <figure>
          <img src="https://static.primorske.si/foto/highres/gnweb/718151_251-tek-3-v-zmagovalka-28-km.jpg"/>
          <figcaption>Nika Mazi je bila najhitrejša med ženskimi udeleženkami teka na 12 kilometrov Foto: Igor Mušič</figcaption>
        </figure>
        <figure>
          <img src="https://static.primorske.si/foto/highres/gnweb/718151_251-tek-3v-elis-filipic.jpg"/>
          <figcaption>Ajdovec Elis Filipič je osvojil drugo mesto med moškimi na teku na 12 kilometrov Foto: Igor Mušič</figcaption>
        </figure>
        <figure>
          <img src="https://static.primorske.si/foto/highres/gnweb/718151_251-tek-3-v-cilj-veselje.jpg"/>
          <figcaption>Foto: Igor Mušič</figcaption>
        </figure>
        <figure>
          <img src="https://static.primorske.si/foto/highres/gnweb/718151_251-tek-3v-gozd.jpg"/>
          <figcaption>Foto: Igor Mušič</figcaption>
        </figure>
      </slideshow>
    </article>
  </body>
</html>