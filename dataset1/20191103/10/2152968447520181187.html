<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mestni-izbori-19/2019/11/03/cacarov-glasuva-v-plovdiv-potvyrdi-za-aresta-na-ahmed-bashev.428369"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T10:00:00+00:00"/>
    <meta property="og:title" content="Цацаров гласува в Пловдив, потвърди за ареста на Ахмед Башев"/>
    <meta property="og:description" content="Той няма съмнения, че Радев ще подпише указа за Гешев | Dnes.bg"/>
  </head>
  <body>
    <article>
      <h1>Цацаров гласува в Пловдив, потвърди за ареста на Ахмед Башев</h1>
      <h2>Той няма съмнения, че Радев ще подпише указа за Гешев</h2>
      <address><time datetime="2019-11-03T10:00:00+00:00">03 Nov 2019, 10:00</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Гласувах за Пловдив, такъв какъвто трябва да бъде, какъвто го знам от времето, когато съм бил дете и какъвто желая да бъде сега. Това каза главният прокурор Сотир Цацаров, след като упражни правото си на вот в 28 секция на "ОУ Петър Берон" в родния си град.</p>
      <related>
        <a href="https://www.dnes.bg/crime/2019/11/03/bivsh-kmet-na-obshtina-gyrmen-e-arestuvan.428358"/>
      </related>
      <p>"Пловдив не се описва с епитети, той се описва с име - Пловдив. Гласувах, защото вярвам в Пловдив и смятам, че това е град, който заслужава", каза още Цацаров и добави, че Пловдив има огромен потенциал и граждани, които заслужават да живеят добре. Затова именно е гласувал за Пловдив.</p>
      <p>По отношение на на нарушенията, главният прокурор заяви, че са образувани 95 досъдебни производства за изборна търговия, 23-ма са с обвинения.</p>
      <p>Цацаров потвърди, че бившият кмет на община Гърмен Ахмед Башев е бил арестуван.</p>
      <p>"Да, задържан е Башев за усилено купуване на гласове в полза на единия от кандидатите на балотажа", уточни главният прокурор.</p>
      <p>Той коментира въпроса за президентския указ за назначаване на новия главен прокурор Иван Гешев. "Аз нямам никакви съмнения, че държавният глава ще изпълни конституционните си правомощия в обозрим срок, както самият той се изрази. Не мисля, че някой е очаквал президентския указ между двата тура", каза Цацаров. <br/> </p>
    </article>
  </body>
</html>