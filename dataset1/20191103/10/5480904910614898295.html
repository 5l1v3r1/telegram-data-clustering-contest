<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nelly-kordova-obhajila-vitezstvi-na-turnaji-lpga-na-tchaj-wanu/1816595?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T10:56:00+00:00"/>
    <meta property="og:title" content="Nelly Kordová obhájila vítězství na turnaji LPGA na Tchaj-wanu"/>
    <meta property="og:description" content="Tchaj-pej - Americká golfistka Nelly Kordová obhájila vítězství na turnaji v Tchaj-peji a připsala si třetí triumf na okruhu LPGA. Před rokem dcera bývalého českého tenisty Petra Kordy na Tchaj-wanu vybojovala premiérové vítězství v elitním seriálu, k němuž letos v lednu přidala i výhru na Australian Open."/>
  </head>
  <body>
    <article>
      <h1>Nelly Kordová obhájila vítězství na turnaji LPGA na Tchaj-wanu</h1>
      <address><time datetime="2019-11-03T10:56:00+00:00">03 Nov 2019, 10:56</time> by <a rel="author" href="http://www.ctk.cz/" target="_blank">ČTK</a></address>
      <p>Tchaj-pej - Americká golfistka Nelly Kordová obhájila vítězství na turnaji v Tchaj-peji a připsala si třetí triumf na okruhu LPGA. Před rokem dcera bývalého českého tenisty Petra Kordy na Tchaj-wanu vybojovala premiérové vítězství v elitním seriálu, k němuž letos v lednu přidala i výhru na Australian Open.</p>
      <p>Kordová vstupovala do závěrečného kola s náskokem tří ran před Australankou Minjee Leeovou, ale nakonec musela o prvenství bojovat v rozstřelu. Zahrála 72 ran, o sedm víc než v sobotu. V play off jednadvacetiletá rodačka z Bradentonu porazila díky birdie na první dodatečné jamce Leeovou a Němku Caroline Massonovou.</p>
      <p>Rozstřel měl pikantní příchuť, neboť caddie Kordové Jason McDede je snoubencem Massonové, s níž plánuje na příští rok svatbu. "Bylo to celkem legrační. Mám z nich radost, že jim to vyšlo. Snad dostanu v příštích letech šanci jim to oplatit," řekla Massonová.</p>
      <p>Za vítězství Kordová získala prémii 330 tisíc dolarů (7,5 milionu korun) a v pondělním vydání světového žebříčku vylepší dosavadní osmou příčku. Její starší sestra Jessica obsadila v Tchaj-peji dělené jedenácté místo.</p>
    </article>
  </body>
</html>