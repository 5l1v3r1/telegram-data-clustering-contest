<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/ny-sexundersokelse-forbloffer-forskerne/71775742"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T04:54:16+00:00"/>
    <meta property="og:title" content="Ny sexundersøkelse forbløffer forskerne"/>
    <meta property="og:description" content="- Det går veldig mange seksuelt frustrerte menn rundt, slår dansk overlege fast."/>
  </head>
  <body>
    <article>
      <h1>Ny sexundersøkelse forbløffer forskerne</h1>
      <h2>- Det går veldig mange seksuelt frustrerte menn rundt, slår dansk overlege fast.</h2>
      <address><time datetime="2019-11-03T04:54:16+00:00">03 Nov 2019, 04:54</time> by <a rel="author">Sofie Braseth</a></address>
      <p>- Jeg tror det er så enkelt som at det er overskudd av testosteron i samfunnet. At det er en forskjell i menn og kvinners behov. Det handler om å være kåt.</p>
      <p>
        <b>Dette <a href="https://www.dagbladet.no/magasinet/sexkjoperne/71745261">sa en sexkjøper til Dagbladet i 2014</a>. Fem år seinere kan ny forskning tyde på at mannen var inne på noe.</b>
      </p>
      <p>Gjennom «Projekt Sexus» har Statens Serum Institut og Aalborg Universitet intervjuet nærmere 63 000 dansker i alderen 15 til 89 år.</p>
      <p>Det har resultert i den fyldige forskningsrapporten <a href="https://www.projektsexus.dk/rapport_2017-2018">«Sex i Danmark»</a>, som blant annet tar for seg forskjellene mellom menn og kvinners sexlyst.</p>
      <p>Funnene forbløffer forskerne, skriver <a href="https://politiken.dk/forbrugogliv/sundhedogmotion/art7453625/Her-er-beviset-Seksuelt-er-m%C3%A6nd-og-kvinder-fra-hver-sin-planet">Politiken</a>.</p>
      <h3>Hver vår planet</h3>
      <p>- Vi visste jo godt at det nok ville være kjønnsmessige forskjeller, men likevel har det overrasket oss hvor sterkt kjønn slår ut på tvers av alle data. Det er jo nesten som den forslitte floskelen med at vi kommer fra hver vår planet.</p>
      <p>Det sier Morten Frisch, som er overlege og prosjektleder for undersøkelsen, til den danske avisa.</p>
      <p>
        <b>«Sex i Danmark» slår fast at menn både onanerer, ser porno og er utro i betydelig større grad enn kvinner.</b>
      </p>
      <p>Som gruppe har menn rett og slett mer og oftere <i>lyst,</i> forklarer Frisch overfor Politiken.</p>
      <p>- I fem av seks heteroseksuelle par med ubalanse i lysten er det mennene som har mer lyst enn kvinnene. Så det går veldig mange seksuelt frustrerte menn rundt - markant flere menn enn kvinner.</p>
      <h3>«Øyeåpner»</h3>
      <p>Lege Christian Graugaard er professor i sexologi, og har samarbeidet med Frisch om forskningsrapporten.</p>
      <p>
        <b>Også Graugaard erkjenner at han ble tatt på senga av resultatene, som han beskriver som en «øyeåpner».</b>
      </p>
      <p>- Jeg har i årevis vært en av dem som har sagt og skrevet at de seksuelle kjønnsforskjellene er under hurtig utvisking. At vår oppførsel som kjønn primært er samfunnsbestemt, sier Graugaard til Politiken.</p>
      <p>Sexolog og forsker Bente Træen kjenner igjen kjønnsforskjellene som «Sex i Danmark» beskriver, men advarer mot å tillegge biologi for stor vekt.</p>
      <p>
        <b>- Effekten av hvordan vi formes til mann og kvinne av samfunnet vi lever i, er stor, sier Træen til Dagbladet.</b>
      </p>
      <p>- Noe av årsaken kan henge sammen med biologisk kjønn, men vi vet at det også henger sammen med sosialt kjønn: hvordan vi er oppdratt og til hvilke kjønnsroller vi er formet.</p>
      <h3>Gammelt nytt</h3>
      <p>Funnene i undersøkelsen knyttet til menn og kvinners sexlyst, pornografi- og onanivaner og hang til utroskap, er gammelt nytt, ifølge Træen.</p>
      <p>
        <b>- Ikke bare fra Norge, men fra undersøkelser i hele den vestlige delen av verden finner man de kjønnsforskjellene.</b>
      </p>
      <p>Sexologen hevder at forskjellene vil være mindre dersom man ser på menn og kvinner i samme aldersgruppe, og ikke bare presenterer et tverrsnitt av hele befolkningen.</p>
      <p>- Når man skal forstå biologiens rolle, er det viktig å studere seksualitet i ulike generasjoner, sier Træen.</p>
      <p>Hun legger til at utviklingen i seksualvaner verden over tyder på at kvinner blir mer like menn.</p>
      <h3>Kan føre til skilsmisse</h3>
      <p>
        <i>- «Sex i Danmark» slår fast at mennene har mer lyst enn kvinnene i fem av seks heteroseksuelle par med ubalanse i lysten. Hvilke følger får dette for disse parforholdene?</i>
      </p>
      <p>- Mange aksepterer at «sånn er det», og så lever man videre med det savn det måtte medføre, eller den lettelsen det måtte medføre. Andre skiller seg og finner seg nye partnere, sier Træen.</p>
      <p>- Det er klart at det å ha ubalanse i seksuell lyst, i seksuell interesse, er en ting som blir en kilde til at man opplever redusert livskvalitet.</p>
      <p>
        <a href="https://www.dagbladet.no/magasinet/sexkjoperne/71745261">Her kan du lese om da Dagbladet avkledde sexmarkedet i Oslo.</a>
      </p>
      <h3>Jobbstress påvirker</h3>
      <p>Gapet mellom kvinner og menns sexlyst blir større parallelt med at vi blir eldre, slår «Sex i Danmark» fast.</p>
      <p>Fra vi er 15 til vi er 34 år mener nesten like mange kvinner som menn at et godt sexliv er viktig, skriver Politiken. Etter dette faller imidlertid kvinners interesse, mens menns interesse først svekkes etter fylte 45.</p>
      <p>
        <b>Bente Træen forklarer at det er forskjellige faktorer som forklarer sexlyst hos menn og kvinner, og at disse endrer seg med alderen.</b>
      </p>
      <p>Blant norske 18- til 29-åringer har man funnet at 6 prosent menn og 31 prosent kvinner har nedsatt seksuallyst, forteller Træen.</p>
      <p>- For menn hadde det gjerne sammenheng med jobbstress. For kvinner kan det være en kombinasjon av et uformelt krav i samfunnet til perfeksjon: du skal både se vakker ut og ha suksess karrieremessig. Det er tungt å kombinere de to. Og så er sexlysten det som blir borte.</p>
      <h3>Livsvariasjoner</h3>
      <p>Deretter kommer perioden med småbarnsliv, som i hvert fall midlertidig nedsetter lysten, sier Træen.</p>
      <p>Hun beskriver dette som normale livsvariasjoner.</p>
      <p>- Og så kommer økt grad av sykelighet, man spiser medikamenter mot sykdommer og får en overgangsalder som nedsetter lysten.</p>
      <p>
        <i>- Hvordan forklarer du at det er så stor forskjell på kjønnene når det gjelder sexlyst?</i>
      </p>
      <p>- En forklaring kan være at kvinners seksualitet i større grad er formet av omgivelsene, kultur og samfunn. Mens menns sexlyst er mer stabil gjennom livsløpet.</p>
    </article>
  </body>
</html>