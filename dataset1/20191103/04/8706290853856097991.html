<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/681262/se-ti-symfonei-o-ypex-tis-kyprou-me-ton-mevlout-tsavousoglou-vide"/>
    <meta property="og:site_name" content="enikos.gr"/>
    <meta property="article:published_time" content="2019-11-03T04:15:00+00:00"/>
    <meta property="og:title" content="Σε τι συμφωνεί ο ΥΠΕΞ της Κύπρου με τον Μεβλούτ Τσαβούσογλου - ΒΙΝΤΕΟ"/>
    <meta property="og:description" content="&quot;Συμφωνώ απόλυτα με αυτό που είπε ο Τσαβούσογλου, ότι δεν..."/>
  </head>
  <body>
    <article>
      <h1>Σε τι συμφωνεί ο ΥΠΕΞ της Κύπρου με τον Μεβλούτ Τσαβούσογλου - ΒΙΝΤΕΟ</h1>
      <address>
        <time datetime="2019-11-03T04:15:00+00:00">03 Nov 2019, 04:15</time>
      </address>
      <p>Σε εκπομπή του ΣΙΓΜΑ μίλησε ο Κύπριος υπουργός Εξωτερικών<a href="https://www.enikos.gr/international/680548/christodoulidis-i-kypros-dromologei-nomikis-fyseos-energeies-gia-"> Νίκος Χριστοδουλίδης </a>σχετικά με τις εξελίξεις στο Κυπριακό και την Τουρκία και τόνισε πως συμφωνεί με τον <a href="https://www.enikos.gr/international/681153/nees-apeiles-tsavousoglou-tha-exontothoun-oi-kourdoi-machites-pou">Μεβλούτ Τσαβούσογλου </a>ότι δεν πρέπει να συζητούμε για χάρη των συζητήσεων στο Κυπριακό και άρα οι τουρκικές προκλήσεις πρέπει να τερματιστούν.</p>
      <p>"Έχουμε μια αναθεωρητική Τουρκία, είτε αυτό αφορά τη συμπεριφορά της στην κυπριακή ΑΟΖ είτε τη συμπεριφορά της ευρύτερα στην περιοχή. Δεν είναι μόνο η Συρία, υπάρχουν κι άλλα πολλά ανοιχτά μέτωπα από τουρκικής πλευράς, σημείωσε. Δεν μπορούμε να αλλάξουμε τη γεωγραφία. Η Τουρκία θα συνεχίσει να είναι γειτονικό κράτος", είπε ο κ. Χριστοδουλίδης.</p>
      <p>Παράλληλα, πρόσθεσε ότι "υπήρξαν αποτελέσματα από την τελευταία διαπραγματευτική διαδικασία του 2017 που εν πολλοίς καθόρισαν και το περιεχόμενο μιας ενδεχόμενης λύσης του Κυπριακού. Δυστυχώς για δύο χρόνια δεν υπήρξε εκείνο που εμείς επιθυμούσαμε, δηλαδή συνέχιση αυτής της προσπάθειας. Υπήρξαν αντιδράσεις από πλευράς Τουρκίας. Τώρα βρισκόμαστε σε ένα κρίσιμο σταυροδρόμι. Είναι σημαντικό το ότι υπάρχει και επιθυμία και δέσμευση από τον ΓΓ των Ηνωμένων Εθνών. Έχουμε αυτήν τη στιγμή μπροστά μας ένα σημαντικό ορόσημο, που είναι η συνάντηση στο Βερολίνο. Δικός μας στόχος, είμαι σίγουρος και για τον ΓΓ, θέλω να πιστεύω και για την τ/κ πλευρά, είναι να υπάρξει ένα αποτέλεσμα, το οποίο θα είναι ένα σημαντικό βήμα προς την προσπάθεια επανέναρξης των συνομιλιών από εκεί που έμειναν στο Κραν Μοντανά".</p>
      <p>Και είπε ακόμη ότι: "Πρέπει να είμαστε ιδιαίτερα προσεκτικοί στην ανάγνωσή μας όσον αφορά στην Τουρκία, επειδή ενδεχόμενες δηλώσεις και ενέργειές της, όπως αυτές στην ΑΟΖ της Κυπριακής Δημοκρατίας και στη νεκρή ζώνη, να αποσκοπούν να επιβάλουν στο τραπέζι των διαπραγματεύσεων νέα δεδομένα, επιχειρώντας να αλλάξουν το πλαίσιο λύσης του Κυπριακού. Μέχρι το Βερολίνο χρειάζεται ένας πολύ προσεκτικός χειρισμός. Κάποιες δηλώσεις από πλευράς Τουρκίας αναμένεται να ενισχυθούν. Στο Βερολίνο πρέπει να υπάρξει αποτέλεσμα. Είναι η ώρα που θα κριθούν όλα τα εμπλεκόμενα μέρη στο Κυπριακό".</p>
      <p>"Συμφωνώ απόλυτα με αυτό που είπε ο Τσαβούσογλου, ότι δεν πρέπει να συζητούμε για χάρη των συνομιλιών. Άρα, για να συνομιλούμε και να υπάρχουν πραγματικές προοπτικές θετικής κατάληξης θα πρέπει να υπάρχει το αναγκαίο περιβάλλον", σημείωσε σε άλλο σημείο και εξήγησε ότι η τριμερής συνάντηση στο Βερολίνο και η ενδεχόμενη πενταμερής παρουσία των εγγυητριών δυνάμεων, στόχο έχουν να οδηγήσουν σε επανέναρξη ουσιαστικών διαπραγματεύσεων.</p>
      <p>Ερωτηθείς αν είναι ευχαριστημένος από τα μέτρα που ελήφθησαν από την ΕΕ κι αν αυτά μπορούν να σταματήσουν την Τουρκία από τις πειρατικές ενέργειες στην κυπριακή ΑΟΖ, δήλωσε ότι δεν θα μπορούσε να φανταστεί πώς θα ήταν τα πράγματα αν η Κύπρος δεν ήταν μέλος της ΕΕ.</p>
      <p>Ο ίδιος τόνισε ότι θεωρεί πολύ σημαντικό πως πέραν από τις πολιτικές αποφάσεις που έχουν ληφθεί, αποφασίστηκαν και στοχευμένα μέτρα ενάντια σε όσους εμπλέκονται στις παράνομες δραστηριότητες. Κάτι που, όπως είπε, κανείς δεν πρέπει να παραγνωρίζει δεδομένου ότι έχουμε να κάνουμε με μια χώρα, η οποία, πέραν των όσων έχει κάνει στην Κύπρο, έχει εισβάλει δυο φορές στη Συρία και παραβιάζει σχεδόν καθημερινά την εδαφική ακεραιότητα του Ιράκ. Ο υπουργός Εξωτερικών της Κύπρου σημείωσε, την ίδια ώρα, ότι αυτή η συμπεριφορά της Τουρκίας δεν περνά απαρατήρητη και προβληματίζει όλα τα γειτονικά κράτη. Παρά ταύτα, πρόσθεσε, η μοναδική επιλογή που έχουμε είναι η λύση του Κυπριακού, η οποία θα οδηγήσει σε εξομάλυνση των σχέσεων με την Τουρκία.</p>
      <figure>
        <iframe src="https://www.youtube.com/embed/0fO896qG3i0" width="640" height="360" data-service="Youtube" scrolling="no"/>
      </figure>
      <p>Πηγή: sigmalive.com</p>
      <related>
        <h4>σχετικά άρθρα</h4>
        <a href="http://www.enikos.gr/international/681200/to-tourkiko-ypex-kalese-ton-amerikano-presvi-gia-exigiseis-meta-t%0A%20%20%20%20%0A"/>
        <a href="http://www.enikos.gr/international/681182/akar-einai-psema-oti-i-tourkia-tha-agorasei-su-35%0A%20%20%20%20%0A"/>
        <a href="http://www.enikos.gr/international/681174/nea-proklisi-me-soou-apo-ton-erntogan-syndethike-me-fregata-kata-%0A%20%20%20%20%0A"/>
        <a href="http://www.enikos.gr/international/681065/akar-i-politofylaki-ypg-paramenei-sti-voreioanatoliki-syria%0A%20%20%20%20%0A"/>
        <a href="http://www.enikos.gr/international/681088/i-ouasigkton-ektima-oti-oi-s-400-stin-tourkia-tha-einai-se-pliri-%0A%20%20%20%20%0A"/>
        <a href="http://www.enikos.gr/international/681160/i-vouli-ton-ipa-zita-na-epivlithoun-kyroseis-stin-tourkia-gia-tin%0A%20%20%20%20%0A"/>
        <a href="http://www.enikos.gr/international/681036/akar-i-kourdiki-politofylaki-apeleftherose-apo-fylaki-750-tromokr%0A%20%20%20%20%0A"/>
        <a href="http://www.enikos.gr/international/681050/kourdika-mme-to-tourkiko-pyrovoliko-eplixe-rosiko-stratiotiko-kom%0A%20%20%20%20%0A"/>
        <a href="http://www.enikos.gr/international/681039/maches-ton-tourkikon-stratevmaton-me-dynameis-tou-asant-gia-proti%0A%20%20%20%20%0A"/>
      </related>
    </article>
  </body>
</html>