<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739762"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T04:23:00+00:00"/>
    <meta property="og:title" content="'แป้ง'ร่ำไห้ สะใจพิสูจน์ฝีมือหญิงแกร่ง นัดฉลองใหญ่เย็นนี้"/>
    <meta property="og:description" content="'มาดามแป้ง' หลั่งน้ำตา สุดปลื้มใจ 'ท่าเรือ' แชมป์แรกใน 10ปี พิสูจน์คนทำบอลหญิงก็ทำบอลชายได้ ชี้ผ่านอะไรมาเยอะ กว่าจะถึงจุดนี้ ยืนยันอัดฉีดเต็มที่"/>
  </head>
  <body>
    <article>
      <h1>'แป้ง'ร่ำไห้ สะใจพิสูจน์ฝีมือหญิงแกร่ง นัดฉลองใหญ่เย็นนี้</h1>
      <address>
        <time datetime="2019-11-03T04:23:00+00:00">03 Nov 2019, 04:23</time>
      </address>
      <figure>
        <img src="https://www.dailynews.co.th/admin/upload/20191103/news_crNbREQTLN112835_533.jpg?v=20191103117"/>
      </figure>
      <p>
        <b>"มาดามแป้ง" หลั่งน้ำตา สุดปลื้มใจ "ท่าเรือ" แชมป์แรกใน 10ปี พิสูจน์คนทำบอลหญิงก็ทำบอลชายได้ ชี้ผ่านอะไรมาเยอะ กว่าจะถึงจุดนี้ ยืนยันอัดฉีดเต็มที่</b>
      </p>
      <p>"สิงห์เจ้าท่า" การท่าเรือ เอฟซี ผงาดครองแชมป์ฟุตบอลถ้วย "ช้าง เอฟเอคัพ" หลังจากชนะ ราชบุรี มิตรผล 1-0 ในรอบชิงชนะเลิศ ที่ลีโอ สเตเดียม นับเป็นการคว้าแชมป์นี้ ครั้งแรกใน 10 ปี หลังจากทำได้ครั้งสุดท้ายเมื่อ ค.ศ.2009 โดยการท่าเรือ รับเงินรางวัล 5 ล้านบาท พร้อมสิทธิไปเล่น เอเอฟซี แชมเปี้ยนส์ ลีก 2020 เริ่มที่รอบเพลย์ออฟ รอบ 2<br/><br/>"มาดามแป้ง" นวลพรรณ ล่ำซำ ประธานสโมสรการท่าเรือ กล่าวถึงความสำเร็จครั้งนี้ทั้งน้ำตา ว่า ชาวท่าเรือคอยมา 10 ปี ฝ่าฟันมาเยอะ กว่าจะถึงรอบนี้  ไม่เคยมาถึงจุดนี้ หลังจากทำทีมปีแรกแล้วตกชั้นไป เพราะฉะนั้น เป็นความรู้สึกของคนที่ผ่านอะไรมาเยอะ<br/><br/>"ไม่มีวันจะเป็นเช่นนี้ ถ้าไม่มีการรวมแรงรวมใจของโค้ช ต้องขอบคุณ โค้ชโชคทวี (พรหมรัตน์), โค้ชจเด็จ(มีลาภ) รวมถึงนักกีฬา เหนือสิ่งอื่นใด ได้เห็นว่าศรัทธาของแฟนบอลคืออะไร วันนี้เราภาคภูมิใจ วันที่แป้งประสบความสำเร็จอีกครั้ง จากคนทำบอลหญิง หลายคนคิดว่า ทำบอลชายไม่ได้ ถึงจุดนี้ พูดไม่ออก ดีใจมาก ว่ามาถึงวันนี้ได้"<br/><br/>เมื่อผู้สื่อข่าวถามถึงเงินอัดฉีด มาดามแป้ง ตอบว่า "คนอย่างพี่เต็มที่อยู่แล้ว"<br/><br/>และเมื่อสื่อถามถึงการเตรียมทีมไปเล่นเอเอฟซีแชมเปี้ยนส์ลีก มาดามแป้ง ตอบว่า "เราต้องไปรอบไหนเนี่ย เพลย์ออฟก่อนใช่ไหม ขอไปศึกษากฎก่อนนะ แต่จะทำให้ดีที่สุด"<br/><br/>ขณะที่เรื่องการเสริมทัพ.."เสริมทีมเหรอ เอาหลังวันที่ 3 (พ.ย.)ก่อนนะ"<br/><br/>ทั้งนี้ มาดามแป้ง จะจัดงานฉลองที่แพท สเตเดียม เย็นวันนี้(3 พ.ย.) เริ่ม 17.00 น. มีคอนเสิร์ต อำพล ลำพูน และ ใหม่ เจริญปุระ บัตรราคา 100 บาท รายได้มอบให้งานการกุศลย่านคลองเตย</p>
    </article>
  </body>
</html>