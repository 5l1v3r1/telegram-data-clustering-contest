<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/681870/epanafora-asfalistikon-klaseon-gia-mi-misthotous-ti-exetazei-to-y"/>
    <meta property="og:site_name" content="enikos.gr"/>
    <meta property="article:published_time" content="2019-11-03T04:31:00+00:00"/>
    <meta property="og:title" content="Επαναφορά ασφαλιστικών κλάσεων για μη μισθωτούς - Τι εξετάζει το υπουργείο Εργασίας"/>
    <meta property="og:description" content="Την επαναφορά των ασφαλιστικών κλάσεων από το 2020 και μετά για τους περίπου 1.400.000 ελεύθερους επαγγελματίες..."/>
  </head>
  <body>
    <article>
      <h1>Επαναφορά ασφαλιστικών κλάσεων για μη μισθωτούς - Τι εξετάζει το υπουργείο Εργασίας</h1>
      <address>
        <time datetime="2019-11-03T04:31:00+00:00">03 Nov 2019, 04:31</time>
      </address>
      <p>Την επαναφορά των ασφαλιστικών κλάσεων από το 2020 και μετά για τους περίπου 1.400.000 <a href="http://www.enikonomia.gr/my-money/223496,efka-simera-i-epistrofi-100-ekat-evro-se-86187-eleftherous-epange.html">ελεύθερους επαγγελματίες,</a>αυτοαπασχολούμενους και αγρότες, οι οποίες θα αλλάζουν ανά δεκαετία, με την ελάχιστη ασφαλιστική μηνιαία εισφορά να είναι μεταξύ 195 και 220 ευρώ περιλαμβάνει το σενάριο που φέρεται ότι εξετάζεται στο υπουργείο Εργασίας ενόψει του νέου ασφαλιστικού νομοσχεδίου και της εναρμόνισης με τις πρόσφατες αποφάσεις του ΣτΕ για τον νόμο Κατρούγκαλο.</p>
      <p>Με το ισχύον σύστημα του νόμου Κατρούγκαλου κάθε μη μισθωτός καταβάλλει εισφορές με βάση το καθαρό φορολογητέο αποτέλεσμα του προηγούμενου έτους. Έτσι πολλοί μη μισθωτοί πληρώνουν επιπλέον ποσά για το αμέσως προηγούμενο έτος, βάσει εισοδημάτων που είχαν δύο έτη πριν, ακόμη κι αν σήμερα έχουν ελάχιστες ή μηδενικές απολαβές.</p>
      <p>Σήμερα πλέον η πολιτική ηγεσία του υπουργείου Εργασίας και η διοίκηση του ΕΦΚΑ, ενόψει του νέου ασφαλιστικού νομοσχεδίου (θα κατατεθεί στη Βουλή πριν από το τέλος του έτους) εξετάζουν επισταμένα το σενάριο της επαναφοράς στις ασφαλιστικές κλάσεις που ίσχυαν πριν από την έναρξη λειτουργίας του ΕΦΚΑ, δηλαδή πριν από το 2017.</p>
      <p>Σύμφωνα με τις ίδιες πληροφορίες θα διαμορφωθούν τουλάχιστον 5 ασφαλιστικές κλάσεις, σε καθεμία από τις οποίες οι μη μισθωτοί, ανάλογα με τα έτη ασφάλισης θα παραμένουν για μια δεκαετία (μετά θα μεταπηδούν στην επόμενη, χωρίς να υπάρχει διασύνδεση με τα εισοδήματα τους).</p>
      <p>Η ελάχιστη ασφαλιστική εισφορά από 185,2 ευρώ που είναι σήμερα θα κυμαίνεται από 195 ευρώ και πάνω.</p>
      <p>Μάλιστα στην παρούσα φάση το ενδεχόμενο να φτάνει κοντά στο επίπεδο των 220 ευρώ τον μήνα συγκεντρώνει τις περισσότερες πιθανότητες, αφού πρωταρχικός στόχος είναι να μη σημειωθεί πτώση στα έσοδα του ΕΦΚΑ, που θα προκαλέσει προβλήματα στην απρόσκοπτη καταβολή των συντάξεων και των παροχών του.</p>
      <p>Παράλληλα, με το νέο σύστημα σε όσους το επιθυμούν (επειδή για παράδειγμα,έχουν ανάλογα εισοδήματα και θέλουν να λάβουν μεγαλύτερη σύνταξη όταν ολοκληρώσουν τον επαγγελματικό τους βίο) θα δίνεται η δυνατότητα αλλαγής ασφαλιστικής κλάσης πριν από τη συμπλήρωση της δεκαετίας. Στο πλαίσιο αυτό αναμένεται να διατηρηθεί η και σχετική έκπτωση επί της ελάχιστης εισφοράς για χρονικό διάστημα πέντε ετών για όσους πρωτοασφαλίζονται.</p>
      <p>Οι τελικές αποφάσεις από την πολιτική ηγεσία του υπουργείου Εργασίας αναμένεται να ληφθούν πριν από τα τέλη Νοεμβρίου. Στόχος είναι το νέο σύστημα να τεθεί σε ισχύ από την 1η Ιανουαρίου του 2020.</p>
      <p>Με πληροφορίες από την εφημερίδα "Δημοκρατία"</p>
      <related>
        <h4>σχετικά άρθρα</h4>
        <a href="http://www.enikos.gr/economy/681607/schedio-gia-prosorini-epikouriki-syntaxi-ti-exetazei-to-ypourgeio%0A%20%20%20%20%0A"/>
        <a href="http://www.enikos.gr/economy/680620/syntaxeis-ta-senaria-gia-tis-allages-sta-pososta-anaplirosis-posa%0A%20%20%20%20%0A"/>
        <a href="http://www.enikos.gr/economy/679761/pano-apo-1-ekat-oi-ekkremeis-syntaxeis-kai-ypotheseis-ti-leei-o-y%0A%20%20%20%20%0A"/>
        <a href="http://www.enikos.gr/economy/679734/vroutsis-oi-apofaseis-tou-ste-edeixan-oti-den-yparchoun-anadromik%0A%20%20%20%20%0A"/>
        <a href="http://www.enikos.gr/economy/679021/ste-apo-pote-ischyoun-oi-apofaseis-gia-to-asfalistiko-dimosiefthi%0A%20%20%20%20%0A"/>
        <a href="http://www.enikos.gr/economy/678909/mavri-trypa-245-ekat-evro-ston-efka-to-2019-pyra-ston-syriza-apo-%0A%20%20%20%20%0A"/>
        <a href="http://www.enikos.gr/economy/677625/egkrithike-to-kondyli-gia-tin-pliromi-tou-epidomatos-stegasis-okt%0A%20%20%20%20%0A"/>
        <a href="http://www.enikos.gr/economy/681788/poso-tha-meiothoun-oi-foroi-apo-to-2020%0A%20%20%20%20%0A"/>
        <a href="http://www.enikos.gr/economy/681273/prootheitai-i-ependysi-kataskevis-polytelous-theretrou-stin-kriti%0A%20%20%20%20%0A"/>
      </related>
    </article>
  </body>
</html>