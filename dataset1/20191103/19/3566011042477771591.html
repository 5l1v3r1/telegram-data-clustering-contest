<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544619.html/--%DA%A9%D8%B4%D8%AA%D9%87-%D8%AF%D8%B1-%DB%8C%DA%A9-%D8%B1%D9%88%D8%B2-----%D8%AE%D8%B1%D8%AF%D8%A7%D8%AF-%D9%85%D8%B1%DA%AF%D8%A8%D8%A7%D8%B1%D8%AA%D8%B1%DB%8C%D9%86-%D8%B1%D9%88%D8%B2-%D8%AC%D8%A7%D8%AF%D9%87-%D9%87%D8%A7%DB%8C-%D8%A7%DB%8C%D8%B1%D8%A7%D9%86-%D8%A7%D8%B2-%D8%A7%D8%A8%D8%AA%D8%AF%D8%A7%DB%8C---"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T19:12:00+00:00"/>
    <meta property="og:title" content="۸۹کشته در یک روز؛ ۱۷ خرداد مرگبارترین روز جاده‌های ایران از ابتدای ۹۸"/>
    <meta property="og:description" content="روز ۱۷ خرداد با ۸۹ کشته، ۱۷ مرداد با ۸۱ کشته و ۱۳ خرداد با ۷۹ کشته پرتلفات‌ترین روزهای نیمه نخست امسال در حوادث رانندگی بوده است."/>
  </head>
  <body>
    <article>
      <h1>۸۹کشته در یک روز؛ ۱۷ خرداد مرگبارترین روز جاده‌های ایران از ابتدای ۹۸</h1>
      <address>
        <time datetime="2019-11-03T19:12:00+00:00">03 Nov 2019, 19:12</time>
      </address>
      <p>روز ۱۷ خرداد با ۸۹ کشته، ۱۷ مرداد با ۸۱ کشته و ۱۳ خرداد با ۷۹ کشته پرتلفات‌ترین روزهای نیمه نخست امسال در حوادث رانندگی بوده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ بر اساس آمار سازمان پزشکی قانونی کشور، در نیمه نخست سال 1398، 9 هزار و 360 نفر در حوادث رانندگی ترافیکی کشته شده‌اند، این تعداد نسبت به مدت مشابه در سال گذشته تغییرات اندکی داشته و تنها یک دهم درصد افزایش یافته است.</p>
      <p>
        <b>بیشترین کشته‌های حوادث رانندگی مربوط به شهریور بود</b>
      </p>
      <p>بیشترین کشته‌های حوادث رانندگی مربوط به شهریور ماه با هزار و 800 نفر و پس از آن مرداد ماه با هزار و 728 نفر و کمترین آن مربوط به فروردین ماه با 1242 نفر بوده است همچنین روز 17 خرداد با 89 کشته، 17 مرداد با 81 کشته و 13 خرداد با 79 کشته پرتلفات‌ترین روزهای نیمه نخست امسال بوده است.</p>
      <p>
        <b>بیشترین مرگها در جاده‌های برون‌شهری</b>
      </p>
      <p>در این گزارش با تأکید بر اینکه بیشترین تلفات مربوط به مسیرهای برون‌شهری بوده، آمده است: 64.7 درصد کشته‌های تصادفات مربوط به جاده‌های برون‌شهری، 24 درصد در راه‌های درون‌شهری، 8.7 درصد در جاده‌های روستایی و محل تصادف، هفت دهم درصد در راه‌های اختصاصی و دو درصد در سایر راه‌ها بوده است.</p>
      <p>به عبارت دیگر در نیمه نخست سال 98، 6 هزار و 53 نفر در محورهای برون‌شهری (1.5 درصد افزایش نسبت به سال 97)، دو هزار و 246 نفر در مسیرهای درون‌شهری (2.7 درصد افزایش نسبت به سال 97)، 810 نفر در مسیرهای روستایی (21.3 درصد افزایش نسبت به سال 97) و 251 نفر در راه‌های اختصاصی و سایر راه‌ها کشته شده‌اند. (53 درصد کاهش نسبت به سال 97)</p>
      <p>
        <b>بیشترین درصد افزایش در استان بوشهر</b>
      </p>
      <p>بیشترین افزایش در مرگهای ناشی از حوادث رانندگی در نیمه نخست سال 98 نسبت به سال قبل از آن در استانهای بوشهر (48.8 درصد) و خراسان جنوبی (30.2 درصد) و بیشترین کاهش مربوط به استانهای کردستان (24.2-درصد) و چهارمحال و بختیاری (19.2-درصد) بوده است.</p>
      <p>
        <b>بیش از سه چهارم کشته شده‌ها مرد بودند</b>
      </p>
      <p>این بررسی‌ها نشان می‌دهد که 77.8 درصد از کشته‌های ناشی از حوادث رانندگی در نیمه نخست سال 98 مرد ( هفت هزار و 258 نفر) و 22.2 درصد زن (دو هزار و 75 نفر) بوده‌اند همچنین در افراد 18 سال به بالا 71.7 درصد متأهل و 27 درصد مجرد هستند و وضعیت تأهل 1.3 درصد نامشخص بوده است.</p>
      <p>
        <b>رانندگان؛ بیشترین قربانی</b>
      </p>
      <p>در زمان وقوع تصادف 43.2 درصد از افراد راننده وسیله‌نقلیه، 19.7 درصد عابرپیاده و 36.2 درصد سرنشین یا ترک‌نشین وسیله‌نقلیه بوده‌اند.</p>
      <p>از مجموع تلفات رانندگی نیمه نخست سال 98 (9 هزار و 360 نفر)، 19.7 درصد یعنی هزار و 847 نفر عابرپیاده و 20.7 درصد یعنی هزار و 938 نفر موتورسیکلت‌سوار بودند.</p>
      <p>از لحاظ سنی 8.5 درصد افراد فوت شده در حوادث رانندگی سال گذشته 10 سال و کمتر، 6 درصد 17 ـ 11 سال، 54.4 درصد 49 ـ 18 سال و 31 درصد کشته‌های تصادفات 50 سال به بالا داشته‌اند.</p>
      <p>نحوه وقوع تصادف 44.3 درصد از افراد متوفی ناشی از برخورد وسایل‌نقلیه به یکدیگر، 19.7 درصد ناشی از برخورد وسیله‌نقلیه به عابر متوفی و 26.6 درصد واژگونی وسیله‌نقلیه بوده است.</p>
      <p>خودرو مورد استفاده 47 درصد از افراد متوفی خودروی سواری، 20.7 درصد موتورسیکلت، 6.6 درصد وانت‌بار، سه درصد کامیون، کامیونت و تریلی و 1.1 درصد اتوبوس و مینی‌بوس بوده است.</p>
      <p>براساس بررسی های انجام شده در نیمه نخست امسال نسبت به مدت مشابه سال گذشته، تلفات استفاده‌کنندگان از وانت‌بار (15.4 درصد)، خودروی سواری (پنج درصد) و عابران‌پیاده (3.5 درصد) افزایش و تلفات موتورسواران (14.6 – درصد) کاهش داشته است.</p>
      <p>
        <b>ضربه به سر علت اصلی مرگ</b>
      </p>
      <p>علت اصلی مرگ 40.3 درصد از افراد ضربه به سر، 29.4 درصد شکستگی‌های متعدد، 7.5 درصد به دلیل خونریزی و 16 درصد به دلیل علل اشتراکی (موارد دارای بیش از یک علت)، 1.8 درصد سوختگی، سه دهم درصد نرسیدن اکسیژن، 4.7 درصد سایر موارد بوده است.</p>
      <p>
        <b>نیمی از متوفیات حوادث رانندگی در محل حادثه کشته می‌شوند</b>
      </p>
      <p>محل فوت 53 درصد از افراد در محل حادثه، 6.1 درصد حین انتقال به بیمارستان و محل فوت 40.2 درصد از افراد در بیمارستان بوده است همچنین نحوه انتقال 91.8 درصد افراد متوفی از طریق آمبولانس، 6 درصد توسط وسایل‌نقلیه عبوری، سه دهم درصد خودروی پلیس، یک درصد سایر خودروها و نه دهم درصد نامعلوم بوده است.</p>
      <p>
        <b>کاهش تلفات حوادث رانندگی شهریور 98</b>
      </p>
      <p>آمار متوفیان حوادث رانندگی در شهریور ماه امسال هزار و 800 نفر بوده که نسبت به شهریور سال قبل 3.4 درصد کاهش یافته است.</p>
      <p>
        <b>ثابت ماندن مصدومان ارجاعی به پزشکی قانونی</b>
      </p>
      <p>در نیمه نخست سال 98، 193 هزار و 524 مصدوم تصادف به مراکز پزشکی قانونی مراجعه کرده‌اند که این تعداد نسبت به سال گذشته تغییر خاصی نداشته است.</p>
      <p>انتهای پیام/</p>
    </article>
  </body>
</html>