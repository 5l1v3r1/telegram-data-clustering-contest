<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/gott-jeste-nema-pomnik-lide-mu-na-dusicky-opet-zapalovali-svicky-pred-vilou-20191103.html"/>
    <meta property="og:site_name" content="Deník.cz"/>
    <meta property="article:published_time" content="2019-11-03T19:16:00+00:00"/>
    <meta property="og:title" content="Gott ještě nemá pomník. Lidé mu na Dušičky opět zapalovali svíčky před vilou"/>
    <meta property="og:description" content="Před vilou zesnulého zpěváka Karla Gotta na pražské Bertramce znovu hoří desítky svíček. Fanoušci je sem přinášeli u příležitosti dne Památky zesnulých, který připadá na 2. listopad. Lidé sem květiny, svíce i dary nosili ještě dnes v podvečer. K domu přicházeli pěšky i přijížděli auty. Místem Gottova posledního odpočinku bude hřbitov Malvazinky v Praze 5, pomník tu ale zatím nemá."/>
  </head>
  <body>
    <article>
      <h1>Gott ještě nemá pomník. Lidé mu na Dušičky opět zapalovali svíčky před vilou</h1>
      <address><time datetime="2019-11-03T19:16:00+00:00">03 Nov 2019, 19:16</time> by <a rel="author">ČTK</a></address>
      <p>Na chodníku před vilou Gottových byly v neděli kromě hořících svíček také řezané květiny, květiny v květináčích i sušené kytice. Mezi nimi ležely fotografie a vzkazy pro oblíbeného zpěváka, na nichž se opakuje věta: "zůstaneš v našich srdcích". Lidé ve vzkazech mysleli také na Gottovu manželku Ivanu, které přáli hodně sil. Na chodník fanoušci položili také drobné dárky.</p>
      <p>Gottova urna bude uložena, jak zpěvák chtěl, na hřbitově Malvazinky, který je vzdálen od vily na Bertramce zhruba kilometr. "Přál si odpočívat tam, kde prožil velkou část svého života, kde to měl rád a kde se cítil doma," informovala Ivana Gottová veřejnost na konci října. Konkrétní místo na hřbitově oznámí později.</p>
      <figure>
        <img src="https://g.denik.cz/63/53/praha-karel-gott-bertramka-pieta-svicky-06_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/karel-gott-bude-pohrben-v-praze-na-malvazinkach-20191025.html">Karel Gott bude pohřben v Praze Na Malvazinkách, informovala vdova Přečíst článek ›</a>
      </aside>
      <p>Karel Gott zemřel 1. října, bylo mu 80 let. Léčil se s akutní leukémií. Jeho úmrtí bylo oznámeno o den později a lidé začali k vile na Bertramce přinášet svíce a květiny. Dary do několika dní zaplnily ulici, město ji nechalo v polovině října uklidit. Ivana Gottová dříve uvedla, že si vzkazy a dárky ponechá.</p>
      <p>Na zpěváku počest by některé místo v Praze mohlo nést jeho jméno. Místopisná komise rady hlavního města doporučila čtyři možnosti pojmenování veřejného prostranství. Návrhy Praha projednává s Gottovou rodinou. Konečné rozhodnutí o případném pojmenování místa má městská rada.</p>
      <figure>
        <img src="https://g.denik.cz/63/33/praha-karel-gott-bertramka-pieta-svicky-13_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/mesto-vybralo-ctyri-mista-kde-by-mohlo-uctit-gotta-rozhodne-rodina-20191025.html">Město vybralo čtyři místa, kde by mohlo uctít Gotta. Rozhodne rodina Přečíst článek ›</a>
      </aside>
    </article>
  </body>
</html>