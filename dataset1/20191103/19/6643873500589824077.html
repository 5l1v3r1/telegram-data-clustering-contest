<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/WbXJ0g/kaos-paa-tribunen-da-brann-gikk-paa-ny-stjernesmell"/>
    <meta property="og:site_name" content="Bergens Tidende"/>
    <meta property="article:published_time" content="2019-11-03T19:10:37+00:00"/>
    <meta property="og:title" content="Kaos på tribunen – Brann-kampen ble stoppet i flere minutter"/>
    <meta property="og:description" content="Brann og Vålerenga fremsto som to meget dårlige lag. Men det aller mest skandaløse foregikk på tribunen."/>
  </head>
  <body>
    <article>
      <h1>Kaos på tribunen – Brann-kampen ble stoppet i flere minutter</h1>
      <h2>Brann og Vålerenga fremsto som to meget dårlige lag. Men det aller mest skandaløse foregikk på tribunen.</h2>
      <address><time datetime="2019-11-03T19:10:37+00:00">03 Nov 2019, 19:10</time> by <a rel="author">Mads Bøyum</a></address>
      <p>
        <b>VÅLERENGA-BRANN 1-0</b>
      </p>
      <p>Vålerenga tok sin første seier siden 5. juli, mens nedturen bare fortsetter for et Brann-lag som nå har syv strake kamper uten seier – og to scorede mål.</p>
      <p>Men denne kampen vil bli husket for det som skjedde utenfor banen.</p>
      <p>Det ble nemlig full fyr i rivaloppgjøret allerede før avspark da to Vålerenga-supportere kom seg inn blant Brann-fansen og stjal et flagg.</p>
      <p>
        <a href="https://www.bt.no/sport/i/b564qk/slik-svarer-brann-treneren-paa-om-han-vurderer-sin-stilling">Les også<br/>Slik svarer Brann-treneren på om han vurderer sin stilling</a>
      </p>
      <h3>Snek seg inn på bortefeltet</h3>
      <p>Dette flagget satte de seinere fyr på. Tilreisende Brann-supportere svarte på flaggstjelingen med å kaste bluss på banen slik at kampen måtte stanses i flere minutter.</p>
      <p>– Det som skjedde var at to Vålerenga-supportere snek seg inn på bortefeltet der Brann-supporterne står. Der tok de et Brann-flagg og løp tvers over banen med flagget, sier Lars Magnus Igland Røys.</p>
      <p>Han jobber som frilansjournalist for Bergens Tidende, men var til stede på kampen som tilskuer på bortefeltet.</p>
      <p>
        <a href="https://www.bt.no/sport/i/WbXJla/foelg-vaalerenga-brann-direkte-med-doddo">Les også<br/>Doddo fulgte kampen: «En kjempebot venter en klubb i krise»</a>
      </p>
      <figure>
        <img src="https://images.sacdn.no/v2/images/ada1ff4d-8adb-45b1-b483-3d5a24fcf2e1?fit=crop&amp;h=1267&amp;w=1900&amp;s=dd4c0fb2d4aa5195cd7052a390e274d8b7bd00d6"/>
        <figcaption>TEMPERATUR: En halvtime ut i oppgjøret måtte kampen stoppes da Brann-supportere kastet bluss ut på kunstgresset på Intility.<cite>Berit Roald, NTB scanpix</cite></figcaption>
      </figure>
      <p>Etter at flagget ble tatt, ble det hengt opp ned blant Vålerengas supportere.</p>
      <p>– De (Vålerenga-fansen) tok banneret vårt. Vi blir provosert på vegne av supporterne våre. Vi får håpe noen tar tak i det, sa Brann-trener Lars Arne Nilsen til Eurosport i pausen.</p>
      <p>– Bare greit at de lager litt lyd, sa Kristoffer Barmen på spørsmål fra Eurosport om Brann-fansen.</p>
      <p>
        <a href="https://www.bt.no/sport/i/BRe6ke/haugen-ble-vraket-det-er-opp-til-treneren-han-prioriterte-andre-kv">Les også<br/>Brann-profil ble vraket: Dette sier han om situasjonen</a>
      </p>
      <figure>
        <img src="https://images.sacdn.no/v2/images/62d8fff9-0c12-4332-8ecd-63d78632e9ed?fit=crop&amp;h=1136&amp;w=1900&amp;s=9a07d7bab05517d516d71e585b2bca92e5ba2efa"/>
        <figcaption>FANGSTEN: Her henger det stjålne Brann-flagget – i rødt – opp ned blant Vålerengas supportere. Det ble seinere satt fyr på.<cite>Roar Lyngøy</cite></figcaption>
      </figure>
      <h3>Kastet bluss på banen</h3>
      <p>En halvtime ut i kampen svarte Brann-supportere med sitt eget stunt. Da fyrte de opp flere bluss på tribunen, før de kastet dem inn på banen.</p>
      <p>Dommer Tore Hansen stoppet spillet i flere minutter, før blussene ble ryddet vekk og kampen kunne gjenopptas.</p>
      <p>Etter at bluss ble kastet fra Brann-feltet, tente Vålerenga-supportere på flagget de tidligere hadde stjålet.</p>
      <p>– Stemningen på Brann-feltet er delt nå. Noen er veldig fyrt opp og noen er ganske flaue, fortalte Simen August Irgens i pausen.</p>
      <p>Brann-supporteren sto på bortefeltet, og var vitne til både flagg-stjelingen og blusskastingen.</p>
      <p>Han forteller at stemningen var rolig et kvarter før kamp, da de plutselig så to menn løpe nedover bortefeltet med et Brann-flagg. De hoppet over gjerdet og kom seg inn på banen. De løp tvers over banen, mellom spillerne som varmet opp.</p>
      <p>I det 68. minutt ble det igjen fyrt opp et bluss blant Brann-fansen, men denne gangen ble det ikke kastet.</p>
      <figure>
        <img src="https://images.sacdn.no/v2/images/6a58e509-4f59-4203-9aae-aa3459a48404?fit=crop&amp;h=1425&amp;w=1900&amp;s=370a9cdc03fb7a3e527c4bc2fb9018c0a3bbb8cb"/>
        <figcaption>FULL FYR: Slik så det ut fra Branns supporterfelt etter en halvtime.<cite>BT-tipser</cite></figcaption>
      </figure>
      <h3>Brann-sjef: – Ikke greit</h3>
      <p>Branns daglige leder Vibeke Johannesen var til stede på kampen og kommenterer hendelsen med flagget slik:</p>
      <p>– Vi synes ikke at det er greit i det hele tatt. Ingen fra hjemmefansen skal inn på vårt felt, sa hun 20 minutter ut i kampen, før blussene ble fyrt opp.</p>
      <p>Hun varslet at de kommer til å forfølge hendelsen i etterkant.</p>
      <figure>
        <img src="https://images.sacdn.no/v2/images/03830fb6-e6be-4102-943d-6dd02fd4ab35?fit=crop&amp;h=1267&amp;w=1900&amp;s=9e26f0820998a57d3299e197f5d2b2c0ceaf4d5b"/>
        <figcaption>MÅTTE TA PAUSE: Det ble så røykfylt av blussen at spillerne måtte vente til det roet seg.<cite>Berit Roald, NTB scanpix</cite></figcaption>
      </figure>
      <p>Branns daglige leder og supporterleder Roger Lillebøe-Hansen var i dialog med hverandre, andre supportere og vektere etter hendelsen.</p>
      <p>Vålerengas sikkerhetsansvarlige, Ronnie Bergheim, var kjapp i telefonen da BT ringte:</p>
      <p>– Jeg har ikke tid til å prate med deg nå, sa Bergheim.</p>
      <h3>Iskaldt og begredelig</h3>
      <p>Selve kampen kom helt i bakgrunnen. Det var to virkelig formsvake lag som møttes i minusgrader på Oslos østkant. Vålerenga hadde tolv strake kamper uten seier. Brann kom fra seks strake uten seier, og kun to scoringer.</p>
      <p>Veton Berisha er ute med skade, og Daouda Bamba var enslig Brann-spiss flankert av Gilli Rólantsson og Thomas Grøgaard.</p>
      <p>Mest action var det foran Brann-målet. Matthías Vilhjálmsson headet i stolpen da en halvtime var spilt. Rett før pause fikk Brann sin første sjanse da Rolantsson fikk ballen inne i feltet og banket den i nettveggen.</p>
      <figure>
        <img src="https://images.sacdn.no/v2/images/5a7d1844-8044-45ac-9e5c-01fa8c2da77a?fit=crop&amp;h=1267&amp;w=1900&amp;s=56b7df405abb7cc58dadb9f4f817921124e3dd9d"/>
        <figcaption>SCORET: Vålerengas Herolind Shala jubler sammen med Ivan Näsberg og Aron Dønnum etter 1-0-scoringen.<cite>Berit Roald, NTB Scanpix</cite></figcaption>
      </figure>
      <p>Men det var Vålerenga som tok ledelsen på overtid i 1. omgang. Herolind Shala banket ballen inn via tverrligger.</p>
      <p>Brann var svake, men kom litt bedre med i 2. omgang. Innbytter Fredrik Haugen var nær utlikning med et skudd.</p>
      <p>Men det endte i nok en skuffelse for Brann – på alle måter.</p>
      <related>
        <h4>Les også</h4>
        <a href="https://www.bt.no/sport/i/rAOmeA/branns-unggutter-skulle-hives-paa-dypt-vann-har-faatt-14-minutter"/>
        <a href="https://www.bt.no/sport/i/MRXEA0/kraftige-reaksjoner-etter-brann-innlegg-latterlig"/>
        <a href="https://www.bt.no/sport/i/RRXyrJ/brann-ansatte-i-moete-naa-diskuteres-loesninger-paa-tilskuerkrisen"/>
        <a href="https://www.bt.no/sport/i/g7x065/13000-tomme-seter-har-et-budskap-til-brann-det-maa-endring-til"/>
      </related>
      <related>
        <h4>Mest lest akkurat nå</h4>
        <a href="https://www.bt.no/btmeninger/kommentar/i/VbX423/frykta-for-snyltaren"/>
        <a href="https://www.bt.no/sport/i/70ojJ8/et-lag-stappfullt-av-midtstoppere-og-backer-var-det-et-aerlig-forsoek"/>
        <a href="https://www.bt.no/sport/i/b564qk/slik-svarer-brann-treneren-paa-om-han-vurderer-sin-stilling"/>
        <a href="https://www.bt.no/innenriks/i/g7xJRq/elden-foerte-nav-feil-for-hoeyesterett-uten-resultat"/>
        <a href="https://www.bt.no/nyheter/lokalt/i/MRXnpR/her-foelger-dei-dottera-si-til-haukeland-etter-mistanke-om-kjoennslemles"/>
        <a href="https://www.bt.no/nyheter/lokalt/i/qLxk6z/fargerik-sprudlende-og-helt-unik-ikke-a4-paa-noen-maate"/>
      </related>
    </article>
  </body>
</html>