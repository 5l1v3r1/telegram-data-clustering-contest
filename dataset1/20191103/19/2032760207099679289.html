<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88588"/>
    <meta property="og:site_name" content="Denník politika"/>
    <meta property="article:published_time" content="2019-11-03T19:35:07+00:00"/>
    <meta property="og:title" content="Glváč má súdny verdikt na kontakty s mafiou, o Svobodovej povesti vraj musel vedieť"/>
    <meta property="og:description" content="3.11.2019 (Webnoviny.sk) – Podpredseda parlamentu Martin Glváč má súdny verdikt na kontakty s mafiou. Informuje o tom Denník N. Podľa portálu mal Glváč kontakty s Jozefom Svobodom, ktorý bol jedným z najvyššie postavených bossov bratislavského podsvetia."/>
  </head>
  <body>
    <article>
      <h1>Glváč má súdny verdikt na kontakty s mafiou, o Svobodovej povesti vraj musel vedieť</h1>
      <address><time datetime="2019-11-03T19:35:07+00:00">03 Nov 2019, 19:35</time> by <a rel="author">Webnoviny</a></address>
      <p>3.11.2019 (Webnoviny.sk) – Podpredseda parlamentu Martin Glváč má súdny verdikt na kontakty s mafiou. Informuje o tom <a href="https://dennikn.sk/1637703/glvac-ma-sudny-verdikt-na-kontakty-s-mafiou-zrejme-mu-prostredie-neslusnosti-a-zla-az-tak-neprekaza/?ref=mpm">Denník N</a>. Podľa portálu mal Glváč kontakty s Jozefom Svobodom, ktorý bol jedným z najvyššie postavených bossov bratislavského podsvetia.</p>
      <h3>Spor Glváča s Lipšicom</h3>
      <p>Rozhodnutie definitívne potvrdil krajský súd na jar tohto roka a je výsledkom sporu Glváča s Danielom Lipšicom.</p>
      <p>Ako píše spomínaný denník, rozhodnutie súdu je tvrdé, píše sa v ňom napríklad, že Glváč o Svobodovej povesti musel vedieť. Sudkyňa Oľga Nižňanská vo verdikte jasne spochybňuje Glváčovu obranu, neverí jeho slovám, že Svobodu poznal iba „ako podnikateľa“, a spochybňuje aj ďalšie jeho argumenty.</p>
      <p><i>„Ak sa žalobca verejne priznal, že sa s ním poznal a dokonca pridal dôvetok, že sa za to nehanbí, potom tým potvrdil, že mu zrejme prostredie neslušnosti a zla až tak neprekáža,“</i> napísala sudkyňa Oľga Nižňanská.</p>
      <h3>Zavraždený pred stávkovou kanceláriou</h3>
      <p>Svobodu zavraždili v júni 2004 pred stávkovou kanceláriou v Podunajských Biskupiciach po tom, ako sa nakrátko vrátil do Bratislavy z Francúzska. Po vražde novinári zisťovali, kto z politikov sa so Svobodom poznal. Glváč vtedy časopisu Plus 7 dní povedal, <i>„že ho pozná a nehanbí sa za to“</i>.</p>
      <p>O Glváčovi a Svobodovi hovoril Lipšic na jar 2006 v televíziách Markíza a Joj. <i>„Váš tieňový minister spravodlivosti Martin Glváč podnikal s rôznymi osobami, ale sa aj stretával s nebohým predstaviteľom bratislavského podsvetia Jozefom Svobodom. … Nepovažujete za problém, že sa váš tieňový minister stretáva s mafiánmi?“</i> pýtal sa vtedy v Markíze Lipšic podpredsedu Smeru Roberta Kaliňáka. Lipšicove výroky skončili na súde, Glváč ho zažaloval – no až v roku 2008, píše denník.</p>
      <p>Martin Glváč aj napriek kontaktom s Marianom K., obžalovaným z objednávky vraždy Jána Kuciaka, je členom predsedníctva Smeru a zostáva aj podpredsedom parlamentu.</p>
      <p>Viac k témam: <a href="https://www.webnoviny.sk/tag/podpredseda-strany-smer-sd/"><u>podpredseda strany Smer-SD</u></a><br/>Zdroj: Webnoviny.sk – <a href="https://www.webnoviny.sk/glvac-ma-sudny-verdikt-na-kontakty-s-mafiou-o-svobodovej-povesti-vraj-musel-vediet/"><u>Glváč má súdny verdikt na kontakty s mafiou, o Svobodovej povesti vraj musel vedieť</u></a> © SITA Všetky práva vyhradené.</p>
    </article>
  </body>
</html>