<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/03/zonu_vidchuzhennya_tsogorich_vidvidaly_ponad_100_000_lyudey_1682701"/>
    <meta property="og:site_name" content="ZIK.UA"/>
    <meta property="article:published_time" content="2019-11-03T19:59:00+00:00"/>
    <meta property="og:title" content="Зону відчуження цьогоріч відвідали понад 100 тисяч людей"/>
    <meta property="og:description" content="Чорнобильську зону відчуження від початку 2019 року вже відвідали 107 000 осіб. Такий рекорд був встановлений у жовтні."/>
  </head>
  <body>
    <article>
      <h1>Зону відчуження цьогоріч відвідали понад 100 тисяч людей</h1>
      <address>
        <time datetime="2019-11-03T19:59:00+00:00">03 Nov 2019, 19:59</time>
      </address>
      <p>
        <b>Чорнобильську зону відчуження від початку 2019 року вже відвідали 107 000 осіб. Такий рекорд був встановлений у жовтні.</b>
      </p>
      <p>Про це повідомили в <a href="http://dazv.gov.ua/novini-ta-media/vsi-novyny/zonu-vidchuzhennya-tsogorich-vidvidali-ponad-100-000-lyudej.html">Державному агентстві з управління зоною відчуження.</a></p>
      <p>«Зростання ж відвідуваності почалося навесні. Факторами, які вплинули на збільшення потоку туристів –спрощення процедури оформлення перепустки, а саме запровадження електронної перепустки, створення додаткової інфраструктури та підвищений інтерес до ЧАЕС після виходу міні-серіалу HBO «Чорнобиль»«, – йдеться у повідомленні.</p>
      <p>Зазначають, що найбільше відвідувачів приїздять із-за кордону – майже 80%. Країни-рекордсмени: Велика Британія – 15738, Польща – 9378, Німеччина – 7826, США – 5580, Чехія – 4063 туриста. Із України загалом зону відвідали 22468 осіб.</p>
      <p>«Прозорі правила перетину кордону Чорнобильської зони відчуження, система «Електронний білет», злагодженість у роботі служби забезпечення відвідування та супроводу – дали можливість приймати великі потоки відвідувачів без особливих складнощів. Те, що відвідуваність зростає – наше спільне досягнення. За останні місяці ми відкрили нові маршрути, зокрема водні й повітряні, встановили інформаційні стенди на двох мовах, збільшили кількість гідів – це лише початок реалізації великої стратегії щодо розвитку зони відчуження на виконання указу Президента України про розвиток зони», – сказав помічник директора ДП ЦОТІЗ Кирило Гарник.</p>
      <p>У відомстві повідомили, що зона відчуження цікава не тільки туристам, а й митцям. За останній час відбулося декілька подій, які привертають увагу спільноти до відновлення природи у ЧЗВ. Цього року також відкрили декілька нових маршрутів. Для того, щоб відвідати зону, потрібно зареєструватися та подати заявку в системі «Електронний білет» на <a href="https://solaris.testmticket.in.ua/ua">сайті.</a></p>
      <p><a href="https://zik.ua/news/2019/09/27/u_zoni_vidchuzhennya_zapustyly_vodni_turystychni_marshruty_1656157">Нагадаємо</a>, у зоні відчуження запустили водні туристичні маршрути.</p>
      <related>
        <h4>читайте також</h4>
        <a href="https://zik.ua/news/2019/10/28/u_chornobylskiy_zoni_zatrymaly_troh_stolychnyh_stalkeriv_1677821"/>
        <a href="https://zik.ua/news/2019/10/13/kabmin_zvilnyv_glav_derzhspetszvyazku_ta_chornobylskoi_zony_1666879"/>
        <a href="https://zik.ua/news/2019/10/11/u_merezhi_pokazaly_zolotu_osin_chornobylskogo_zapovidnyka_1665521"/>
        <a href="https://zik.ua/news/2019/10/01/u_zoni_chaes_z_pochatku_roku_zatrymaly_ponad_300_stalkeriv_1658029"/>
      </related>
    </article>
  </body>
</html>