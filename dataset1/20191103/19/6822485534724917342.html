<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812179.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T19:27:00+00:00"/>
    <meta property="og:title" content="اظهارات حسن عباسی درباره ناکامی اسرائیل برای ارتباط گیری با بدنه سپاه در سال ۸۸"/>
    <meta property="og:description" content="به گزارش تسنیم، حسن عباسی رئیس اندیشکده یقین امروز در همایش دانشجویی پایان هژمونی آمریکا که به مناسبت گرامیداشت ۱۳ آبان در لانه جاسوسی برگزار شد، در خصوص مفهوم استکبار ستیزی، گفت: استکبار در مفهوم الله اکبر اینگونه معنا می شود که اگر کسی برای خود مقام استکباری ادعا کند و علو و برتری در زمین را برای خود جوید مستکبر است. در واقع مبارزه با استکبار مبارزه با وجهی است که در تک تک ما وجود دارد. اگر کسی مقام اکبر را برای خود قائل شود عین شرک است. وقتی روز ۱۳ آبان فرا می‌رسد ما شاهد نماد واقعی استکبار یعنی آمریکا هستیم. درست زمانی که قبل از انقلاب امپریالیسم و ضدامپریالیسم مطرح بود امام راحل واژه ضداستکباری را جایگزین آن کرد."/>
  </head>
  <body>
    <article>
      <h1>اظهارات حسن عباسی درباره ناکامی اسرائیل برای ارتباط گیری با بدنه سپاه در سال ۸۸</h1>
      <address>
        <time datetime="2019-11-03T19:27:00+00:00">03 Nov 2019, 19:27</time>
      </address>
      <p>رئیس اندیشکده یقین گفت: هژمونی آمریکا در اینترنت شکست خورده و رژیمش متزلزل گردیده است، همچنین در حوزه کاپیتالیسم نیز دچار بحران شده و رویای آمریکایی دیگر مرده است.</p>
      <p>به گزارش تسنیم، حسن عباسی رئیس اندیشکده یقین امروز در همایش دانشجویی پایان هژمونی آمریکا که به مناسبت گرامیداشت ۱۳ آبان در لانه جاسوسی برگزار شد، در خصوص مفهوم استکبار ستیزی، گفت: استکبار در مفهوم الله اکبر اینگونه معنا می شود که اگر کسی برای خود مقام استکباری ادعا کند و علو و برتری در زمین را برای خود جوید مستکبر است. در واقع مبارزه با استکبار مبارزه با وجهی است که در تک تک ما وجود دارد. اگر کسی مقام اکبر را برای خود قائل شود عین شرک است. وقتی روز ۱۳ آبان فرا می‌رسد ما شاهد نماد واقعی استکبار یعنی آمریکا هستیم. درست زمانی که قبل از انقلاب امپریالیسم و ضدامپریالیسم مطرح بود امام راحل واژه ضداستکباری را جایگزین آن کرد.</p>
      <p>رئیس اندیشکده یقین در ادامه سخنان خود در جمع دانشجویان با اشاره به سریال هاملند و فصلی از این سریال که در پاکستان و سفارت آمریکا در این کشور مربوط می‌شود، خاطرنشان کرد: در فصل ۵ یا ۶ این سریال می‌بینید که امریکا تمام فعالیتهای تروریستی خود در افغانستان و پاکستان را از طریق سفارت خود در این کشور مدیریت و سازماندهی می‌کند و جالب اینجاست که صراحتاً در خصوص حقایق کارهایی که انجام می‌دهند فیلم و سریال نیز می‌سازند.</p>
      <p>
        <b>اگر سفارتخانه آمریکا در ایران تسخیر نمی‌شد ما با براندازی نظام مواجه بودیم</b>
      </p>
      <p>عباسی تصریح کرد: به همین خاطر است که صراحتاً می‌گویم اگر سفارتخانه آمریکا در ایران می‌ماند و امام راحل تسخیر لانه جاسوسی را انقلاب دوم نمی‌نامید ما با اتفاق براندازی نظام قطع به یقین به صورت جدی‌تر مواجه می‌شدیم. در واقع یکی از راه های مقابله با نفوذ تسخیر لانه جاسوسی بود. همچنین امروز رهبر در دیدار خود با جمعی از دانش آموزان و دانشجویان فرمودند که عدم مذاکره یکی از بستن راه‌های نفوذ است. به عقیده من داشتن سفارتخانه آمریکا در هر کشوری یعنی باز کردن زمینه نفوذ.</p>
      <p>وی افزود: پس از تسخیر لانه جاسوسی ۸۰-۹۰ جلد کتاب باقی ماند که اگر آنها را مطالعه و نگاه کنید می‌بینید در صورت عدم تسخیر این سفارتخانه آنها با همان شدت و حدت  قصد براندازی نظام را داشتند. همانطور که در فتنه ۸۸ مرکز ساوان سنتر ۱۰۰ روز به فتنه مانده بود گزارش ۱۴۷ صفحه‌ای را توسط ۶ تن از استراتژیست‌های دموکرات خود برای براندازی ایران ارائه نمود.</p>
      <p>
        <b>گزارش ۱۴۷ صفحه‌ای امریکا برای براندازی ایران و کودتاه مخملی به دست اصلاح طلبان</b>
      </p>
      <p>رئیس اندیشکده یقین با اشاره به این گزارش ۱۴۷ صفحه ای عنوان کرد: این گزارش با عنوان "کدام راه به ایران؟" چند پیشنهاد برای براندازی نظام از جمله جنگ نظامی توسط آمریکا، جنگ نظامی توسط نتانیاهو، کودتا و ... ارائه می‌دهد و در آن علناً استراتژیست‌ها اذعان می‌دارند که در نبرد کودتا با مشکل اصلی مواجهند چرا که در ایران سفارت ندارند و اگر داشتند توسط ان می‌توانستند<b>با بدنه سپاه ارتباط گیرند و آنها را مجبور به کودتا کنند</b>. این ۶ استراتژیست پس از ذکر این موارد به گزینه انقلاب مخملی می رسند و در آن نیز صراحتاً اعلام می‌کنند پهلوی و منافقین در ایران دیگر جایگاهی ندارند و تنها گزینه ما برای به تحقق رسیدن این انقلاب اصلاح طلبان هستند.</p>
      <p>
        <b>اختلاف ایران و امریکا از زمان دستگیری و تبعید امام شروع شد</b>
      </p>
      <p>عباسی گفت: اگر امروز می‌بینید سفارت انگلیس و باقی کشورهای اروپایی در جریانات ما مداخله دارند و کف خیابان بین مردم حضور جدی بوجود آورده‌اند این را بدانید که اگر سفارت آمریکا بود این حضور آنها پررنگ‌تر می‌شد. رهبری امروز در دیدار خود با دانشجویان و دانش آموزان صراحتاً عنوان کردند اینکه برخی علت اختلاف ایران و آمریکا را از زمان لانه جاسوسی به بعد می‌دانند اشتباه است چرا که اختلاف ما با آنها از سال ۴۲-۴۳ شروع شد ازآنجا که اقدام به دستگیری و تبعید امام و تقویت پایه‌های پهلوی را در ایران شروع کردند. بشار اسد دو سه روز گذشته اذعان داشت که بهترین رئیس جمهور آمریکا دونالد ترامپ است چون توانست به خوبی چهره واقعی آمریکا را نشان دهد. چون ترامپ نیز هفته‌های پیش اعتراف کرد که برای نفت در سوریه هستند نه به خاطر کردها.</p>
      <p>وی با تأکید براینکه ۴۰ سال است ملت ایران بدون آمریکا روی پا مانده است، بیان داشت: زمانی جرج بوش نیز می‌گفت ایران می‌خواهد چنین چیزی را نشان دهد و ما امروز این را ثابت کردیم. همانطور که ۱۳ آبان یک روز برای اقامه توحید و خودسازی است، روزی برای استکبارستیزی نیز هست. من این روز را خصوصاض به دانش آموزان کشورم تبریک می‌گویم چون انقلاب ما یک انقلاب دانش آموزی بود.</p>
      <p>
        <b>هر کسی اینترنت را کنترل کند حکومت جهانی را کنترل خواهد کرد</b>
      </p>
      <p>رئیس اندیشکده یقین در خصوص پایان هژمونی آمریکا نیز گفت: ما باید در جامعه بستر اتمسفری را ایجاد کنیم که همه مردم بتوانند در آن نفس بکشند اما اگر می‌بینید هنوز چنین چیزی ایجاد نشده. یعنی رژیم حقوقی شکل نگرفته است. منظور از هژمونی این است اگر رژیمی اشراف و احاطه داشت این کشور هژمونی است. در این خصوص هنری کیسینجر در سال ۱۹۷۳ عنوان می‌کند هر کس انرژی را کنترل کند، کشورهای را کنترل می‌کند. هر کسی که دارو و غذا را کنترل کند تک تک انسانهای دنیا را کنترل می‌کند. هر کسی که پول را کنترل کند کل جهان را کنترل می‌کند اما الان بحث جنگ نرم مطرح است جنگی که در واقع نبردی برای تسخیر قلب های مردم است و برای این کار باید مدیا و رسانه را در اختیار داشت. همچنین باید به گزینه‌های کیسینجر این را هم اضافه کرد که اگر کسی اینترنت را کنترل کند حکومت جهانی را کنترل می‌کند. آمریکا نیز طبق همین تعریف با اینترنت در حال اداره کردن جهان است و استیلا و هژمونی هر کشور از این کنترل نشأت می‌گیرد. </p>
      <p>
        <b>اگر دلار کنار رود آمریکا فرومی‌پاشد/اقتصاد جهان در شیب سقوط قرار گرفته است</b>
      </p>
      <p>عباسی ادامه داد: در دیدار رهبری با نیروهای ارتش در ۲۸ شهریور سال ۹۵ رهبری دقیقا به همین مسئله اشاره می‌کنند و می‌گویند شما باید کشور را از جادوی پولی و مالی دشمن خلاص کنید و آقایی و سروری دلار را در این کشور بشکنید. به عقیده من هر کشوری که تصمیم گرفت جلوی‌آمریکا بایستد دلار را از مبنای مبادلات اقتصادی خود حذف کرد. چند روز پیش صحبت یکی از نظریه پردازان امریکایی را در همین خصوص می‌خواندم که اگر دلار کنار برود آمریکا فرو می پاشد.بدهی ایالات متحده امریکا امروز از مرز ۲۳ تریلیون دلار گذشته است این درحالی است که درآمد سالانه آن تنها ۴ تریلیون دلار است. واقعیتی که باید بدانید این است همچنین درآمد کل دنیا بین ۴۰ تا ۵۰ تریلیون دلار در سال است و چیزی حدود ۷۰ تریلیون دلار بدهی دارد که عملا ۱۱ سال است اقتصاد جهان در شیب سقوط قرار گرفته و کشورها برای جلوگیری از سقوط، بدون پشتوانه اسکناس چاپ می‌کنند.</p>
      <p>وی در خصوص بدهی‌های آمریکا اضافه کرد: از سال ۱۹۱۳ تا سال ۱۹۸۰ یعنی در یک دوره ۷۰ ساله آمریکا چیزی حدود یک تریلیون دلار چاپ کرده بود اما امروز به جایی رسیده است که سالی یک تریلیون دلار چاپ می‌کند چه بلایی سر خود آورده است؟</p>
    </article>
  </body>
</html>