<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/196063/h-lagkarnt-to-power-game-kai-to-dyskolo-stoixima"/>
    <meta property="og:site_name" content="CNN.gr"/>
    <meta property="article:published_time" content="2019-11-03T19:45:35+00:00"/>
    <meta property="og:title" content="Η Λαγκάρντ, το power game και το δύσκολο στοίχημα"/>
    <meta property="og:description" content="H Κριστίν Λαγκάρντ είναι η νέα ένοικος στο νεόδμητο υψηλό κτήριο της Φρανκφούρτης, όπου στεγάζεται η Ευρωπαϊκή Κεντρική Τράπεζα ."/>
  </head>
  <body>
    <article>
      <h1>Η Λαγκάρντ, το power game και το δύσκολο στοίχημα</h1>
      <h2>H Κριστίν Λαγκάρντ είναι η νέα ένοικος στο νεόδμητο υψηλό κτήριο της Φρανκφούρτης, όπου στεγάζεται η Ευρωπαϊκή Κεντρική Τράπεζα. </h2>
      <figure>
        <img src="https://cdn.cnngreece.gr/media/com_news/users/777/katzou22.jpg"/>
      </figure>
      <p>Αμαλία Κάτζου, CNN Greece 21:45 , 03 November 2019</p>
      <p>Η τέως Διευθύνουσα Σύμβουλος του Διεθνούς Νομισματικού Ταμείου και υπουργός Οικονομικών της Γαλλίας αναλαμβάνει το τιμόνι της Ευρωπαϊκής Κεντρικής Τράπεζας, σε μία στιγμή που το διοικητικό συμβούλιο της ΕΚΤ<b> εμφανίζεται διχασμένο για την απόφαση που έλαβε ο μέχρι πρότινος επικεφαλής της ΕΚΤ</b>, να προχωρήσει σε ένα νέο γύρο ποσοτικής χαλάρωσης.</p>
      <p>Ήδη, ο Γερμανός κεντρικός τραπεζίτης, Γενς Βάιντμαν έστειλε μήνυμα στη Λαγκάρντ για αλλάγή πολιτικής από την ΕΚΤ και η τελευταία με τη σειρά της του απάντησε άμεσα, κάτι που μεταφράστηκε από τους αναλυτές ως δείγμα αποφασιστικότητας.</p>
      <p>Με το καλημέρα, ο γερμανικός τύπος έριξε τη… χολή του. Η Süddeutsche Zeitung έσπευσε να υπενθυμίσει πως<b> η Λαγκάρντ είναι νομικός</b>.</p>
      <blockquote>«Από την ακαδημαϊκή άβυσσο της νομισματικής πολιτικής διαθέτει αποσπασματικές γνώσεις και με τα μαθηματικά, δεν έχει ιδιαίτερη σχέση, όπως η ίδια ομολόγησε με ειλικρίνεια» επισημαίνει η εφημερίδα.</blockquote>
      <p>Η Λαγκάρντ όμως δεν διαθέτει μόνο ειλικρίνεια, αλλά και χιούμορ.</p>
      <p>«Πρόσφατα», μας ενημερώνει η γερμανική εφημερίδα, «η Λαγκάρντ έδωσε μια χιουμοριστική συνέντευξη στο περιοδικό μόδας ELLE, όπου περιγράφει πώς στις ατέλειωτες συνεδριάσεις <b>τεντώνεται στο κάθισμά της, ισιώνει την πλάτη της</b> και με στοχευμένες συσπάσεις γυμνάζει τους οπίσθιους μηριαίους μυς. Τέτοιου είδους ευαίσθητες πληροφορίες οι πολιτικοί δεν θέλουν συνήθως να τις μοιράζονται δημοσίως. Από επικεφαλής εκδοτικών τραπεζών, που εμφανίζονται συνήθως από λιτοί έως διανοούμενοι, δεν το γνωρίζαμε τουλάχιστον μέχρι τώρα».</p>
      <p>Το μόνο σίγουρο είναι πως η Λαγκάρντ θα πρέπει να βαδίσει σε τεντωμένο σχοινί και να καταφέρει να<b> ισορροπήσει μεταξύ των αντίπαλων «στρατοπέδων» της Ευρωτράπεζας</b>, που διαφωνούν στη «χαλαρή νομισματική» πολιτική. Το κλίμα στους κόλπους της ΕΚΤ είναι συγκρουσιακό, καθώς στις 12 Ιανουαρίου ο Ντράγκι κατάφερε να αποσπάσει τη συμφωνία της πλειοψηφίας των μελών του ΔΣ της ΕΚΤ στη νέα μείωση των επιτοκίων και στον νέο κύκλο ποσοτικής χαλάρωσης από τον προσεχή Νοέμβριο, με αγορές ομολόγων 20 δισ. τον μήνα και για απροσδιόριστο χρονικό διάστημα.</p>
      <p>Αναλυτές και οικονομολόγοι θεωρούν πως <b>το έργο της Λαγκάρντ δεν είναι καθόλου εύκολο</b>, καθώς θα βρεθεί αντιμέτωπη με τις εμμονές των Γερμανών και των «δορυφόρων» τους. Επίσης, αναλαμβάνει τα «ηνία» σε μία εποχή που η Ευρωζώνη βρίσκεται αντιμέτωπη με την απειλή της ύφεσης και με έναν τραπεζικό κλάδο να παραμένει εύθραυστος.</p>
      <p>Ο Σίρους ντε λα Ρούμπια, επικεφαλής οικονομολόγος της Commercial Bank του Αμβούργου, της πρώτης ιδιωτικοποιημένης τράπεζας του κρατιδίου του Αμβούργου, υποστηρίζει πως η<b> ΕΚΤ γενικότερα πρέπει να γίνει πιο πολιτική</b>.</p>
      <blockquote>«Ορισμένοι ίσως να το αντιλαμβάνονται ως εξάρτηση από την πολιτική, αλλά εννοώ ακριβώς το αντίθετο. Υπό την Λαγκάρντ η ΕΚΤ θα μπορούσε να μεταβληθεί σε <b>σημαντικό πολιτικό παίκτη</b>, που να έχει το θάρρος να εναντιώνεται εντονότερα στις κυβερνήσεις και να τους επισημαίνει ελλείψεις στην οικονομική τους πολιτική χωρίς να τους αρνείται υποστήριξη. Η ΕΚΤ θα αποκτήσει ένα νέο πρόσωπο και η αλλαγή θα κάνει καλό στην Ευρώπη», επισημαίνει ο οικονομολόγος.</blockquote>
      <p>Επίσης η εφημερίδα επισημαίνει πως η Λαγκάρντ έχει καθήκον συμφιλιώσει τους Γερμανούς με την ΕΚΤ, καθώς αποταμιευτές, τραπεζίτες και ακαδημαϊκοί διαμαρτύρονται για τη <b>μηδενική πολιτική στα επιτόκια και το πρόγραμμα αγοράς ομολόγων</b>. «Όλοι περιμένουν με αγωνία για το πώς θα το πραγματοποιήσει, πάντως ήδη μαθαίνει γερμανικά», επισημαίνει η εφημερίδα.</p>
      <p>Αν θα υποκύψει στις πιέσεις των Γερμανών η σιδηρά κυρία της Ευρωτράπεζας, θα αποδειχθεί τους επόμενους μήνες. Πάντως η θητεία της στην ΕΚΤ δεν θα είναι στρωμένη με... ροδοπέταλα. Βεβαίως, η Λαγκάρντ γνωρίζει πολύ καλά από power games και παρασκηνιακές διεργασίες, οπότε δεν θα αφήσει τα πράγματα στην τύχη τους. Όσοι την γνωρίζουν και έχουν συνεργαστεί μαζί της λένε πως έχει τον τρόπο να επιβάλει τις απόψεις της και να περιθωριοποιεί τους επικριτές της. Εάν αυτό ισχύει, <b>ο Γερμανοί μάλλον θα αποκτήσουν έναν καινούριο «πονοκέφαλο»</b>, μετά τον Μάριο Ντράγκι.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/195868/premiera-gia-tin-kristin-lagkarnt-sti-dioikisi-tis-ekt">«Πρεμιέρα» για την Κριστίν Λαγκάρντ στη διοίκηση της ΕΚΤ</a>
        </li>
        <li>
          <a href="https://www.cnn.gr/oikonomia/story/195714/metopiki-me-to-kalimera-giati-i-lagkarnt-kiryxe-ton-polemo-stoys-germanoys">«Μετωπική» με το... καλημέρα: Γιατί η Λαγκάρντ κήρυξε τον πόλεμο στους Γερμανούς</a>
        </li>
        <li>
          <a href="https://www.cnn.gr/oikonomia/story/195052/xoris-ekplixeis-i-teleytaia-synedriasi-toy-ds-tis-ekt-ypo-tin-proedria-ntragki">Ντράγκι: Τα αρνητικά επιτόκια δανεισμού μεγάλη επιτυχία για την Ελλάδα</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/13604/kristin-lagkarnt">ΚΡΙΣΤΙΝ ΛΑΓΚΑΡΝΤ</a>
        </li>
        <li>
          <a href="https://www.cnn.gr/eidhseis/tag/19345/eyrwpaikh-kentrikh-trapeza">ΕΥΡΩΠΑΪΚΗ ΚΕΝΤΡΙΚΗ ΤΡΑΠΕΖΑ</a>
        </li>
        <li>
          <a href="https://www.cnn.gr/eidhseis/tag/19343/gens-vaintman">ΓΕΝΣ ΒΑΪΝΤΜΑΝ</a>
        </li>
        <li>
          <a href="https://www.cnn.gr/eidhseis/tag/788/ekt">ΕΚΤ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/04/196166/snapshot/2425263.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/04/196172/snapshot/2745863.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/04/196169/snapshot/mitsotakis-ping-kina.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/04/196174/snapshot/2539576.jpg"/>
      </figure>
    </article>
  </body>
</html>