<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/naermer-seg-medalje/71778733"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T19:18:46+00:00"/>
    <meta property="og:title" content="Nærmer seg medalje"/>
    <meta property="og:description" content="Viking slo Lillestrøm 3–0 på hjemmebane søndag og er for alvor med i kampen om medaljer i Eliteserien."/>
  </head>
  <body>
    <article>
      <h1>Nærmer seg medalje</h1>
      <h2>Viking slo Lillestrøm 3–0 på hjemmebane søndag og er for alvor med i kampen om medaljer i Eliteserien.</h2>
      <address><time datetime="2019-11-03T19:18:46+00:00">03 Nov 2019, 19:18</time> by <a rel="author">NTB I</a></address>
      <p>Viking, som ble klare for sin ellevte cupfinale etter 3–0 seier over Ranheim onsdag, hadde nullstilt seg og slo Lillestrøm med samme sifre på hjemmebane i eliteseriens 27. runde søndag.</p>
      <p>Bjarne Berntsens mannskap er i kjempeform på hjemmebane. Dette var deres fjerde strake seier på eget gress. Tidligere har de også slått Strømsgodset, Sarpsborg og Lillestrøm.</p>
      <p>Etter dagens seier ligger Viking fortsatt på 5.- plass i Eliteserien. De er to poeng bak Rosenborg på plassen foran.</p>
      <p>Opp til Odd på bronseplass skiller det bare tre poeng når tre runder gjenstår. Riktignok har laget fra Skien en kamp til gode, men Viking er nå for alvor med i kampen om medalje.</p>
      <p>
        <b>Lillestrøm beholder 11.-plassen med sine 29 poeng. Ned til kvalikplass skiller tre poeng.</b>
      </p>
      <p>Viking styrte som forventet begivenhetene på eget gress fra start og fikk drømmestart da Samúel Kári Fridjónsson satt 1–0 etter en målgivende pasning fra Ylldren Ibrahimaj etter 14 minutter.</p>
      <p>Rett før hvilen økte hjemmelaget ledelsen til 2-0 da LSK-keeper Marco Maric klønet det til for bortelaget. For etter en kollisjon med lagkamerat Joonas Tamm fikk Fredrik Torsteinbø nærmest målet servert da ballen ble liggende fri foran Lillestrøm-keeperen. Torsteinbø løftet ballen lekkert i nettet.</p>
      <p>
        <b>Etter hvilen fortsatte Bjarne Berntsens mannskap å dominere. Da Torsteinbø ble lagt i bakken av Lillestrøms Tobias Salquist inne i sekstenmeteren, blåste dommer Kristoffer Hagenes straffe.</b>
      </p>
      <p>Zlatko Tripic fikk oppgaven fra elleve meter og var sikker. Tripic satte ballen midt i mål, mens Maric kastet seg til venstre.</p>
    </article>
  </body>
</html>