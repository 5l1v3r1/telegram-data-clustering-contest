<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/una-cassolada-contra-la-visita-del-rei-talla-la-diagonal-a-lentrada-de-barcelona/noticia/2960574/"/>
    <meta property="og:site_name" content="CCMA"/>
    <meta property="article:published_time" content="2019-11-03T19:29:00+00:00"/>
    <meta property="og:title" content="Centenars de persones protesten amb una cassolada per la visita del rei a Barcelona"/>
    <meta property="og:description" content="A quarts de nou de la nit ha quedat tallada l'entrada a Barcelona per la Diagonal per una cassolada convocada pels CDR davant de l'hotel Juan Carlos I, davant l'arribada del rei Felip VI."/>
  </head>
  <body>
    <article>
      <h1>Centenars de persones protesten amb una cassolada per la visita del rei a Barcelona</h1>
      <address><time datetime="2019-11-03T19:29:00+00:00">03 Nov 2019, 19:29</time> by <a rel="author">Redacció</a></address>
      <p>A quarts de nou de la nit ha quedat tallada l'entrada a Barcelona per la Diagonal per <b>una cassolada convocada pels CDR davant de l'hotel Juan Carlos I, </b>davant l'arribada del rei Felip VI.</p>
      <p><b>Centenars de persones</b> s'han concentrat en aquesta zona d'accés a la ciutat i han cridat consignes com "Fora, fora, fora, la bandera espanyola", "Catalunya no té rei" i "Fora el Borbó".</p>
      <figure>
        <iframe data-src="https://twitter.com/barcelona_GUB/status/1191072941309599746?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <img src="https://www.ccma.cat/multimedia/jpg/2/5/1572811351952.jpg"/>
      </figure>
      <p>
        <i>Foro:EFE</i>
      </p>
      <p> </p>
      <figure>
        <img src="https://www.ccma.cat/multimedia/jpg/5/8/1572809760685.jpg"/>
      </figure>
      <figure>
        <iframe data-src="https://twitter.com/CDR_CascAntic/status/1191076653960704002?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/1twisterplz/status/1191076657475571714?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/mdelasm/status/1191093234057064448?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p><b>Els estudiants acampats a la Gran Via</b> des de fa quatre dies també s'han sumat a l'acció i han fet una columna de protesta des de la plaça de la Universitat. Portaven la pancarta "La lluita del jovent, el futur del nostre poble".</p>
      <figure>
        <iframe data-src="https://twitter.com/AcampadaUni/status/1191063701278855169?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>També hi havien <b>alguns manifestants amb banderes espanyoles,</b> molt pocs. No hi ha hagut incidents.</p>
      <p>El monarca participarà demà en l'entrega dels <b>Premis Princesa de Girona</b> i ha arribat aquest diumenge al vespre.</p>
      <p>Encara no s'ha confirmat on s'allotjarà el rei i la seva família. Algunes informacions parlaven del <b>Palauet Albéniz, a Montjuïc,</b> mentre que d'altres asseguraven que s'estaria a<b> l'Hotel Rey Juan Carlos I,</b> a tocar del Palau de Congressos de Catalunya, on es fa l'acte de la fundació, i on no haurien de sortir al carrer, ja que les dues instal·lacions estan connectades.</p>
      <p> </p>
      <figure>
        <img src="https://www.ccma.cat/multimedia/jpg/7/4/1572808763047.jpg"/>
      </figure>
      <p> </p>
      <p>Als voltants del Palau de Congressos i de l'Hotel Rey Juan Carlos I, s'hi ha desplegat <b>un amplíssim dispositiu de seguretat. Mossos d'Esquadra</b>, <b>Policia Nacional i Guàrdia Urbana</b> han blindat els voltants de l'hotel i el Palau de Congressos amb tanques i el trànsit ha quedat tallat en tota la Diagonal. Un helicòpter policial ha sobrevolat la zona.</p>
      <p> </p>
      <figure>
        <iframe data-src="https://twitter.com/paulaflorit/status/1191071252020117506?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Aquesta tarda, també hi ha hagut mobilitzacions en altres vies com la Meridiana i la Gran Via a l'altura de la Plaça Universitat. Així mateix s'ha tallat la B-23 a Esplugues en direcció a Barcelona, fet que ha provocat cues des de Sant Feliu de Llobregat per entrar a la capital catalana.</p>
      <figure>
        <iframe data-src="https://twitter.com/transit/status/1191070022493523971?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>
        <b>Acaba la manifestació</b>
      </p>
      <p> </p>
      <p><b>Cap a les 22.00 els concentrats han començat a marxar</b> i també ho han fet diverses furgonetes de la policia. Mitja hora més tard, la Diagonal s'ha obert al trànsit i s'han començat a suavitzar les retencions de trànsit que ha patit la ciutat durant les dues hores que ha durat l'acció.</p>
      <p> </p>
      <p>La CUP, Arran, Sindicat d'Estudiants i SEPC han convocat aquest dilluns a les 16.00 al Palau de Congressos de Catalunya on tindran lloc els actes del <b>X Aniversari Princesa de Girona </b>i hi assitiran Els reis, la princesa d'Astúries i Girona i la infanta Sofia.</p>
      <p> </p>
      <p>
        <b>Protestes en les visites del rei</b>
      </p>
      <p>Les últimes visites del rei a Catalunya després del seu discurs del 3 d'octubre sempre <b>han anat acompanyades de protestes. </b>En les dues ocasions que el monarca ha vingut a Barcelona per la inauguració del Mobile World Congress, hi ha hagut concentracions de rebuig. El 2018 fins i tot van acabar amb<b> <a href="https://www.ccma.cat/324/fortes-mesures-de-seguretat-al-voltant-del-palau-per-la-protesta-contra-el-rei/noticia/2840404/">càrregues i un detingut.</a></b></p>
      <p>
        <b>Premis fora de Girona</b>
      </p>
      <p>La Fundació Princesa de Girona ha traslladat la cerimònia d'entrega dels guardons a Barcelona després que <b><a href="https://www.ccma.cat/324/els-premis-princesa-de-girona-es-lliuraran-lany-que-ve-a-barcelona/noticia/2892167/">l'Ajuntament de Girona va denegar el permís</a></b> per fer la gala a l'Auditori de la ciutat, al·legant que s'hi feien obres.</p>
      <p>La capital gironina ha declarat el rei d'Espanya <b>persona no grata. </b>Va ser després del polèmic discurs del monarca del 3 d'octubre. El 2018, els actes vinculats als guardons es van fer al Mas Marroch, l'espai per a esdeveniments dels germans Roca -que <a href="https://www.ccma.cat/324/els-germans-roca-rebutgen-les-critiques-per-lespai-cedit-als-reis-no-som-politics/noticia/2862502/">es van defensar de les crítiques rebudes</a>- a Vilablareix, i a l'Hotel Camiral de Caldes de Malavella.</p>
      <p>Aquest és<b> el primer cop en deu anys</b> que els premis es donen fora de la ciutat de Girona.</p>
    </article>
  </body>
</html>