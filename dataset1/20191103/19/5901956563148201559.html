<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/z-nogavicami-se-dokazano-bolje-spi-112572"/>
    <meta property="og:site_name" content="Slovenske novice"/>
    <meta property="article:published_time" content="2019-11-03T19:31:00+00:00"/>
    <meta property="og:title" content="Z nogavicami se dokazano bolje spi"/>
    <meta property="og:description" content="Ko začne pritiskati mraz, si mnogi, predvsem ženske, tudi ponoči nadenejo nogavice, da jih med spanjem ne bi zeblo. Nekateri pač ne marajo imeti mrzlih nog. Čeprav se to komu zdi nenavadno, takih..."/>
  </head>
  <body>
    <article>
      <h1>Z nogavicami se dokazano bolje spi</h1>
      <h2>Znanstvena študija je pokazala, da je spanje v nogavicah zelo priporočljivo, saj spimo globlje in dlje; pred spanjem se izogibajte topli kopeli in pametnim uram.</h2>
      <address><time datetime="2019-11-03T19:31:00+00:00">03 Nov 2019, 19:31</time> by <a rel="author">T. H.</a></address>
      <slideshow>
        <figure>
          <img src="https://www.slovenskenovice.si/images/slike/2018/11/14/393369.jpg"/>
          <figcaption>GETTY IMAGES/ISTOCKPHOTOTisti, ki si za v posteljo nadenejo nogavice, prej zaspijo in dlje spijo. FOTOGRAFIJE: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2018/11/14/393370.jpg"/>
          <figcaption>GETTY IMAGES/ISTOCKPHOTONogavice niso le razvada, ampak spalni pripomoček.</figcaption>
        </figure>
        <figure>
          <img src="https://www.slovenskenovice.si/images/slike/2018/11/14/393365.jpg"/>
          <figcaption>GETTY IMAGES/ISTOCKPHOTOKorejski znanstveniki so potrdili modrosti naših babic.</figcaption>
        </figure>
      </slideshow>
      <p>Ko začne pritiskati mraz, si mnogi, predvsem ženske, tudi ponoči nadenejo nogavice, da jih med spanjem ne bi zeblo. Nekateri pač ne marajo imeti mrzlih nog. Čeprav se to komu zdi nenavadno, takih ljudi sploh ni malo. Pravzaprav bi lahko rekli, da obstajata dve vrsti ljudi, prva je tista, ki spi v nogavicah, druga pa tista, ki se ji zdi to popolnoma nesmiselno. Resda je prvih veliko manj kot drugih, okoli 10 odstotkov naj bi jih bilo, a vendar se je tega fenomena lotila tudi znanost. Je to zdravo?<br/> </p>
      <h3>Presenetljivi rezultati</h3>
      <p>S spanjem v nogavicah se je čisto zares ukvarjala znanstvena študija južnokorejskih znanstvenikov, ki sta jih vodila <b>Yelin Ko</b> in<b> Joo-Young Lee</b> z univerze v Seulu. Odrasle poskusne zajčke sta razdelila v dve skupini, ena je spala v nogavicah, druga brez. Temperatura v prostoru je bila 23 ºC, stopnja vlažnosti 50 odstotkov. Znanstveniki so nato z napravo, imenovano aktimeter oziroma aktigraf, merili dolžino in globino spanca sodelujočih, kolikokrat so se vmes prebudili in kako hitro so zaspali. Poleg tega so merili tudi nekatere telesne funkcije, kot so bitje srca, krvni tlak in temperatura.</p>
      <figure>
        <img src="https://www.slovenskenovice.si/images/slike/2018/11/14/393370.jpg"/>
        <figcaption>Nogavice niso le razvada, ampak spalni pripomoček.<cite>GETTY IMAGES/ISTOCKPHOTO</cite></figcaption>
      </figure>
      <p>Rezultati so bili presenetljivi! Izkazalo se je, da je spanje v nogavicah priporočljivo. Tisti z nogavicami so namreč zaspali 7,5 minute prej kot tisti brez njih, poleg tega so spali kar 32 minut dlje, zbujali pa so se sedemkrat manj in prav tolikokrat bolje spali. Sicer pa znanstveniki niso opazili drugih pomembnih razlik v srčnem utripu ter temperaturi teles.</p>
      <figure>
        <img src="https://www.slovenskenovice.si/images/slike/2018/11/14/393365.jpg"/>
        <figcaption>Korejski znanstveniki so potrdili modrosti naših babic.<cite>GETTY IMAGES/ISTOCKPHOTO</cite></figcaption>
      </figure>
      <p>Da nogavice ugodno vplivajo na spanec, so pravzaprav ugotovili že naši predniki. Tudi po načelih tradicionalne kitajske medicine je priporočljivo spati v nogavicah, saj hladnost v katerem koli delu telesa povzroča notranjo bolečino in odvajanje energije iz telesa.<br/> </p>
      <h3>Zmotna prepričanja</h3>
      <p>Preverili smo še nekaj navad, za katere velja, da pomagajo pri boljšem spancu, a so se izkazale za zmotne. Mnogi so prepričani, da kozarček vina po večerji deluje uspavalno, a to nikakor ne drži. Alkohol, tudi v majhnih količinah, tik preden se odpravimo v posteljo, povzroči, da se večkrat zbudimo, mnogi zaradi tega tudi smrčijo, prav tako okrepi simptome t. i. sindroma nemirnih nog, kakršnega mnogi občutijo ponoči, med vožnjo z avtomobilom in vedno kadar mirujejo.</p>
      <blockquote>Spanje v nogavicah ni grda razvada, za kar jo imajo tisti, ki spijo bosi, ampak je nadvse priporočljivo.</blockquote>
      <p>Drugo zmotno prepričanje je, da je za dober spanec dobra topla kopel pred spanjem. A to ne drži, saj se mora naše telo za spanje shladiti, ne ogreti. Na spanje rušilno vplivajo nekatere naprave za preverjanje telesnih ritmov, na primer pametne ure in nekatere aplikacije. Stalno preverjanje krvnega tlaka, ritma srca in dolžine spanca je namreč lahko velik pritisk na možgane. Če kdo z uporabo aplikacije meri dolžino svojega spanca in ugotovi, da je spal 10 minut manj, kot bi moral, se bo ves dan spraševal, kaj naj naredi. Ta stres bo povzročil še večji stres in nespečnost bo še hujša. </p>
    </article>
  </body>
</html>