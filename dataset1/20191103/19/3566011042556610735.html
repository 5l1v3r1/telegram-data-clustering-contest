<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544615.html/%D9%86%D9%85%D8%A7%DB%8C%D9%86%D8%AF%D9%87-%D9%85%D8%AC%D9%84%D8%B3--%D8%AF%DB%8C%DA%AF%D8%B1-%D9%86%D8%A8%D8%A7%DB%8C%D8%AF-%D8%B8%D8%B1%DB%8C%D9%81-%D8%B1%D8%A7-%D8%A8%D9%87-%D9%85%D8%AC%D9%84%D8%B3-%D8%B1%D8%A7%D9%87-%D8%AF%D9%87%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T19:03:00+00:00"/>
    <meta property="og:title" content="نماینده مجلس: دیگر نباید ظریف را به مجلس راه دهیم"/>
    <meta property="og:description" content="نماینده مردم بافق در مجلس با تاکید بر اینکه وزیر خارجه باید پاسخ نماینده سوال‌کننده را می‌داد و سپس صحن را ترک می‌کرد، گفت: دیگر نباید ظریف را به مجلس راه دهیم."/>
  </head>
  <body>
    <article>
      <h1>نماینده مجلس: دیگر نباید ظریف را به مجلس راه دهیم</h1>
      <address>
        <time datetime="2019-11-03T19:03:00+00:00">03 Nov 2019, 19:03</time>
      </address>
      <p>نماینده مردم بافق در مجلس با تاکید بر اینکه وزیر خارجه باید پاسخ نماینده سوال‌کننده را می‌داد و سپس صحن را ترک می‌کرد، گفت: دیگر نباید ظریف را به مجلس راه دهیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدرضا صباغیان نماینده مردم بافق در مجلس شورای اسلامی در نشست نوبت عصر خانه ملت طی اخطار قانون اساسی اظهار داشت: متاسفانه امروز در زمان طرح سوال از وزیر امور خارجه، وضعیتی در مجلس شورای اسلامی اتفاق افتاد که منجر به تضعیف جایگاه نمایندگان و مجلس شد.</p>
      <p>وی افزود: وزیر امور خارجه که منتخب و مورد تایید نمایندگان است، حرف های خود را در این جلسه مطرح کرد اما هیچ توجهی به صحبت های نماینده سوال کننده نکرد و به راحتی مجلس شورای اسلامی را ترک کرد.</p>
      <p>نماینده مردم بافق و مهریز در مجلس تصریح کرد: هیأت رئیسه مجلس باید از حقوق نمایندگان و ملت دفاع کند چرا که مجلس شورای اسلامی در راس امور است.</p>
      <p>صباغیان با تاکید بر اینکه ظریف باید صحبت های ابطحی را می شنید و پاسخ وی را می داد، گفت: متاسفانه هیئت رئیسه و به ویژه پزشکیان که ریاست جلسه را بر عهده داشت در این باره کوتاهی کرد و نباید اجازه می داد ظریف از مجلس خارج شود و حالا که خارج شده است دیگر نباید او را به مجلس راه دهیم.</p>
      <p>نماینده مردم بافق در مجلس با بیان اینکه با این اقدام ظریف جایگاه مجلس تضعیف شد، خاطرنشان کرد: پزشکیان و هیأت رئیسه مجلس باید این موضوع را جبران کنند.</p>
      <p>منبع: فارس</p>
      <p>انتهای پیام/</p>
    </article>
  </body>
</html>