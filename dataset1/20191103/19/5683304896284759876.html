<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/03/cpm-demands-to-cancel-uapa-against-students.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-03T19:00:00+00:00"/>
    <meta property="og:title" content="ജനാധിപത്യം കവർന്നെടുക്കലെന്ന് സിപിഎം ഏരിയ കമ്മിറ്റി; ന്യായീകരണമില്ലെന്ന് സ്വരാജ്"/>
    <meta property="og:description" content="സിപിഎം പ്രവര്‍ത്തകര്‍ക്കെതിരെ യുഎപിഎ ചുമത്തിയ പൊലീസ് നടപടി പിന്‍വലിക്കണമെന്ന് പാര്‍ട്ടി ഏരിയ കമ്മിറ്റി. പൊലീസ് നടപടി ജനാധിപത്യ അവകാശങ്ങള്‍.M Swaraj. Cpm. UAPA Act. Uapa Malayalam. Uapa. സിപിഎം. യുഎപിഎ. മനോരമ ന്യൂസ്. മനോരമ ഓൺലൈൻ.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ജനാധിപത്യം കവർന്നെടുക്കലെന്ന് സിപിഎം ഏരിയ കമ്മിറ്റി; ന്യായീകരണമില്ലെന്ന് സ്വരാജ്</h1>
      <address><time datetime="2019-11-03T19:00:00+00:00">03 Nov 2019, 19:00</time> by <a rel="author">മനോരമ ലേഖകൻ</a></address>
      <p>കോഴിക്കോട്∙ സിപിഎം പ്രവര്‍ത്തകര്‍ക്കെതിരെ യുഎപിഎ ചുമത്തിയ പൊലീസ് നടപടി പിന്‍വലിക്കണമെന്ന് പാര്‍ട്ടി ഏരിയ കമ്മിറ്റി. പൊലീസ് നടപടി ജനാധിപത്യ അവകാശങ്ങള്‍ കവര്‍ന്നെടുക്കലാണെന്ന് പന്തീരാങ്കാവ് ഏരിയ കമ്മിറ്റി വാര്‍ത്താക്കുറിപ്പ് ഇറക്കി. ലഘുലേഖയോ നോട്ടിസോ കൈവശം വച്ചതിന്റെ പേരില്‍ യുഎപിഎ ചുമത്താനാവില്ലെന്നും ഏരിയ കമ്മിറ്റി ചൂണ്ടിക്കാട്ടി. അറസ്റ്റിലായ അലന്‍ ഷുഹൈബ് തെറ്റുചെയ്തിട്ടില്ലെന്ന് പന്നിയങ്കര ലോക്കല്‍ കമ്മിറ്റി മേല്‍ക്കമ്മിറ്റികളെ അറിയിച്ചിട്ടുണ്ട്. </p>
      <p>വിദ്യാർഥികൾക്കുമേൽ യുഎപിഎ ചുമത്തേണ്ട ഒരു സാഹചര്യവുമില്ലെന്നാണ് സിപിഎം എംഎല്‍എ എം. സ്വരാജിന്റെ പ്രതികരണം. പൊലീസ് നടപടി തെറ്റാണ്. ഇതിനു ന്യായീകരണമില്ല. തിരുത്തപ്പെടേണ്ടതാണ്. യുഎപിഎ പിൻവലിക്കുന്നതിനു വേണ്ട തീരുമാനം സർക്കാർ എടുക്കുമെന്നാണ് പ്രതീക്ഷ എന്നും സ്വരാജ് പറഞ്ഞു. </p>
      <p>അതേസമയം പൊലീസിന്റെ തിരക്കഥ വിശ്വസിക്കാനാകില്ലെന്ന് അലന്‍ ശുഹൈബിന്റെ മാതൃസഹോദരി സജിത മഠത്തിലിന്റെ പ്രതികരണം‍. അലനെതിരെ ചുമത്തിയ യുഎപിഎ പിന്‍വലിക്കുമെന്നുതന്നെയാണ് പ്രതീക്ഷിക്കുന്നത്. വിഷയത്തില്‍ ഇടപെടാമെന്ന മുഖ്യമന്ത്രിയുടെ വാക്കില്‍ വിശ്വാസമുണ്ടെന്നും സജിത മഠത്തിൽ പറഞ്ഞു. അലന്‍ ഷുഹൈബും താഹ ഫസലും കോഴിക്കോട് ജില്ലാ ജയിലിലാണ്. ഇരുവരുടേയും ജാമ്യാപേക്ഷകള്‍ നാളെ കോടതി പരിഗണിക്കും.</p>
      <p><b>English Summary</b>: CPM Demands To Cancel UAPA Against Students</p>
    </article>
  </body>
</html>