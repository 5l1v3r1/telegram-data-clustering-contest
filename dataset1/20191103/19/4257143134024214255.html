<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/03/sorsoltak-az-asztalitenisz-csapat-europa-bajnoksag-selejtezojere"/>
    <meta property="og:site_name" content="infostart"/>
    <meta property="article:published_time" content="2019-11-03T19:44:00+00:00"/>
    <meta property="og:title" content="Sorsoltak az asztalitenisz csapat Európa-bajnokság selejtezőjére"/>
    <meta property="og:description" content="Vasárnap Luxemburgban megtartották a 2021-es kolozsvári asztalitenisz csapat Európa-bajnokság selejtezőjének sorsolását, a magyar férficsapat Finnországgal és Skóciával, a női együttes pedig Svédországgal és Szlovákiával kerül azonos csoportba."/>
  </head>
  <body>
    <article>
      <h1>Sorsoltak az asztalitenisz csapat Európa-bajnokság selejtezőjére</h1>
      <address><time datetime="2019-11-03T19:44:00+00:00">03 Nov 2019, 19:44</time> by <a rel="author">Infostart / MTI</a></address>
      <h3>Vasárnap Luxemburgban megtartották a 2021-es kolozsvári asztalitenisz csapat Európa-bajnokság selejtezőjének sorsolását, a magyar férficsapat Finnországgal és Skóciával, a női együttes pedig Svédországgal és Szlovákiával kerül azonos csoportba.</h3>
      <p>A magyar szövetség tájékoztatása szerint az idei Európa-bajnokság eredményei alapján a női csapat az A-osztályba 3. csoportjába került. Itt a válogatottak oda-visszavágós rendszerben játszanak egymással, az első mérkőzést jövő ősszel, október 13-án rendezik. A csoportból az első kettő közvetlenül kijut a 2021-es Eb-re, a harmadik a selejtező második szakaszában teheti ezt meg.</p>
      <p>A férfiválogatottat a B-osztályba sorolták, ahol a finnekkel és a skótokkal küzd meg a továbbjutást jelentő két helyért az október 17-18-i hétvégén. Mindegyik csapat egyszer játszik a másik kettővel. A B-osztály csoportelsői és másodikjai az A-osztály csoportharmadikjaival kiegészülve folytatják a selejtező második szakaszában. Innen a csoportok első és második helyezettjei jutnak ki az Eb-re, ahol 24-24 férfi és női csapat vesz majd részt.</p>
      <p>A címvédő német férfi- és román női válogatottnak nem kell selejtezőt játszania.</p>
    </article>
  </body>
</html>