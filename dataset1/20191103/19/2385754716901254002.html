<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595551/livanos-dixos-telos-oi-antikyvernitikes-diadiloseis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-03T19:14:00+00:00"/>
    <meta property="og:title" content="Λίβανος: Δίχως τέλος οι αντικυβερνητικές διαδηλώσεις"/>
    <meta property="og:description" content="Κρατώντας σημαίες του Λιβάνου και ζητώντας την ανατροπή του καθεστώτος, πολλές χιλιάδες άνθρωποι κατέκλυσαν απόψε τους δρόμους της Βηρυτού και άλλων μεγάλων..."/>
  </head>
  <body>
    <article>
      <h1>Λίβανος: Δίχως τέλος οι αντικυβερνητικές διαδηλώσεις</h1>
      <address><time datetime="2019-11-03T19:14:00+00:00">03 Nov 2019, 19:14</time> by <a rel="author">SigmaLive</a></address>
      <p>Κρατώντας σημαίες του Λιβάνου και ζητώντας την ανατροπή του καθεστώτος, πολλές χιλιάδες άνθρωποι κατέκλυσαν απόψε τους δρόμους της Βηρυτού και άλλων μεγάλων πόλεων, λίγες ώρες μετά την ογκώδη συγκέντρωση των υποστηρικτών του προέδρου Μισέλ Αούν.</p>
      <p>Ο Λιβανέζος πρόεδρος νωρίτερα κάλεσε τον λαό να ενωθεί και να στηρίξει το μεταρρυθμιστικό πρόγραμμά του, την ώρα που από τις 17 Οκτωβρίου η χώρα συγκλονίζεται από ένα πρωτοφανές κίνημα, με την συμμετοχή εκατοντάδων χιλιάδων διαδηλωτών. Οι διαδηλωτές διαμαρτύρονται για τη «διεφθαρμένη και ανίκανη» πολιτική ελίτ αλλά και την οικονομία που έχει φτάσει στο χείλος της κατάρρευσης.</p>
      <p>Αργά το απόγευμα, η πλατεία Μαρτύρων, στην καρδιά της Βηρυτού, είχε κατακλυστεί από μια λαοθάλασσα. Κατά χιλιάδες έφταναν οι διαδηλωτές, κρατώντας σημαίες και πλακάτ που ανταγωνίζονταν σε επινοητικότητα. «Επανάσταση!», «Ο λαός θέλει την ανατροπή του καθεστώτος» και «Όλοι σημαίνει όλοι», φώναζαν ρυθμικά οι συγκεντρωμένοι.</p>
      <p>«Είμαστε όλοι ενωμένοι απέναντι σε εκείνους που μας κυβερνούν εδώ και 40 χρόνια αλλά δεν άλλαξαν τίποτα σ’ αυτήν τη χώρα», είπε ο 37χρονος Αμπίρ Μουράντ, που έφτασε στη Βηρυτό από την Τρίπολη, ειδικά για τον σκοπό αυτόν. «Ήρθαμε να πούμε ότι η δύναμη της αλλαγής είναι πλέον στα χέρια του λαού», πρόσθεσε.</p>
      <p>«Τύρο, Τύρο, Τύρο, για σένα εξεγειρόμαστε» και (Νότια) «Προάστια, είμαστε μαζί σας μέχρι θανάτου», φώναζαν επίσης οι διαδηλωτές, αναφερόμενοι στα προπύργια της σιιτικής οργάνωσης Χεζμπολάχ, η οποία αντιτίθεται στα περισσότερα από τα αιτήματα του κινήματος.</p>
      <p>Σύμφωνα με το λιβανέζικο πρακτορείο ειδήσεων, αντικυβερνητικές διαδηλώσεις έγιναν επίσης σε δύο μεγάλες πόλεις του νότου, την Τύρο και την Σαΐντα.</p>
      <p>Εδώ και σχεδόν δύο εβδομάδες ο Λίβανος έχει παραλύσει. Τις τελευταίες ημέρες πάντως η χώρα ξαναβρήκε κάπως τους φυσιολογικούς ρυθμούς της, καθώς άνοιξαν και πάλι οι τράπεζες και τα σχολεία. Τα οδοφράγματα που είχαν στηθεί σε διάφορα σημεία από τους διαδηλωτές σταδιακά διαλύθηκαν.</p>
      <p>Νωρίτερα σήμερα, πολλές χιλιάδες άνθρωποι συγκεντρώθηκαν στην Μπάαμπντα, στα νοτιοανατολικά της πρωτεύουσας, στον δρόμο που οδηγεί στο προεδρικό μέγαρο, για να εκφράσουν την υποστήριξή τους στον πρόεδρο Αούν.</p>
      <p>Σε σύντομο διάγγελμά του, μέσα από το προεδρικό μέγαρο, ο Αούν κάλεσε τον λαό να παραμείνει ενωμένος καθώς, όπως είπε, δεν θέλει να βλέπει «τη μια διαδήλωση εναντίον της άλλης». Υπενθύμισε επίσης ότι η κυβέρνηση προσπαθεί να εφαρμόσει έναν «οδικό χάρτη» για να καταπολεμήσει τη διαφθορά και να αναδιαρθρώσει την οικονομία, προειδοποιώντας ότι οι μεταρρυθμίσεις αυτές «δεν είναι εύκολο να υλοποιηθούν».</p>
      <p>Οι συγκεντρωμένοι κρατούσαν σημαίες του Λιβάνου και λάβαρα του κόμματος του 84χρονου προέδρου, του Ελεύθερου Πατριωτικού Μετώπου (CPL). «Ο στρατηγός Αούν είναι ένας ειλικρινής μεταρρυθμιστής, δεν είναι ούτε διεφθαρμένος, ούτε κλέφτης, είμαστε εδώ για να του πούμε ότι είμαστε στο πλευρό του και θα παραμείνουμε ό,τι και να γίνει», είπε στο Γαλλικό Πρακτορείο μια διαδηλώτρια.</p>
      <p>Πηγή: ΑΠΕ-ΜΠΕ-AFP-DPA</p>
    </article>
  </body>
</html>