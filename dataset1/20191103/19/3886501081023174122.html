<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/118833-iracki-premijer-pozvao-demonstrante-da-omoguce-vracanje-zivota-u-normalu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-03T19:35:03+00:00"/>
    <meta property="og:title" content="Irački premijer pozvao demonstrante da omoguće vraćanje života u normalu"/>
    <meta property="og:description" content="Irački premijer Adel Abdul-Mahdi pozvao je danas učesnike antivladinih protesta da deblokiraju puteve, ocenivši da je vreme da se život vrati u normalu posle mesec dana masovnih demonstracija na kojima se zahtevaju političke promene.Abdul-Mahdi je pozvao na otvaranje prodavnica, fabrika, škola i fakulteta, posle više dana uzastopnih protesta u Bagdadu i na većinski šiitskom jugu zemlje.On je u izjavi naveo da su ugroženost naftnih postrojenja i blokade puteva koštale zemlju milijarde dolara i doprinele rastu cena koji je sve pogodio.Desetine hiljada demonstranata okupljale su se prethodnih dana na bagdadskom trgu Tahrir i širom južnog Iraka, zahtevajući reformu političkog sistema uspostavljenog posle invazije na Irak 2003. godine, koju su predvodile SAD.Hiljade učenika pobegle su sa časova da bi išle na proteste na kojima se politička elita okrivljuje za raširenu korupciju, visoku nezaposlenost i loš kvalitet javnih službi.Demonstranti su danas blokirali puteve oko trga Tahrir zapaljenim gumama i bodljikavom…"/>
  </head>
  <body>
    <article>
      <h1>Irački premijer pozvao demonstrante da omoguće vraćanje života u normalu</h1>
      <address>
        <time datetime="2019-11-03T19:35:03+00:00">03 Nov 2019, 19:35</time>
      </address>
      <slideshow>
        <figure>
          <img src="https://static.beta.rs/thumbs/38587d8f.556x371.jpg"/>
        </figure>
        <figure>
          <img src="https://static.beta.rs/thumbs/e2dc6d08.556x371.jpg"/>
        </figure>
        <figure>
          <img src="https://static.beta.rs/thumbs/655c914a.528x371.jpg"/>
        </figure>
        <figure>
          <img src="https://static.beta.rs/thumbs/e7797cfe.535x371.jpg"/>
        </figure>
        <figure>
          <img src="https://static.beta.rs/thumbs/55afceb3.556x371.jpg"/>
        </figure>
        <figure>
          <img src="https://static.beta.rs/thumbs/b5543ca5.556x371.jpg"/>
        </figure>
        <figure>
          <img src="https://static.beta.rs/thumbs/c0e6f0c1.556x371.jpg"/>
        </figure>
        <figure>
          <img src="https://static.beta.rs/thumbs/8a1c81da.563x371.jpg"/>
        </figure>
        <figure>
          <img src="https://static.beta.rs/thumbs/27a8ed07.495x371.jpg"/>
        </figure>
        <figure>
          <img src="https://static.beta.rs/thumbs/5336f745.549x371.jpg"/>
        </figure>
      </slideshow>
      <p>Irački premijer Adel Abdul-Mahdi pozvao je danas učesnike antivladinih protesta da deblokiraju puteve, ocenivši da je vreme da se život vrati u normalu posle mesec dana masovnih demonstracija na kojima se zahtevaju političke promene.<br/><br/>Abdul-Mahdi je pozvao na otvaranje prodavnica, fabrika, škola i fakulteta, posle više dana uzastopnih protesta u Bagdadu i na većinski šiitskom jugu zemlje.<br/><br/>On je u izjavi naveo da su ugroženost naftnih postrojenja i blokade puteva koštale zemlju milijarde dolara i doprinele rastu cena koji je sve pogodio.<br/><br/>Desetine hiljada demonstranata okupljale su se prethodnih dana na bagdadskom trgu Tahrir i širom južnog Iraka, zahtevajući reformu političkog sistema uspostavljenog posle invazije na Irak 2003. godine, koju su predvodile SAD.<br/><br/>Hiljade učenika pobegle su sa časova da bi išle na proteste na kojima se politička elita okrivljuje za raširenu korupciju, visoku nezaposlenost i loš kvalitet javnih službi.<br/><br/>Demonstranti su danas blokirali puteve oko trga Tahrir zapaljenim gumama i bodljikavom žicom, a na jednoj od blokada razvili su transparent s natpisom "Putevi zatvoreni po naredjenju naroda". Deluje da su taktiku pozajmili od libanskih demonstranata, gde slični antivladini protesti traju od 17. oktobra, uz blokadu glavnih puteva u cilju povećanja pritiska na vlast.<br/><br/>U dva talasa protesta u oktobru poginulo je najmanje 26 ljudi pošto su bezbednosne snage Iraka, uz suzavac i gumene metke, koristile i bojevu municiju protiv demonstranata.<br/><br/>Otkako su 25. oktobra protesti nastavljeni posle kraćeg prekida, izmedju demonstranata i bezbednosnih snaga traju gotovo neprestani sukobi na dva mosta koja vode do takozvane Zelene zone, dela Bagdada u kojem se nalaze zgrade vlade i više ambasada.</p>
    </article>
  </body>
</html>