<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/03/news/stati_uniti_airbnb_usa_halloween_divieto_feste-240160230/"/>
    <meta property="og:site_name" content="Repubblica.it"/>
    <meta property="article:published_time" content="2019-11-03T19:13:00+00:00"/>
    <meta property="og:title" content="Usa, Airnbn: &quot;Niente più feste nelle case&quot;. Il divieto dopo gli omicidi di Halloween in California"/>
    <meta property="og:description" content="Lo ha annunciato il ceo, Brian Chesky, dopo che in una sparatoria il 31 ottobre in California, sono rimaste uccise 5 persone: &quot;Raddoppiamo"/>
  </head>
  <body>
    <article>
      <h1>Usa, Airnbn: "Niente più feste nelle case". Il divieto dopo gli omicidi di Halloween in California</h1>
      <h2>Lo ha annunciato il ceo, Brian Chesky, dopo che in una sparatoria il 31 ottobre in California, sono rimaste uccise 5 persone: "Raddoppiamo i nostri sforzi per combattere le feste non autorizzate. Dobbiamo fare di meglio e lo faremo"</h2>
      <address><time datetime="2019-11-03T19:13:00+00:00">03 Nov 2019, 19:13</time> by <a rel="author">ANNA LOMBARDI</a></address>
      <p><b>NEW YORK -</b> Niente più feste non autorizzate nelle case prese in affitto su <i>Airbnb</i>. Una decisione presa addirittura dal Ceo del gruppo <b>Brian Chesky</b> e annunciata su Twitter dopo la terribile sparatoria dove sono morte cinque persone, avvenuta giovedì scorso ad Orinda, in California, durante una festa di Halloween organizzata proprio in una casa presa in affitto sulla piattaforma.<br/><br/>Con buona pace del fatto che in quella casa era espressamente proibito organizzare feste e il limite di persone ammesse era tredici: ce n'erano più di 100. "È accaduta una cosa inaccettabile" ha twittato Chesky, spiegando di aver imposto nuove restrizioni: "Chi non si adegua non potrà più utilizzare il nostro servizio. Rafforzeremo i controlli su chi offre le proprie abitazioni e chi le prende in affitto".</p>
      <figure>
        <iframe data-src="https://twitter.com/bchesky/status/1190675936754028544?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>In realtà quella casa era stata utilizzata altre volte per ospitare grandi party, nonostante il proprietario adesso si difende sostenendo che l'uomo che l'aveva presa in affitto aveva parlato di una "piccola festa di famiglia".<br/><br/>Eppure già in passato i vicini si erano lamentati del chiasso che soprattutto nei weekend arrivava da quella villetta. E la festa di Halloween era stata pubblicizzata sui social media come una sorta di rave, dove per partecipare bisognava scrivere all'organizzatore e farsi mandare l'indirizzo dopo essere stati approvati.<br/><br/>La polizia è stata chiamata due volte anche la notte della sparatoria: un agente si era messo in auto alla volta della casa esattamente due minuti prima che qualcuno premesse il grilletto, alle 23,50, uccidendo sul colpo quattro giovani, (la quinta vittima, una ragazza di diciannove anni, è morta ore dopo in ospedale) e ferendone altre quattro. Una strage scatenata per motivi che non stati nemmeno del tutto chiariti. A quanto pare si è trattato di una banale discussione nel pieno della festa in maschera, degenerata in tragedia.<br/><br/>Di tanta pubblicità negativa certo Airbnb proprio non aveva bisogno visto che le amministrazioni di grandi città americane come San Francisco - dove pure l'azienda ha il suo quartier generale - e New York già da tempo ne contestano il sistema organizzativo e fiscale. Anche per questo Chesky promette più controlli.</p>
    </article>
  </body>
</html>