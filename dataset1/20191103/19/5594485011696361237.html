<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/regioni/varnenets-se-tseli-v-gines-s-unikalna-kolektsiya-bileti-ot-gradskiya-transport_news706941.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-03T19:20:00+00:00"/>
    <meta property="og:title" content="Варненец се цели в Гинес с уникална колекция билети от градския транспорт"/>
    <meta property="og:description" content="Някои са розови, други са сини, трети – зелени, има жълти и чисто бели"/>
  </head>
  <body>
    <article>
      <h1>Варненец се цели в Гинес с уникална колекция билети от градския транспорт</h1>
      <h2>Някои са розови, други са сини, трети – зелени, има жълти и чисто бели</h2>
      <address>
        <time datetime="2019-11-03T19:20:00+00:00">03 Nov 2019, 19:20</time>
      </address>
      <p>https://blitz.bg/obshtestvo/regioni/varnenets-se-tseli-v-gines-s-unikalna-kolektsiya-bileti-ot-gradskiya-transport_news706941.html Blitz.bg</p>
      <slideshow>
        <figure>
          <img src="https://static.blitz.bg/documents/thumbnails/730/201911/1572722211-2.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1572722207-1.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1572722211-3.jpg"/>
        </figure>
      </slideshow>
      <p><b>25-годишен варненец е собственик на най-голямата у нас колекция от билети за градския транспорт. Никола Иванов притежава 21 891 превозни документа и то само от фирми, обслужвали градския транспорт на морската столица през последните 24 г., пише <a href="https://trud.bg/%d0%b2%d0%b0%d1%80%d0%bd%d0%b5%d0%bd%d0%b5%d1%86-%d1%81%d0%b5-%d1%86%d0%b5%d0%bb%d0%b8-%d0%b2-%d0%b3%d0%b8%d0%bd%d0%b5%d1%81/">"Труд"</a>.</b><br/><br/>Младежът започнал да ги събира на шега преди около 15 г. Налагало му се да пътува често до кв. Виница, където тогава живеел баща му. “Реших да видя точно колко пари прахосвам по автобусите.<br/><br/>За месец събрах 60 билетчета. Започнах да завиждам на столичани, че могат да се возят гратис, докато в нашия град такъв шанс нямаше и за всяко качване задължително олекваш с левче”, припомня си началото Никола.<br/><br/>Финансовата задача била решена, но неусетно събирането на билети се превърнало в хоби.<br/><br/>“Като ученик пътувах много и бройката бързо набъбна. Съученици, приятели, близки и семейството ми също започнаха да подхранват колекцията. Един ден моя позната ми показа статия във вестник за мъж от друг град, който събрал 15 000 билета.</p>
      <figure>
        <img src="https://static.blitz.bg/documents/thumbnails/520/201911/1572722211-3.jpg"/>
      </figure>
      <p>Реших, че трябва да подобря неговия рекорд и съм доволен, че успях”, твърди Никола.<br/><br/>Въпреки че е човек на творческото мислене и не може да си представи да работи по график зад бюро, прясно дипломираният магистър по инженерен дизайн е истински перфекционист по отношение на хартиеното си богатство.<br/><br/>Всяко от билетчетата първо стои в книга, за да се изглади, а след това се сортира.<br/>“Деля ги на три категории – леко перфорирани, средно повредени и лошо скъсани”, споделя Никола.<br/><br/>Следва грижливото прибиране на билетите по 100 в пликове с цип и описването им в отчетна книга, която се води прилежно от самото начало. Колекционерът я попълва веднъж годишно.<br/><br/>Последният запис е отпреди няколко месеца и в него не влизат новопостъпилите над 100 билетчета, с които колекцията вече надхвърля 22 000 с тегло над 3 кг. Най-старият експонат е от 1995 г. – година по-малък от Никола.<br/><br/>“Превозните документи от тези времена са от стари портфейли, джобове на дрехи на баби и дядовци, които аз и приятелите ми сме намирали”, казва младежът. Сред находките са и билети по 250 лв. и 350 лв. от времето преди деноминацията на лева.<br/><br/>“Проблем се получава, ако извадя билет от даден плик и забравя от кой точно или ако хартийките се слепят. Тогава трябва да преброя всичко отново. Налагало ми се е два пъти, голям труд е.</p>
      <figure>
        <img src="https://static.blitz.bg/documents/thumbnails/520/201911/1572722207-1.jpg"/>
      </figure>
      <p>Отнема 4 дни за 10 000 бройки, като през това време и прозорец не бива да се отваря, за да не стане течение”, споделя ентусиастът.<br/><br/>В пликовете са подредени разноцветни билетчета, издавани през годините от различни превозвачи – “Градски транспорт”, “Транстриумф”, “Делта кар”, “Автотрансснаб” и др.<br/><br/>Някои са розови, други са сини, трети – зелени, има жълти и чисто бели. Най-интересните екземпляри Никола е отделил в отделна кутия.<br/><br/>Сред тях тези с еднакви цифри на серийните номера. Липсват му само четворките, но младежът смята, че рано или късно ще попълни пропуска, въпреки че вече и той, и приятелите му рядко ползват услугите на градския транспорт.<br/><br/>Някои от ценните находки е откривал сам, други са му давали близки и дори кондуктори, разбрали за необичайното му хоби.<br/><br/>“Малцина колекционират билети. Търсил съм “колеги” в сайтове за хобита, но почти няма такива. Преди време във вестник открих новина за момиче от Велико Търново, събрало 3000 билета.<br/><br/>Опитах се да я намеря, но ударих на камък”, казва Никола. Мечтата му е да направи запис в Книгата на рекордите Гинес.<br/><br/>“Там има колекционер с 500 000 билета, но те са всякакви – от рейсове, самолети, фериботи, театри, кина, докато моята сбирка е строго определена – само от градския транспорт на Варна”, пояснява Никола.<br/><br/>Засега го спира трудната процедура по кандидатстване, която е напълно електронна и няма жив човек, който да му отговори дали локална колекция като неговата представлява интерес.<br/><br/>“Изискват се и вещи лица, които да потвърдят автентичността на всеки експонат от сбирката. Това е къртовски труд и не виждам кой би се наел да го свърши, но не съм се отказал.<br/><br/>Ще обогатявам колекцията си, докато билетите станат електронни и тогава сигурно ще опитам”, оптимист е Никола. Мнозина от приятелите му години наред го съветвали да обърне хобито си в пари.<br/><br/>Преди година той се престрашил и пуснал обява в популярен сайт за покупко-продажби. Първоначално оценил колекцията на 3000 лв., после намалил цената с 500 лв.</p>
    </article>
  </body>
</html>