<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sparta-vyhrala-v-opave-1-0-a-posunula-se-na-seste-misto-ligy/1816754?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T19:11:00+00:00"/>
    <meta property="og:title" content="Sparta vyhrála v Opavě 1:0 a posunula se na šesté místo ligy"/>
    <meta property="og:description" content="Opava - Fotbalisté Sparty zvítězili v 15. kole první ligy v Opavě 1:0. Zápas rozhodl v desáté minutě norský obránce či záložník Andreas Vindheim, který si připsal premiérový gól v letenském dresu. Pražané poprvé v ligové sezoně dvakrát za sebou vyhráli a posunuli se na šesté místo tabulky. Slezané čekají na vítězství už 13 kol a zůstali poslední."/>
  </head>
  <body>
    <article>
      <h1>Sparta vyhrála v Opavě 1:0 a posunula se na šesté místo ligy</h1>
      <address><time datetime="2019-11-03T19:11:00+00:00">03 Nov 2019, 19:11</time> by <a rel="author" href="http://www.ctk.cz/" target="_blank">ČTK</a></address>
      <p>Opava - Fotbalisté Sparty zvítězili v 15. kole první ligy v Opavě 1:0. Zápas rozhodl v desáté minutě norský obránce či záložník Andreas Vindheim, který si připsal premiérový gól v letenském dresu. Pražané poprvé v ligové sezoně dvakrát za sebou vyhráli a posunuli se na šesté místo tabulky. Slezané čekají na vítězství už 13 kol a zůstali poslední.</p>
      <slideshow>
        <figure>
          <img src="https://i3.cn.cz/6/1572796455_P201911030465601.jpg"/>
        </figure>
        <figure>
          <img src="https://i3.cn.cz/6/1572796248_P201911030461601.jpg"/>
        </figure>
        <figure>
          <img src="https://i3.cn.cz/6/1572795453_P201911030450201.jpg"/>
        </figure>
        <figure>
          <img src="https://i3.cn.cz/6/1572794109_P201911030426701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3246">Fotogalerie: První fotbalová liga 2019/20</a>
        </figcaption>
      </slideshow>
      <p>Pražský favorit začal dobře a už v desáté minutě šel do vedení. Kanga průnikovou přihrávkou vysunul Vindheima, který překonal Fendricha přesnou střelou k tyči a otevřel skóre.</p>
      <p>Na opačné straně brankář Heča neudržel míč v rukavicích a ke střele se dostal Stáňa, jenže trefil jen Haška. Sparťané znovu zahrozili po půlhodině hry. Vindheim přiťukl míč Kozákovi, ale ten z dobré pozice vypálil vedle pravé tyče.</p>
      <p>Opavští se dostávali dopředu sporadicky, vyrovnat ale mohli ze standardky. Zavadil umístěnou ránu z přímého kopu zhruba ze 30 metrů vytěsnil Heča na roh.</p>
      <p>Hned zkraje druhé půle měl druhý gól Sparty na noze Hašek, jenže po centru z levé strany v solidní pozici vysoko přestřelil. Stejně skončila i další standardka Zavadila.</p>
      <p>Pak Opavští přežili tři stoprocentní šance Sparty. Nejprve Fendrich vychytal v úniku Vindheima a Kozák s Hložkem těsně minuli bránu. Výhru Pražanů mohl po nacvičeném signálu pojistit Hašek, míč po jeho ráně ovšem skončil vedle levé tyče.</p>
      <p>Opava v rozkouskovaném závěru srovnat nedokázala, v lize prohrála počtvrté za sebou a na gól čeká v nejvyšší soutěži už 400 minut. Sparta porazila v lize Slezany podesáté po sobě.</p>
      <h3>Hlasy po utkání:</h3>
      <p><b>Josef Dvorník (asistent trenéra Opavy):</b> "<i>Myslím si, že zápasu by slušela remíza. Byl to pracovitý výkon. Při inkasovaném gólu šlo zaujmout lepší postavení, co se týče defenzivy, ale Sparta to kvalitně dohrála. Pak už to pro nás bylo složitější. Sparta se po prvním gólu trochu zatáhla a umožnila nám být v některých pasážích více na míči. S kádrem, který tady máme a kterému plně důvěřuji, se musíme lépe popasovat s hrou na posledních 20 až 30 metrech. Jsme delší dobu bez gólu, tolik vyložených šancí jsme neměli. Nemyslím si ale, že naše hra postavená jen na standardkách Zavoše (Zavadila). I ze hry na Bohemce jsme se dokázali dostat do zakončení, ale soupeři tomu jdou víc naproti."</i></p>
      <p><b>Václav Jílek (trenér Sparty):</b> <i>"Byť Opava hrála velmi dobře, agresivně a aktivně nás vysoko napadala, vypracovali jsme si poměrně dost šancí. Vítězství pro nás má velkou cenu, i když si myslím, že bychom měli být schopni zápas rozhodnout dřív a dohrát ve větším klidu. Velké plus, že naši stopeři jsou schopni zvládat fyzickou hru na takové úrovni. Nechtěl bych snižovat výkon Opavy. Měli jsme pasáže, které jsme úplně nekontrolovali. Cítíme, že náš výkon se pomaličku zvedá, byť to byl tady celkem syrový výkon."</i></p>
      <h3>SFC Opava - Sparta Praha 0:1 (0:1)</h3>
      <p>Branka: 10. Vindheim. Rozhodčí: Zelinka - Kotalík, Pečenka - Marek (video). ŽK: Žídek, Juřena - Kaya, Kanga. Diváci: 4566.</p>
      <p><b>Opava:</b> Fendrich - Hrabina, Simerský, Svozil, Žídek - Sus (79. Jursa), Zavadil, Souček (54. Šulc), Stáňa (66. Mondek) - Juřena, Dedič. Trenér: Grussmann.</p>
      <p><b>Sparta:</b> Heča - Sáček, Kaya, Lischka, Frýdek - Vindheim (86. Hanousek), Hašek (90.+2 Mandjeck), Kanga (66. Krejčí), Trávník, Hložek - Kozák. Trenér: Jílek.</p>
    </article>
  </body>
</html>