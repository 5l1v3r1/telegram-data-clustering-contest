<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/roma-capitale/2019/11/03/news/maltempo-roma-oggi-3-novembre-2019-strade-chiuse-allagamenti-1234319/"/>
    <meta property="og:site_name" content="Il Tempo"/>
    <meta property="article:published_time" content="2019-11-03T19:36:00+00:00"/>
    <meta property="og:title" content="Bomba d'acqua, Capitale in tilt: allagamenti e strade chiuse"/>
    <meta property="og:description" content="L'ondata di maltempo investe anche Roma"/>
  </head>
  <body>
    <article>
      <h6 class="kicker">ALLERTA METEO</h6>
      <h1>Bomba d'acqua, Capitale in tilt: allagamenti e strade chiuse</h1>
      <h2>L'ondata di maltempo investe anche Roma</h2>
      <address>
        <time datetime="2019-11-03T19:36:00+00:00">03 Nov 2019, 19:36</time>
      </address>
      <p>Una tempesta di pioggia e vento si abbatte anche sulla Capitale mandando in tilt la città. Strade chiuse, allagamenti e interventi a raffica dei vigili del fuoco: al momento le zone dove permangono maggiori problemi di allagamento sono <b>via Portuense</b>, <b>via Pineta Sacchetti</b>, <b>via Trionfale</b>, <b>via del Fosso del Dragoncello</b>, <b>via Ettore Fieramosca</b> e <b>via di Marco Simone</b> dove la situazione resta critica e non agibile al transito veicolare. Chiusa anche la strada statale 2bis <b>via Cassia Veientana</b>, provvisoriamente interdetta al transito in corrispondenza del km 10,000, in direzione Roma, a causa della caduta di un albero sulla carreggiata.</p>
      <p>Il tempo è peggiorato nel pomeriggio facendo scattare l'allerta. Ma già dalle 8 di stamane i vigili del fuoco erano al lavoro: i pompieri fino alle 20 hanno effettuato almeno 150 interventi, trenta in coda, per alberi caduti e rami pericolanti, pali elettrici, cornicioni e tegole dai fabbricati, per il forte vento, quadri elettrici disattivati per la forte pioggia, a servizio di impianti e fabbricati condominiali, allagamenti su strade e soccorsi per qualche auto in panne.</p>
      <p>"Possiamo affermare - fanno sapere dai vigili del fuoco - che nessun quartiere o zona di Roma e provincia e stato risparmiato, comunque, Portuense, il litorale a nord di Roma, zona Tiburtina, Marco Simone, zona sud Cinecittà e castelli romani. Al momento non si segnalano feriti o zone o  strutture evacuate  a causa del tempo perturbato".</p>
      <p>Dall’alba di questa mattina finora sono stati invece circa 500 gli interventi delle pattuglie della Polizia Locale per disagi legati alle forti raffiche di vento e intensi temporali che hanno interessato tutta la città. "I principali interventi si sono concentrati nel pomeriggio - fa sapere la Polizia locale di Roma Capitale - finalizzati a dare ausilio alla cittadinanza, alla messa in sicurezza aree maggiormente colpite da allagamenti e caduta di rami ed in alcuni casi per rilievo dei danni su veicoli causati dalla caduta di rami o alberi, oltre a quelli legati agli incidenti stradali, dove al momento non si registrano feriti gravi".</p>
      <related>
        <h4>Articoli Correlati</h4>
        <a href="https://www.iltempo.it/roma-capitale/2019/11/04/news/via-della-cecchina-auto-sommerse-acqua-anziani-coppia-sposini-salvati-protezione-civile-maltempo-roma-1234411/"/>
      </related>
    </article>
  </body>
</html>