<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/u-gonkonzi-cholovik-iz-nozhem-napav-na-lyudey-u-trc-i-vidkusiv-vuho-odnomu-z-nih-328344_.html"/>
    <meta property="og:site_name" content="DT.ua"/>
    <meta property="article:published_time" content="2019-11-03T20:11:00+00:00"/>
    <meta property="og:title" content="У Гонконзі чоловік із ножем напав на людей у ТРЦ і відкусив вухо одному з них"/>
    <meta property="og:description" content="Збройного нападу передувала словесна перепалка на політичну тему."/>
  </head>
  <body>
    <article>
      <h1>У Гонконзі чоловік із ножем напав на людей у ТРЦ і відкусив вухо одному з них</h1>
      <h2>Збройного нападу передувала словесна перепалка на політичну тему.</h2>
      <address>
        <time datetime="2019-11-03T20:11:00+00:00">03 Nov 2019, 20:11</time>
      </address>
      <p>Озброєний ножем чоловік поранив чотирьох людей в торгово-розважальному центрі в Гонконзі. Одному з потерпілих нападник відкусив частину вуха. Інцидент стався на тлі <b><a href="https://dt.ua/WORLD/lider-gonkongu-vidklikala-zakon-pro-ekstradiciyu-yakiy-stav-detonatorom-masovih-protestiv-322548_.html">протестів у Гонконзі</a></b> і, судячи з усього, має до них безпосереднє відношення, повідомляє <a href="https://www.bbc.com/news/world-asia-china-50281914">BBC</a>.</p>
      <p>За словами очевидців, нападник говорив путунхуа (офіційною версією китайської мови), в той час як більшість мешканців Гонконгу користуються в побуті кантонська мовою. Він затіяв суперечку на підвищених тонах на політичну тему з відвідувачами ТРЦ City Plaza в районі Тай Ку, які підтримують протести.</p>
      <p>Ножові поранення отримали троє чоловіків і жінка. Медики оцінюють стан двох постраждалих чоловіків як критичний, а жінки і одного з чоловіків – як важкий.</p>
      <p>Місцевому депутату від Демократичної партії Ендрю Чу, який намагався зупинити нападника, той вчепився зубами у вухо і відкусив частину вушної раковини. Зупинили агресора очевидці нападу, відібравши в нього ніж і побивши.</p>
      <p>Тим часом поліція застосувала сльозогінний газ проти демонстрантів у районі Тай Ку і затримала кількох протестувальників.</p>
      <p>Протести в Гонконзі спалахнули в середині червня, <b><a href="https://dt.ua/WORLD/bilshe-milyona-lyudey-viyshli-na-marsh-protestu-v-gonkonzi-scho-vidbuvayetsya-314387_.html">у найбільшій акції протесту брали участь майже два мільйони людей</a></b>. Жителі Гонконгу виступали проти прийняття закону про екстрадицію підозрюваних у порушенні закону осіб до материкового Китаю, вважаючи, що він може бути використаний для передачі в руки китайського правосуддя дисидентів і несправедливо переслідуваних людей.</p>
      <p>Під час однієї з акцій <b><a href="https://dt.ua/WORLD/protestuvalniki-v-gonkonzi-uvirvalisya-do-parlamentu-i-zumili-napolyagti-na-svoyemu-316282_.html">протестувальники прорвалися до будівлі парламенту</a></b>. Вони захопили залу засідань і вивісили британський колоніальний прапор, після чого влада відкликала законопроєкт і вибачилася перед людьми.</p>
      <p><b><a href="https://dt.ua/WORLD/glava-gonkongu-zayavila-pro-smert-skandalnogo-zakonoproektu-pro-ekstradiciyu-316855_.html">Уряд відмовився від ратифікації проєкту закону</a></b>, проте тепер демонстранти вимагають розгляду справи про жорстокість поліції, демократичних реформ і відставки голови китайської адміністрації Керрі Лем.</p>
      <p>Детальніше про ситуацію в Гонконзі в статтях Наталії Бутирської "<b><a href="https://dt.ua/international/borotba-nesumisnostey-324149_.html">Боротьба несумісностей</a></b>" і <a href="https://dt.ua/international/kitayskiy-drakon-obpiksya-na-gonkongu-328204_.html"><b>"Китайський дракон обпікся на Гонконгу"</b></a> в тижневику "Дзеркало Тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>