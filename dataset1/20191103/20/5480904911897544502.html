<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/trump-hrozi-snizenim-penez-na-haseni-pozaru-v-kalifornii/1816785?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T20:27:00+00:00"/>
    <meta property="og:title" content="Trump hrozí snížením peněz na hašení požárů v Kalifornii"/>
    <meta property="og:description" content="Los Angeles - Americký prezident Donald Trump znovu pohrozil snížením federální pomoci určené k boji s požáry v Kalifornii. Kritizoval tamního guvernéra za špatnou práci, protože úřady nezajišťují čištění lesního podrostu, který je podle Trumpa příčinou rozsáhlých škod, jež každoročně požáry způsobí. Při těch letošních bylo zničeno přes 80.000 hektarů porostů."/>
  </head>
  <body>
    <article>
      <h1>Trump hrozí snížením peněz na hašení požárů v Kalifornii</h1>
      <address><time datetime="2019-11-03T20:27:00+00:00">03 Nov 2019, 20:27</time> by <a rel="author" href="http://www.ctk.cz/" target="_blank">ČTK</a></address>
      <p>Los Angeles - Americký prezident Donald Trump znovu pohrozil snížením federální pomoci určené k boji s požáry v Kalifornii. Kritizoval tamního guvernéra za špatnou práci, protože úřady nezajišťují čištění lesního podrostu, který je podle Trumpa příčinou rozsáhlých škod, jež každoročně požáry způsobí. Při těch letošních bylo zničeno přes 80.000 hektarů porostů.</p>
      <slideshow>
        <figure>
          <img src="https://i3.cn.cz/6/1572605450_P201911010378101.jpg"/>
        </figure>
        <figure>
          <img src="https://i3.cn.cz/6/1572605234_P201911010375101.jpg"/>
        </figure>
        <figure>
          <img src="https://i3.cn.cz/6/1572605172_P201911010374801.jpg"/>
        </figure>
        <figure>
          <img src="https://i3.cn.cz/6/1572457891_P201910300977001.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3367">Fotogalerie: Letošní lesní požáry v Kalifornii</a>
        </figcaption>
      </slideshow>
      <p>Trump doporučil kalifornskému guvernérovi Gavinovi Newsomovi, aby "dal věci do pořádku", a Kalifornii vzkázal, aby lépe "uklízela" své lesy, už loni.</p>
      <p>"Kalifornský guvernér Gavin Newsom lesy spravuje hrozným způsobem. Už při našem prvním setkání jsem mu řekl, že musí lesy 'vyčistit' bez ohledu na to, oč ho žádají ochránci přírody," tweetoval Trump.</p>
      <p>Pokračoval stížností, že "Kalifornie každoročně hoří" a guvernér vždy udělá totéž - požádá o peníze federální vládu. "Už ne. Udělejte pořádek, guvernére," vyzval prezident.</p>
      <p>Newsom ve své reakci zdůraznil vliv klimatických změn na šíření požárů. Na Trumpovu adresu tweetoval: "Vy v klimatickou změnu nevěříte, takže jste z této konverzace osvobozen."</p>
      <p>Pod kalifornské úřady patří jenom malé procento zalesněného území, většinu spravuje federální vláda, píše agentura AP.</p>
      <p>Kalifornie bojuje s požáry i v těchto dnech, i když dnes úřady odvolaly příkazy k evakuaci, protože se podařilo pokročit při hašení požáru severozápadně od Los Angeles. Hasiči ho mají z poloviny pod kontrolou. Shořelo ale 38 kilometrů čtverečních lesa a evakuovat se muselo na 11.000 lidí. Domů se mohou vracet také lidé i na severu státu, kteří byli evakuováni kvůli požáru v okresu Sonoma. Tamní požár je pod kontrolou z 76 procent.</p>
    </article>
  </body>
</html>