<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637897/%D9%BE%D9%86%D8%AC-%D8%B3%D9%86%D8%AF-%D8%B1%D8%A7%D9%87%D8%A8%D8%B1%D8%AF-%D9%85%D9%84%DB%8C-%D9%85%D8%AF%DB%8C%D8%B1%DB%8C%D8%AA-%D8%A8%D8%AD%D8%B1%D8%A7%D9%86-%DA%A9%D8%B4%D9%88%D8%B1-%D8%AF%D8%B1-%D8%AD%D8%A7%D9%84-%D8%AA%D8%AF%D9%88%DB%8C%D9%86-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T20:22:00+00:00"/>
    <meta property="og:title" content="پنج سند راهبرد ملی مدیریت بحران کشور در حال تدوین است"/>
    <meta property="og:description" content="رئیس مرکز توسعه مدیریت و منابع انسانی سازمان مدیریت بحران کشور گفت: در حال حاضر پنج سند اصلی راهبرد ملی در ذیل این قانون در حال تدوین است."/>
  </head>
  <body>
    <article>
      <h1>
        <a href="https://www.bultannews.com/fa/news/637897/%D9%BE%D9%86%D8%AC-%D8%B3%D9%86%D8%AF-%D8%B1%D8%A7%D9%87%D8%A8%D8%B1%D8%AF-%D9%85%D9%84%DB%8C-%D9%85%D8%AF%DB%8C%D8%B1%DB%8C%D8%AA-%D8%A8%D8%AD%D8%B1%D8%A7%D9%86-%DA%A9%D8%B4%D9%88%D8%B1-%D8%AF%D8%B1-%D8%AD%D8%A7%D9%84-%D8%AA%D8%AF%D9%88%DB%8C%D9%86-%D8%A7%D8%B3%D8%AA">پنج سند راهبرد ملی مدیریت بحران کشور در حال تدوین است</a>
      </h1>
      <h2>رئیس مرکز توسعه مدیریت و منابع انسانی سازمان مدیریت بحران کشور گفت: در حال حاضر پنج سند اصلی راهبرد ملی در ذیل این قانون در حال تدوین است.</h2>
      <address><time datetime="2019-11-03T20:22:00+00:00">03 Nov 2019, 20:22</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بهنام نظری عصر یکشنبه در جلسه <b>ستاد پیشگیری</b>، هماهنگی و فرماندهی عملیات پاسخ به بحران در تالار امام جواد (ع) استانداری قم اظهار داشت: این اقدام توسط پژوهشگاه <b>سوانح کشور</b> وابسته به بنیاد مسکن انقلاب اسلامی و با استفاده از ظرفیت دانشگاه‌ها، وزارت علوم، تحقیقات و فن‌آوری و مجموعه‌های دیگر صورت می‌گیرد.</p>
      <p>وی بیان داشت: در این خصوص آیین‌نامه‌ها و دستورالعمل‌هایی که باید راهبرد قرار بگیرد نیز در حال تدوین می‌باشد.</p>
      <p>وی همچنین با اشاره به سیل فروردین‌ماه ۹۸ بیان داشت: اطلاعات و ارقامی که به‌عنوان خسارت واردشده در این حادثه، مورد تایید قرارگرفته، به‌طور حتم با هماهنگی سازمان برنامه‌وبودجه کشور به نتیجه خواهد رسید.</p>
      <p>نظری اضافه کرد: با توجه به ظرفیت و اعتباری که سازمان مذکور در این زمینه پیش‌بینی کرده و همچنین تاکیدی که رئیس‌جمهوری در مورد قرارگاه بازسازی و نوسازی مناطق سیل‌زده داشته است،‌ همه درخواست‌های ارائه‌شده پس از راستی آزمایی قابل پرداخت می‌باشد.</p>
      <p>وی گفت: طبق قانون جدید مدیریت بحران کشور، در حوزه پیشگیری و پیش‌بینی بحران و آمادگی در برابر آن، برای هر دستگاه مسئولیت‌ها و بودجه مشخصی تعیین‌شده است.</p>
      <p>وی همچنین با تمجید از مدیریت واحد و یکپارچه قم در موضوع <b>مدیریت بحران</b> بیان کرد: قم در حادثه سیل اوایل سال جاری از پیشروترین استان‌های کشور در مواجهه با بحران بود.</p>
      <p>استان قم طی فروردین‌ماه سال جاری همچون سایر مناطق کشور، به دلیل بارش شدید باران، چندین بار با هجوم سیلاب در مسیر رودخانه قمرود و سایر رودخانه‌های استان مواجه شد.</p>
      <p>سیل در نخستین روزهای سال جاری منجر به خسارت‌های جانی و مالی در برخی از نقاط کشور شد.</p>
    </article>
  </body>
</html>