<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595559/tzonson-brexit-mexri-ta-xristougenna-miktes-taseis-stis-dimoskopiseis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-03T20:55:00+00:00"/>
    <meta property="og:title" content="Τζόνσον: «Brexit μέχρι τα Χριστούγεννα»- Μικτές τάσεις στις δημοσκοπήσεις"/>
    <meta property="og:description" content="Τη βαθιά του λύπη για το γεγονός ότι το Brexit δεν υλοποιήθηκε τελικά στις 31 Οκτωβρίου, όπως είχε δεσμευθεί ότι θα γίνει, εξέφρασε σε συνέντευξή του στο..."/>
  </head>
  <body>
    <article>
      <h1>Τζόνσον: «Brexit μέχρι τα Χριστούγεννα»- Μικτές τάσεις στις δημοσκοπήσεις</h1>
      <address><time datetime="2019-11-03T20:55:00+00:00">03 Nov 2019, 20:55</time> by <a rel="author">SigmaLive</a></address>
      <p>Τη βαθιά του λύπη για το γεγονός ότι το Brexit δεν υλοποιήθηκε τελικά στις 31 Οκτωβρίου, όπως είχε δεσμευθεί ότι θα γίνει, εξέφρασε σε συνέντευξή του στο Sky News ο Μπόρις Τζόνσον.</p>
      <p>Ο Βρετανός πρωθυπουργός απέδωσε την αθέτηση της δέσμευσής του στο κοινοβούλιο και την αντιπολίτευση.</p>
      <p>Σε άλλη συνέντευξη, για την εφημερίδα Sunday Express, ο κ. Τζόνσον δηλώνει ότι αν κερδίσει τις εκλογές της 12ης Δεκεμβρίου θα οριστικοποιήσει το Brexit «εντός ημερών», με τον τίτλο του δημοσιεύματος να είναι «Brexit μέχρι τα Χριστούγεννα».</p>
      <p>Οι συνεντεύξεις του πρωθυπουργού συνοδεύονται από μια σειρά δημοσκοπήσεων που δίνουν μεν στο σύνολό τους προβάδισμα στους Συντηρητικούς, αλλά με μικτές τάσεις.</p>
      <p>Η δημοσκόπηση για τους Sunday Times εμφανίζει το κόμμα του κ. Τζόνσον πρώτο στην πρόθεση ψήφου με 39%, αλλά με τους Εργατικούς του Τζέρεμι Κόρμπιν να έχει κλείσει την ψαλίδα με 27%, ποσοστό ενισχυμένο κατά 6% μέσα σε μόνο δύο ημέρες, από την άτυπη έναρξη, δηλαδή, της προεκλογικής εκστρατείας.</p>
      <p>Δημοσκόπηση για τη Sunday Telegraph δίνει τη διαφορά σε μονοψήφιο ποσοστό, 8%, με τους Τόρις στο 36% και τους Εργατικούς στο 28%.</p>
      <p>Οι άλλες δύο δημοσκοπήσεις, για τον Observer και από την Ipsos MORI δίνουν μεγαλύτερη προβάδισμα στους Συντηρητικούς, 16 και 17 ποσοστιαίες μονάδες αντίστοιχα, με το ποσοστό του προπορευόμενου κόμματος στο 42% και 41% αντίστοιχα.</p>
      <p>Εν τω μεταξύ, ο ηγέτης του ευρωσκεπτικιστικού Κόμματος του Brexit Νάιτζελ Φάρατζ ανακοίνωσε ότι δε θα κατέλθει ως υποψήφιος στις προσεχείς εκλογές, έτσι ώστε να επικεντρωθεί στο συντονισμό της εκστρατείας του κόμματος.</p>
      <p>Ο κ. Φάρατζ έχει εισπράξει την αρνητική απάντηση του Μπόρις Τζόνσον για μια ευρωσκεπτικιστική προεκλογική «συμμαχία», κατά την οποία τα δύο κόμματα δε θα διεκδικούσαν τις ίδιες κρίσιμες έδρες.</p>
      <p>Αντίθετα, ανακοίνωση επισημοποίησης εκλογικής συνεργασίας σε περίπου 60 έδρες αναμένεται να κάνουν εντός της εβδομάδας οι Φιλελεύθεροι Δημοκράτες, το ουαλικό Plaid Cymru και το Πράσινο Κόμμα.</p>
      <p>Εξάλλου, στη συνέντευξη στο Sky News ο Μπόρις Τζόνσον τάχθηκε ενάντια σε ένα δεύτερο δημοψήφισμα για την ανεξαρτητοποίηση της Σκωτίας.</p>
      <p>Η δήλωση έγινε ενώ το Σάββατο στη Γλασκώβη 20.000 πολίτες διαδήλωσαν υπέρ της ανεξαρτησίας της Σκωτίας, με την ηγέτιδα του SNP Νίκολα Στέρτζιον να λέει ότι η ώρα της απόσχισης από το Ηνωμένο Βασίλειο είναι «σε απόσταση αναπνοής».</p>
      <p>Η σκιώδης υπουργός Επιχειρήσεων την Εργατικών, Ρεμπέκα Λονγκ-Μπέιλι δήλωσε πάντως στο Sky News ότι αν το τοπικό κοινοβούλιο της Σκωτίας νομοθετήσει για ένα δημοψήφισμα, μια κυβέρνηση υπό τους Εργατικούς δε θα έμπαινε εμπόδιο στη διεξαγωγή του.</p>
    </article>
  </body>
</html>