<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544602.html/%D8%AA%D8%BA%DB%8C%DB%8C%D8%B1-%D8%B6%D9%88%D8%A7%D8%A8%D8%B7-%D8%AD%D9%81%D8%A7%D8%B8%D8%AA%DB%8C-%D8%AA%D9%BE%D9%87-%D8%AA%D8%A7%D8%B1%DB%8C%D8%AE%DB%8C-%DA%86%D9%82%D8%A7%DA%AF%D8%A7%D9%88%D8%A7%D9%86%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T20:47:00+00:00"/>
    <meta property="og:title" content="تغییر ضوابط حفاظتی تپه تاریخی چقاگاوانه"/>
    <meta property="og:description" content="مدیرکل میراث فرهنگی، صنایع دستی و گردشگری استان کرمانشاه از تغییر ضوابط حفاظتی تپه تاریخی چقاگاوانه خبر داد."/>
  </head>
  <body>
    <article>
      <h1>تغییر ضوابط حفاظتی تپه تاریخی چقاگاوانه</h1>
      <h2>در گفتگویی مطرح شد؛</h2>
      <address>
        <time datetime="2019-11-03T20:47:00+00:00">03 Nov 2019, 20:47</time>
      </address>
      <p>مدیرکل میراث فرهنگی، صنایع دستی و گردشگری استان کرمانشاه از تغییر ضوابط حفاظتی تپه تاریخی چقاگاوانه خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mersadnews.ir/news/386479/%D8%AA%D8%BA%DB%8C%DB%8C%D8%B1-%D8%B6%D9%88%D8%A7%D8%A8%D8%B7-%D8%AD%D9%81%D8%A7%D8%B8%D8%AA%DB%8C-%D8%AA%D9%BE%D9%87-%D8%AA%D8%A7%D8%B1%DB%8C%D8%AE%DB%8C-%DA%86%D9%82%D8%A7%DA%AF%D8%A7%D9%88%D8%A7%D9%86%D9%87">شبکه اطلاع رسانی مرصاد</a>، تپه تاریخی چقا گاوانه تپه ای مربوط به دوران پیش از تاریخ ایران باستان است که از اهمیت تاریخی برخوردار است و در وسط شهر اسلام آباد غرب قرار گرفته است.</p>
      <p>تصمیم برای احداث پل روگذر در کنار این تپه تاریخی و نیز ساخت و سازهایی که در کنار آن شکل گرفته است،  آن را در معرض تخریب قرار داده است.</p>
      <p>تاریخی بودن تپه چقا گاوانه موجب شکل گرفتن یک مطالبه عمومی در مقابل ساخت این پل روگذر شد و واکنش های مختلفی در سطح ملی و استانی را نیز در پی داشت و سازمان میراث فرهنگی، صنایع دستی و گردشگری نیز مخالفت خود را با ساخت این پل اعلام کرد.</p>
      <p>خبرنگار مرصاد برای پیگیری این مطالبه با مدیرکل میراث فرهنگی، صنایع دستی و گردشگری استان کرمانشاه به گفتگو پرداخت.</p>
      <p>امید قادری در گفتگو با خبرنگار مرصاد با اشاره به اهمیت تپه تاریخی چقا گاوانه، اظهار داشت: بر این اساس از هفته گذشته یکسری مکاتبات با وزارت خانه میراث انجام دادیم که مکاتبه اول ما در خصوص تعیین ضوابط جدید حفاظتی بود.</p>
      <p>
        <b>تغییر ضوابط حفاظتی تپه تاریخی چقاگاوانه /کاوش های جدید در این محل</b>
      </p>
      <p>وی افزود: چون ضوابط قبل قدیمی بود نمی توانستیم از تپه حفاظت لازم را انجام دهیم و به همین دلیل هم ساخت و سازهای زیادی در آنجا انجام شده بود و هم در شهرداری مشکلاتی به وجود آمده بود.</p>
      <p>مدیرکل میراث فرهنگی، صنایع دستی و گردشگری استان کرمانشاه گفت: در اینکه عرصه و حریم آن کجاست ابهامات زیادی وجود داشت به همین جهت اول کاری که صورت گرفت  تغییر ضوابط حفاظتی بود.</p>
      <p>این مسئول خاطر نشان کرد: مورد بعدی که پیگیری کردیم برای این است که یکسری کاوش های جدید در آن اتفاق بیفتد.</p>
      <p>قادری اظهار داشت: چند برنامه علاوه بر این برنامه های کوتاه مدت باید برای تپه چقا گاوانه تعریف کنیم البته یک برنامه میان مدت پس از اینکه عرصه و حریم تپه مشخص شد لازم است صورت بگیرد.</p>
      <p>وی با بیان اینکه لازم است پلن های مدیریتی برای آن تعریف کنیم، گفت: باید مشخص شود چه تعداد از منازل و مغاره های حریم آن باید تملک شود و چه تعداد ساماندهی شوند.</p>
      <p>
        <b>بازسازی ارگ و مرمت دیوارهای تاریخی تپه چقاگاوانه</b>
      </p>
      <p>مدیر کل میراث فرهنگی، صنایع دستی و گردشگری استان کرمانشاه ادامه داد: همچنین یک برنامه بلند مدت برای بازسازی ارگ و مرمت دیوارهای تاریخی در نظر گرفتیم و اینکه تبدیل به یک سایت پلن موزه کامل شود که بتواند مورد بازدید قرار بگیرد.</p>
      <p>این مسئول تصریح کرد: با اعتبارات موجود، برنامه کوتاه مدت تا ابتدای سال ۹۹ به اتمام خواهد رسید و برنامه میان مدت هم مهرماه سال آینده شروع می شود تا کاوش های جدید بر روی آن صورت بگیرد.</p>
      <p>وی ادامه داد: پس از این اقدامات یک برنامه دراز مدت هم برای آن تعریف می شود تا به سایت موزه تبدیل شود.</p>
      <p>قادری خاطر نشان کرد: اگر چه اینجا موزه باستان شناسی بوده است اما استانداردهای باستان شناسی را ندارد و می توان گفت در کل استان کرمانشاه و حتی غرب کشور موزه باستان شناسی استاندارد نداریم.</p>
      <p> </p>
      <p>انتهای پیام/</p>
    </article>
  </body>
</html>