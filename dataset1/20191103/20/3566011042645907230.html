<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544631.html/%D8%B3%D8%B1%D8%AF%D8%A7%D8%B1-%D9%86%D8%B8%D8%B1%DB%8C--%D8%AA%D8%B9%D8%A7%D9%85%D9%84-%D9%88-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D9%BE%D8%A7%D8%B3%D8%AE-%D9%86%D9%85%DB%8C-%D8%AF%D9%87%D8%AF--%D8%AF%D8%B1-%D8%AD%D8%A7%D9%84-%D8%B9%D8%A8%D9%88%D8%B1-%D8%A7%D8%B2-%D8%AC%D9%86%DA%AF-%D8%A7%D9%82%D8%AA%D8%B5%D8%A7%D8%AF%DB%8C-%D9%87%D8%B3%D8%AA%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T20:45:00+00:00"/>
    <meta property="og:title" content="سردار نظری: تعامل و مذاکره با آمریکا پاسخ نمی‌دهد/ در حال عبور از جنگ اقتصادی هستیم"/>
    <meta property="og:description" content="فرمانده سپاه امام رضا(ع) طی بازدید از غرفه صبح توس در نمایشگاه بین‌المللی مشهد اظهار کرد: در برابر امریکا فقط باید مبارزه و ایستادگی کرد و تعامل و مذاکره با آمریکا پاسخ نمی‌دهد."/>
  </head>
  <body>
    <article>
      <h1>سردار نظری: تعامل و مذاکره با آمریکا پاسخ نمی‌دهد/ در حال عبور از جنگ اقتصادی هستیم</h1>
      <h2>اختصاصی غرفه «صبح توس» در نمایشگاه بین‌المللی مشهد؛</h2>
      <address>
        <time datetime="2019-11-03T20:45:00+00:00">03 Nov 2019, 20:45</time>
      </address>
      <p>فرمانده سپاه امام رضا(ع) طی بازدید از غرفه صبح توس در نمایشگاه بین‌المللی مشهد اظهار کرد: در برابر امریکا فقط باید مبارزه و ایستادگی کرد و تعامل و مذاکره با آمریکا پاسخ نمی‌دهد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ سردار یعقوبعلی نظری، فرمانده سپاه امام رضا(ع) طی بازدید از غرفه صبح توس در نمایشگاه بین‌المللی مشهد اظهار کرد: یکی از نظریه‌پردازان آمریکا، اذعان دارد مبارزه با آمریکا خسارت‌بار است اما دوستی با امریکا کشنده است؛ لذا حتماً هرگونه تعامل با دنیای استکبار و آمریکا که در اصل و مبنا با آن‌ها اختلاف داریم منجر به نتیجه برای ما نخواهد شد.</p>
      <p>وی افزود: سفارش آیات، احادیث و تجربه تاریخی بر اساس قرائن و شواهد نیز این است که در برابر امریکا فقط باید مبارزه و ایستادگی کرد و تعامل و مذاکره با آمریکا پاسخ نمی‌دهد.</p>
      <p>فرمانده سپاه امام رضا(ع) خاطر نشان کرد: سیاست خارجی ما جدای از مبانی اعتقادی نیست و همه سیاست‌ها ما در حوزه‌های داخلی و خارجی مبتنی بر مبانی اعتقادی است و باید این‌گونه باشد.</p>
      <p>وی با بیان اینکه با آمریکا باید در صحنه‌های مختلف مقتدرانه مواجه شویم، گفت: مواجهه با امریکا مبتنی با مباحث اعتقادی مواجهه مبارزاتی است و هرگز از نگاه تعاملی نباید به امریکا نگاه کنیم اگر جایی هم نیاز به صحبت باشد باید حتماً از موضع اقتدار باشد تا بتوانیم وابسته‌های خودمان را به عنوان کشور انقلابی و ملت انقلابی بقبولانیم و نه از موضع حتی برابری مواجه شویم.</p>
      <p>سردار نظری در ادامه گفت: تهدیدات آمریکا روی کاغذ است و به هیچ عنوان قابل پیاده‌سازی روی زمین نیست. آمریکا نهایت همین قدرت اقتصادی‌ای را که داشت بکار گرفت و تحریم کرد و چیزی دیگری در حوزه اقتصادی برای تحریم ندارد.</p>
      <p>وی افزود: در بقیه بخش‌ها در حوزه‌های مختلف دفاعی، امنیتی، سیاسی و فرهنگی دنیای استکبار هیچ چیزی برای ارائه ندارد.</p>
      <p>سردار نظری در پایان خاطر نشان کرد: با قدرت ایران اسلامی، مردم کم‌کم در حال عبور از جنگ اقتصادی هستند و حتماً شاهد میدان جدیدی برای انقلاب اسلامی خواهیم بود.</p>
      <p>انتهای پیام/</p>
    </article>
  </body>
</html>