<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/iz-najbolj-nogometne-vasi-v-sloveniji-v-savdsko-arabijo-245346"/>
    <meta property="og:site_name" content="Slovenske novice"/>
    <meta property="article:published_time" content="2019-11-03T20:05:00+00:00"/>
    <meta property="og:title" content="Iz najbolj nogometne vasi v Sloveniji v Savdsko Arabijo"/>
    <meta property="og:description" content="Verjetno ni države na tem ljubem svetu, v kateri si marljiva in iznajdljiva slovenska duša ne bi služila cekinov. Tudi v Savdski Arabiji je nekaj naših ljudi našlo svojo poslovno priložnost. Med..."/>
  </head>
  <body>
    <article>
      <h1>Iz najbolj nogometne vasi v Sloveniji v Savdsko Arabijo</h1>
      <h2>Slovenski strokovnjak Klemen Gradišar več kot eno leto dela v Džidi, skrbi tudi za šolanje nogometnih trenerjev.</h2>
      <address><time datetime="2019-11-03T20:05:00+00:00">03 Nov 2019, 20:05</time> by <a rel="author">Drago Perko</a></address>
      <slideshow>
        <figure>
          <img src="https://www.slovenskenovice.si/images/slike/2019/11/02/1511971.jpg"/>
          <figcaption>Klemen Gradišar in princ Abdul Aziz, minister za šport FOTOGRAFIJE: OSEBNIH ARHIV</figcaption>
        </figure>
        <figure>
          <img src="https://www.slovenskenovice.si/images/slike/2019/11/02/1511972.jpg"/>
          <figcaption>Na enem od predavanj domačim trenerjem</figcaption>
        </figure>
        <figure>
          <img src="https://www.slovenskenovice.si/images/slike/2019/11/02/1511973.jpg"/>
          <figcaption>Prisluhnil je tudi Joseju Mourinhu.</figcaption>
        </figure>
        <figure>
          <img src="https://www.slovenskenovice.si/images/slike/2019/11/02/1511974.jpg"/>
          <figcaption>Klemen Gradišar že več kot eno leto deluje v Savdski Arabiji. FOTO: C.GAVELLE/PSG</figcaption>
        </figure>
      </slideshow>
      <p>Verjetno ni države na tem ljubem svetu, v kateri si marljiva in iznajdljiva slovenska duša ne bi služila cekinov. Tudi v Savdski Arabiji je nekaj naših ljudi našlo svojo poslovno priložnost. Med njimi je 35-letni<b> Klemen Gradišar </b>iz Naklega, ki več kot eno leto vodi nogometno akademijo slovitega francoskega giganta PSG! Začelo se je na Gorenjskem. »Športu sem se zapisal hitro, štiri leta sem bil star, ko sem začel v NK Naklo, kjer je delovala moja celotna družina. Rad se spomnim zlatih dni NK Naklo, ko smo bili ob Beltincih najbolj nogometna vas v Sloveniji. Tam sem igral, bil pobiralec žog, potem pa igral še za Savo, Šenčur, a sem hitro končal igralsko kariero in se lotil trenerstva. Sprva v NK Naklo, potem sedem let v SAK Celovec, bil sem tudi v NK Šenčur, kot zunanji sodelavec še v NK Triglav,« pove o svojih nogometnih začetkih.</p>
      <blockquote>Prejšnji mesec je bil na tem koncu sveta izjemni trener Jose Mourinho, z veseljem mu je prisluhnil tudi Klemen.</blockquote>
      <h3>Niso pozabili na življenjepis</h3>
      <figure>
        <img src="https://www.slovenskenovice.si/images/slike/2019/11/02/1511972.jpg"/>
        <figcaption>Na enem od predavanj domačim trenerjem</figcaption>
      </figure>
      <p>Vmes je spoznal Primorca <b>Sandija Sejdinovskega</b>, ki je vodil PSG-jevo akademijo v Egiptu. Klemnu je nekajkrat omenil, da bo nehal delati v Egiptu in naj mu pošlje svoj življenjepis. Rečeno, storjeno, a iz Egipta se niso javili. »Potem je prišel klic iz Savdske Arabije, kjer pa je lastnik licence za PSG-jevo akademijo Egipčan. Ta je poznal ljudi iz akademije v Egiptu, kjer so me priporočili. Vprašali so me, ali bi prišel v Džido (Jeddah) in začel delati,« razkrije Gradišar, ki se ni dal dvakrat prositi. Danes 35-letni Gorenjec je tehnični direktor PSG-jeve akademije, njegov rojak <b>Narsej Mubi</b>, tudi slovenski trener, pa je poskrbel za delo na terenu.<br/><br/>»Najprej hvala Sandiju, ker mi je pomagal, hvala tudi sodelavcu Narseju za narejeno v PSG. Nanj se lahko vedno zanesem, svoje delo je opravil izjemno. Skupaj sva zmogla tudi skozi težke trenutke,« pohvali sodelavca, s katerim sta uredila in vzpostavila razmere za delo in razvoj akademije na tem koncu sveta ob Rdečem morju. Klemen se je hitro navadil na vreme (pričakale so ga visoke temperature in vlaga, danes se segreje do 33 stopinj), drugo kulturo in običaje. Jasno mu je, da se tam petkrat na dan moli, takrat se ustavi vse, na prvem mestu je molitev.<br/><br/><b>35 centov za bencin</b><br/>Klemen pove, da so trgovine še bolje založene kot v Sloveniji, kamor se vrača na nekaj mesecev. Svoje izpostave v Savdski Arabiji imajo vse multinacionalke s hitro prehrano; cene so primerljive s slovenskimi, le liter bencina stane okoli 35 centov.</p>
      <h3>Dežela priložnosti</h3>
      <p>Uredili so mu veliko novo prostorno stanovanje s pogledom na Rdeče morje. Imel je urejen prevoz, za volan je sedel tudi sam. »Kolikor je narodov v mestu, toliko je različnih pravil in tolmačenj. Ob takem prometu na štiripasovnicah se človek navadi potrpežljivosti. Tu je praksa, da si v primeru blagega trka, odrgnine ali udrtine šoferja le pomahata in gresta vsak svojo pot,« opiše Klemen, ki pravi, da se Savdska Arabija odpira tudi turistom, in izpostavi predvsem koralne grebene na severu Rdečega morja. »Savdska Arabija je dežela priložnosti. Tudi za Slovenijo in Slovence,« meni Klemen, ki poleg vodenja akademije skrbi za šolanje in izobraževanje trenerjev. »Nogomet je v državi šport številka ena. Prepričan sem, da bodo v nekaj letih ob aktivaciji vseh resursov, ki so še ostali, igrali pomembno vlogo tudi na velikih tekmovanjih,« je prepričan.</p>
    </article>
  </body>
</html>