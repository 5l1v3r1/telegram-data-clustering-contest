<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619710/%D8%AD%D9%85%D8%A7%D8%B3-%D9%87%D8%B1%DA%AF%D9%88%D9%86%D9%87-%D9%85%D8%B0%D8%A7%DA%A9%D8%B1%D9%87-%D8%A8%D8%B1%D8%A7%DB%8C-%D8%AA%D8%A8%D8%A7%D8%AF%D9%84-%D8%A7%D8%B3%D8%B1%D8%A7-%D8%A8%D8%A7-%D8%AA%D9%84-%D8%A2%D9%88%DB%8C%D9%88-%D8%B1%D8%A7-%D8%AA%DA%A9%D8%B0%DB%8C%D8%A8-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T20:27:00+00:00"/>
    <meta property="og:title" content="حماس هرگونه مذاکره برای تبادل اسرا با تل آویو را تکذیب کرد"/>
    <meta property="og:description" content="«یحیی السنوار» رئیس دفتر حماس در غزه انجام هرگونه مذاکره با رژیم صهیونیستی در موضوع تبادل اسرا را تکذیب کرد."/>
  </head>
  <body>
    <article>
      <h1>حماس هرگونه مذاکره برای تبادل اسرا با تل آویو را تکذیب کرد</h1>
      <address>
        <time datetime="2019-11-03T20:27:00+00:00">03 Nov 2019, 20:27</time>
      </address>
      <p>
        <i>«یحیی السنوار» رئیس دفتر حماس در غزه انجام هرگونه مذاکره با رژیم صهیونیستی در موضوع تبادل اسرا را تکذیب کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«یحیی السنوار» رئیس دفتر جنبش جماس در منطقه غزه، امروز (یکشنبه) ضمن تکذیب انجام هرگونه مذاکره با رژیم صهیونیستی در موضوع تبادل اسرا، گفت که این رژیم قادر به تصمیم‌گیری در این موضوع نیست.</p>
      <p>او در گفت‌و‌گو با وبگاه «آی۲۴» با بیان اینکه صهیونیست‌ها قادر به اتخاذ تصمیمات مهم در این پرونده «استراتژیک» نیستند، افزود: «آنها دولتی ندارند که حتی بودجه را تصویب کند یا حتی کابینه امنیتی نیز ندارند که موضوعات امنیتی از جمله ایران را بررسی کند؛ اما ما آماده آزادی زندانیان خود هستیم و همه تلاش خود را برای این کار صرف می‌کنیم.»</p>
      <p>این سخنان یحیی السنوار در واکنش به ادعای «یرون بلوم» هماهنگ کننده امور اسرا و مفقودین دفتر «بنیامین نتانیاهو» نخست‌وزیر رژیم صهیونیستی است که صبح امروز مدعی شد رایزنی‌های غیر مستقیم با حماس برای تبادل اسرا پیشرفت خوبی داشته است.</p>
      <p>دولت نتانیاهو به خانواده‌های نظامیان صهیونیست در بند حماس قول آزادی آنها را داده و به نظر می‌رسد برای جلب حمایت مردمی در راستای تشکیل دوباره کابینه، به این برگ برنده مهم نیاز دارد. ناکامی تل آویو در حل این بحران در پنج سال گذشته اعتراض شدید خانواده این نظامیان را برانگیخته و امروز مادر «هدار گولدن» یکی از نظامیان اسیر شده نزد حماس در مواجهه با «یرون بلوم» به شدت به او اعتراض کرد.</p>
      <p>در فروردین ماه سال ۱۳۹۵ گردان عزالدین القسام اعلام کرد که چهار نظامی صهیونیست را با خود به همراه دارد، اما خبر نداد که آنها زنده یا مرده هستند. حماس گفته است که در مقابل آزادی اسرای فلسطینی به خصوص اسرایی که به حبس‌های طولانی محکوم شده‌اند، حاضر به تحویل این نظامیان است.</p>
    </article>
  </body>
</html>