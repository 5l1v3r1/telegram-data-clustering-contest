<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/03/racafolt-a-bayern-az-ertesulesekre-menesztettek-niko-kovacot"/>
    <meta property="og:site_name" content="infostart"/>
    <meta property="article:published_time" content="2019-11-03T20:31:00+00:00"/>
    <meta property="og:title" content="Rácáfolt a Bayern az értesülésekre, menesztették Niko Kovacot"/>
    <meta property="og:description" content="Bár német lapok vasárnap délután még azt írták, a vezetőedző megússza, a Bayern München labdarúgóklub vezetősége vasárnap közös megegyezéssel mégis szerződést bontott vele."/>
  </head>
  <body>
    <article>
      <h1>Rácáfolt a Bayern az értesülésekre, menesztették Niko Kovacot</h1>
      <address><time datetime="2019-11-03T20:31:00+00:00">03 Nov 2019, 20:31</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/04/maris-itt-vannak-a-jeloltek-a-bayern-ures-kispadjara"/>
      </related>
      <h3>Bár német lapok vasárnap délután még azt írták, a vezetőedző megússza, a Bayern München labdarúgóklub vezetősége vasárnap közös megegyezéssel mégis szerződést bontott vele.</h3>
      <p>"Csapatunknak az elmúlt hetekben mutatott teljesítménye és eredményei azt mutatták, hogy cselekednünk kell. Vasárnap nyílt és komoly beszélgetést folytatunk Nikóval, és arra a megállapodásra jutottunk, hogy a továbbiakban már ne ő legyen a vezetőedző. Mindannyian sajnáljuk ezt, de szeretnék köszönetet mondani a munkájáért" - nyilatkozta a klub honlapján Karl-Heinz Rummenigge vezérigazgató.</p>
      <blockquote>Szerdán az Olimpiakosz elleni Bajnokok Ligája-csoportmeccsen és szombaton a Borussia Dortmund elleni bajnoki rangadón Hans Flick pályaedző irányítja a csapatot.</blockquote>
      <p>"Pozitív fejlődést, előrelépést várok a játékosoktól és motiváltságot a szezonra vonatkozó céljaink elérése érdekében" - mondta Hasan Salihamidzic sportigazgató.</p>
      <p>Niko Kovac elismerte, hogy a klub részéről ez volt a helyes döntés, amelyet az eredmények és az utóbbi időben mutatott játék miatt elfogadott.</p>
      <p>A Németországban született horvát szakvezető tavaly nyáron vette át a Bayern irányítását. Azóta a müncheniek egy-egy alkalommal megnyerték a Bundesligát, a Német Kupát és a német szuperkupát is, a Bajnokok Ligája előző idényében viszont már a nyolcaddöntőben búcsúztak a későbbi győztes Liverpool ellen. A mostani szezon eddigi részében csupán három tétmeccset veszített a Bayern: hazája szuperkupa-mérkőzését 2-0-ra elveszítette a Borussia Dortmunddal szemben augusztusban, illetve a bajnokságban október elején 2-1-re kikapott a Hoffenheimtől, szombaton pedig 5-1-re az Eintracht Frankfurttól.</p>
      <p>
        <i>Nyitókép: MTI/EPA/Peter Powell</i>
      </p>
    </article>
  </body>
</html>