<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637883/%DB%B9%DB%B0%DB%B0-%D9%88%DB%8C%DA%98%D9%87-%D8%A8%D8%B1%D9%86%D8%A7%D9%85%D9%87-%D9%BE%D8%AF%D8%A7%D9%81%D9%86%D8%AF-%D8%BA%DB%8C%D8%B1-%D8%B9%D8%A7%D9%85%D9%84-%D8%AF%D8%B1-%D9%85%D8%A7%D8%B2%D9%86%D8%AF%D8%B1%D8%A7%D9%86-%D8%A7%D8%AC%D8%B1%D8%A7-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T20:00:00+00:00"/>
    <meta property="og:title" content="۹۰۰ ویژه برنامه پدافند غیر عامل در مازندران اجرا شد"/>
    <meta property="og:description" content="معاون هماهنگ کننده سازمان پدافند غیر عامل کشور از اجرای ۹۰۰ ویژه برنامه پدافند غیر عامل در مازندران خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/637883/%DB%B9%DB%B0%DB%B0-%D9%88%DB%8C%DA%98%D9%87-%D8%A8%D8%B1%D9%86%D8%A7%D9%85%D9%87-%D9%BE%D8%AF%D8%A7%D9%81%D9%86%D8%AF-%D8%BA%DB%8C%D8%B1-%D8%B9%D8%A7%D9%85%D9%84-%D8%AF%D8%B1-%D9%85%D8%A7%D8%B2%D9%86%D8%AF%D8%B1%D8%A7%D9%86-%D8%A7%D8%AC%D8%B1%D8%A7-%D8%B4%D8%AF">۹۰۰ ویژه برنامه پدافند غیر عامل در مازندران اجرا شد</a>
      </h1>
      <h2>معاون هماهنگ کننده سازمان پدافند غیر عامل کشور از اجرای ۹۰۰ ویژه برنامه پدافند غیر عامل در مازندران خبر داد.</h2>
      <address><time datetime="2019-11-03T20:00:00+00:00">03 Nov 2019, 20:00</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سردار حسین آل اسحاق عصر  امروز در جمع خبرنگاران در حاشیه <b>پدافند غیر عامل</b> که در سالن جهاد کشاورزی <b>مازندران</b> برگزار شد، اظهار کرد: در سال جاری بیش از ۲۰۰ رزمایش سایبری برگزار شد و با وجود بیش از ۱۱۳ حمله سایبری علیه کشور در یکسال اخیر هیچ آسیبی براثر این حملات وارد نشده است.</p>
      <p>وی با اشاره به اینکه۹۰۰ ویژه برنامه پدافند غیر عامل در مازندران صورت گرفت، تصریح کرد: طی ۲ ماه گذشته آمریکا اعلام کرده بود ما نیز <b>حمله سایبری</b> خود را علیه ایران انجام دادیم که طبق گزارش‌های دریافتی از ادارات و دستگاه‌ها آسیب جدی وارد نشد.</p>
      <p>معاون هماهنگ کننده سازمان پدافند غیر عامل کشور خاطرنشان کرد: زمانی که دشمن حمله سایبری علیه کشور را در دستور کار قرار می‌دهد، باید نسبت به رصد و پایش هوشمند و پدافند غیرعامل در کشور توجه کرد.</p>
      <p>آل اسحاق با اشاره به آماده‌سازی دستگاه‌های اجرایی در عرصه‌های مختلف افزود: دستگاه‌ها با انجام رزمایش‌های مختلف آمادگی خود را مقابل تهدیدات افزایش داده‌اند.</p>
      <p>وی گفت: عدم آشنایی مردم با حوزه پدافند غیر عامل از جمله مسائل مهم بوده و در این راستا باید به واسطه پدافند غیرعامل موضوع بررسی کنیم تا نسبت به مشارکت مردم در این حوزه برنامه‌ریزی شود.</p>
      <p>معاون هماهنگ کننده سازمان پدافند غیر عامل کشور تاکید کرد: با فرهنگ‌سازی می‌توان موضوع پدافندغیرعامل را در جامعه نشر و ترویج داد و اکنون شاهد تلاش و جدیدیت استان‌ها برای برپایی رزمایش‌های مختلف هستیم.</p>
      <p>آل اسحاق بیان کرد: همه دستگاه‌ها باید نسبت به ترویج پدافندغیرعامل در جامعه تلاش کنند گرچه محدودیت منابع اعتباری از مشکلات و موانع است اما شناخت تهدیدهای نوین امری مهم بوده و در این راستا باید ظرفیت‌سازی مناسب برای شناخت تهدیدهای نوین انجام شود.</p>
      <p>
        <b>آموزش از اولویت‌های مهم سازمان پدافند غیر عامل است</b>
      </p>
      <p>حسین منفردی مدیر کل پدافند غیر عامل مازندران در ادامه این نشست با اشاره به اینکه فرهنگ‌سازی و آموزش از اولویت‌های مهم سازمان پدافند است، اظهار کرد: در  سال گذشته ۵۴۶ دوره آموزشی برای ۱۱۶ هزار نفر ساعت و ۳۲۵ مانور رزمایشی و ۲۹ همایش برگزار شد که در این زمینه رتبه دوم را در کشور کسب کردیم.</p>
      <p>وی افزود: دوستداران مازندران هزار و ۴۵۰ مسائل پدافندی را بررسی می‌کنند و نتایج به سازمان پدافند ارسال می‌شود که در جهت ارتقاء جایگاه پدافندغیرعامل کمیته پدافند در شهرستان‌های استان تشکیل ش بنابراین ورود کارآمد و تخصصی برمدیریت پسماند و زباله داشته باشیم چراکه برطرف کردن این چالش از اولویت‌های استان است.</p>
      <p>مدیرکل پدافند غیر عامل مازندران با بیان اینکه پدافند غیرعامل سه وظیفه شامل تهدید شناسی و پیشگیری دارد، گفت: راه‌اندازی مرکز راهبردی و تخصصی برای شناسایی تهدیدها زیستی و پیشگیری از آن امری لازم است.</p>
      <p>منفردی خاطرنشان کرد: ۱۱۶ پروژه در سراسر استان با ۳۶۶ میلیارد ریال اجرا شد که در اجرای پروژه‌ها رتبه نخست را کسب کردیم.</p>
      <p>وی تصریح کرد: برای راه‌اندازی مرکز راهبردی با مراکز مختلف از جمله تحقیقات کشاورزی نشست‌هایی برگزار کردیم و برای ایجاد آن نیازمند حمایت‌های ملی هستیم.</p>
      <p>
        <b>۱۶ هزار هکتار از شمشادها در خوزه منابع طبیعی دچار آفت شد</b>
      </p>
      <p>سید محسن موسوی مدیر کل منابع طبیعی مازندران در نشست قرارگاه پدافندغیرعامل در جهاد کشاورزی استان با اشاره به خسارت آفت شب‌پره شمشاد و آسیب‌های آن، اظهار کرد: این آفت تمام شمشادهای استان را آلوده کرده و در حال حاضر ۱۶ هزار هکتار شمشاد استان در حوزه منابع طبیعی ساری دچار آفت و آلودگی شد.</p>
      <p>وی ادامه داد: یکی از شیوه‌های مقابله با انقراض شمشاد، قلمه‌گیری و تولید بذر شمشاد است و تاکنون ۴ هزار متر مربع از نهالستان‌های شمشاد را بازسازی و احیا کردیم تا جلوی انقراض شمشادها را بگیریم.</p>
      <p>مدیر کل منابع طبیعی مازندران  با اشاره به وجود ۷۹۴ هزار هکتار جنگل و ۳۷۸ هزار هکتار مرتع در حوزه ساری، خاطرنشان ‌کرد: امروزه تغییرات آب و هوایی، گرمایش آب و هوا و تولید گازهای گلخانه‌ای از پدیده‌های مهم در جهان به شمار می‌رود وبرای مقابله با آن باید جنگل‌ها را حفظ و صیانت کرد.</p>
      <p>موسوی با بیان اینکه بیشترین گازهای گلخانه‌ای به میزان ۶۰۰ میلیون تن در کشور تولید می‌شود، گفت: بهترین راهکار حفظ جنگل‌های هیرکانی و خزری است و انجام عملیات‌های آبخیزداری نیز در حوزه پدافند غیرعامل حائز اهمیت است.</p>
      <p>وی در مورد نقش جنگل‌ها و آبخیزداری در مهار سیل یادآور شد: با اجرای شبکه‌های سرشاخه‌گیر توانستیم شرق استان و بهشهر را برابر سیل ایمن کنیم که این امر خواستار توجه بیشتر به این حوزه است.</p>
    </article>
  </body>
</html>