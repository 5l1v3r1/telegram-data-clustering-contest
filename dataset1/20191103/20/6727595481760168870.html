<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/cpim-with-us-says-sabitha-madathil-in-uapa-case922.html"/>
    <meta property="og:site_name" content="DoolNews"/>
    <meta property="article:published_time" content="2019-11-03T20:47:00+00:00"/>
    <meta property="og:title" content="'പാര്‍ട്ടി ഒപ്പമുണ്ട്, നിയമസഹായം നല്‍കില്ലെന്നു പറഞ്ഞതില്‍ തെറ്റില്ല'; യു.എ.പി.എ സംഭവത്തില്‍ പ്രതികരണവുമായി അലന്റെ അമ്മ സബിത മഠത്തില്‍"/>
    <meta property="og:description" content="CPIM Kerala Police UAPA Kerala കോഴിക്കോട്: സി.പി.ഐ.എം ഒപ്പമുണ്ടെന്ന് യു.എ.പി.എ ചുമത്തപ്പെട്ട അലന്‍ ഷുഹൈബിന്റെ അമ്മ സബിത മഠത്തില്‍. നിയമസഹായം നല്‍കില്ലെന്ന് പാര്‍ട്ടി ജില്"/>
  </head>
  <body>
    <article>
      <h1>'പാര്‍ട്ടി ഒപ്പമുണ്ട്, നിയമസഹായം നല്‍കില്ലെന്നു പറഞ്ഞതില്‍ തെറ്റില്ല'; യു.എ.പി.എ സംഭവത്തില്‍ പ്രതികരണവുമായി അലന്റെ അമ്മ സബിത മഠത്തില്‍</h1>
      <address><time datetime="2019-11-03T20:47:00+00:00">03 Nov 2019, 20:47</time> by <a rel="author">ന്യൂസ് ഡെസ്‌ക്</a></address>
      <p>കോഴിക്കോട്: സി.പി.ഐ.എം ഒപ്പമുണ്ടെന്ന് യു.എ.പി.എ ചുമത്തപ്പെട്ട അലന്‍ ഷുഹൈബിന്റെ അമ്മ സബിത മഠത്തില്‍. നിയമസഹായം നല്‍കില്ലെന്ന് പാര്‍ട്ടി ജില്ലാ സെക്രട്ടറി പി. മോഹനന്‍ പറഞ്ഞതില്‍ തെറ്റില്ലെന്നും മനോരമ ന്യൂസിന്റെ കൗണ്ടര്‍ പോയിന്റില്‍ അവര്‍ പറഞ്ഞു.</p>
      <p>‘അലന് സി.പി.ഐ.എം ലോക്കല്‍ കമ്മിറ്റി നിയമസഹായം ക്രമീകരിക്കും. നിയമസഹായം നല്‍കില്ലെന്ന് പി. മോഹനന്‍ പറഞ്ഞതില്‍ തെറ്റില്ല. ജില്ലാ കമ്മിറ്റി തലത്തില്‍ വിഷയം എത്താത്തതിനാലാണ് അങ്ങനെ പറഞ്ഞത്.’- സബിത പറഞ്ഞു.</p>
      <p>അതേസമയം ഇതു ഭരണകൂട ഭീകരതയെന്നായിരുന്നു കഴിഞ്ഞ ദിവസം അലന്‍ പ്രതികരിച്ചത്. തങ്ങളെ അറസ്റ്റ് ചെയ്തത് കെട്ടിച്ചമച്ച കേസിലാണെന്നും തങ്ങള്‍ക്കെതിരെ തെളിവില്ലെന്നും അലന്‍ പറഞ്ഞിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>കോഴിക്കോട് സ്വദേശികളും സി.പി.ഐ.എം പ്രവര്‍ത്തകരും വിദ്യാര്‍ഥികളുമായ അലന്‍ ഷുഹൈബിനെയും താഹ ഫസലിനെയും അറസ്റ്റ് ചെയ്തതില്‍ വ്യാപകമായ പ്രതിഷേധമാണ് സി.പി.ഐ.എമ്മിനുള്ളില്‍ നിന്നും സമൂഹത്തിന്റെ വിവിധ കോണുകളില്‍ നിന്നും ഉയരുന്നത്.</p>
      <related>
        <a href="https://www.doolnews.com/justice-b-kemal-pasha-criticise-police-in-uapa-case922.html?utm_source=doolnews&amp;utm_medium=related"/>
      </related>
      <p>യു.എ.പി.എ ചുമത്തരുതെന്ന് സി.പി.ഐ.എം സംസ്ഥാന സെക്രട്ടേറിയറ്റും ഇന്ന് ആവശ്യപ്പെട്ടിരുന്നു. എല്‍.ഡി.എഫ് സര്‍ക്കാര്‍ ഇതുവരെ ഒരു സന്ദര്‍ഭത്തിലും യു.എ.പി.എയ്ക്ക് അനുമതി നല്‍കിയിട്ടില്ലെന്നും ഇക്കാര്യത്തിലും അത്തരം സമീപനം പ്രതീക്ഷിക്കുന്നുവെന്നും അവര്‍ പറഞ്ഞു.</p>
      <p>സര്‍ക്കാരിനെതിരായ പ്രചാരണം രാഷ്ട്രീയലക്ഷ്യത്തോടെയാണെന്നും സെക്രട്ടറിയേറ്റ് ആരോപിച്ചു. വിദ്യാര്‍ഥികള്‍ക്കു നിയമസഹായം നല്‍കില്ലെന്നു വ്യക്തമാക്കി പി. മോഹനന്‍ രംഗത്തെത്തിയതിനു പിന്നാലെയാണു സംസ്ഥാന നേതൃത്വം നിലപാട് വ്യക്തമാക്കിയത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>യു.എ.പി.എ ചുമത്തിയ നടപടി പിന്‍വലിക്കണമെന്ന് സി.പി.ഐ.എം നേരത്തെ ആവശ്യപ്പെട്ടിരുന്നു. കോഴിക്കോട് സൗത്ത് ഏരിയാ കമ്മറ്റിയാണ് നടപടി പിന്‍വലിക്കണമെന്ന് ആവശ്യപ്പെട്ടത്.</p>
      <p>ലഘുലേഖയോ നോട്ടീസോ കൈവശം വെക്കുന്നത് യു.എ.പി.എ ചുമത്തേണ്ട കുറ്റമല്ല. പൊലീസിന്റെ നടപടി ജനാധിപത്യ അവകാശങ്ങളെ കവര്‍ന്നെടുക്കുന്നതും യു.എ.പി.എ നിയമത്തിന്റെ ദുരുപയോഗവുമാണെന്നും ഏരിയാ കമ്മറ്റി യോഗം അഭിപ്രായപ്പെട്ടു.</p>
      <figure>
        <iframe src="https://www.youtube.com/embed/oQ-tl4cpOmw" width="500" height="281" data-service="Youtube" scrolling="no"/>
      </figure>
    </article>
  </body>
</html>