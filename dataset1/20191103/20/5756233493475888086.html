<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619711/%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D9%84%D8%A8%D9%86%D8%A7%D9%86-%D8%A8%D8%AF%D9%88%D9%86-%DA%A9%D9%88%D8%AF%D8%AA%D8%A7-%D8%B9%D9%84%DB%8C%D9%87-%D9%86%D8%B8%D8%A7%D9%85-%D8%B3%DB%8C%D8%A7%D8%B3%DB%8C-%D9%87%D9%85%D9%87-%D8%A8%D8%A7%D8%B2%D8%AE%D9%88%D8%A7%D8%B3%D8%AA-%D8%B4%D9%88%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T20:17:00+00:00"/>
    <meta property="og:title" content="وزیر خارجه لبنان : بدون کودتا علیه نظام سیاسی همه بازخواست شوند"/>
    <meta property="og:description" content="&quot;جبران باسیل&quot; وزیر خارجه دولت &quot;پیشبرد امور&quot; در لبنان تاکید کرد که باید بدون کودتا علیه نظام سیاسی ما، همه بازخواست شده و مورد محاسبه قرار گیرند."/>
  </head>
  <body>
    <article>
      <h1>وزیر خارجه لبنان : بدون کودتا علیه نظام سیاسی همه بازخواست شوند</h1>
      <address>
        <time datetime="2019-11-03T20:17:00+00:00">03 Nov 2019, 20:17</time>
      </address>
      <p>
        <i>"جبران باسیل" وزیر خارجه دولت "پیشبرد امور" در لبنان تاکید کرد که باید بدون کودتا علیه نظام سیاسی ما، همه بازخواست شده و مورد محاسبه قرار گیرند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>باسیل روز یکشنبه در سخنانی مقابل شرکت کنندگان در تظاهرات حمایت جویانه از "میشل عون" رئیس جمهوری لبنان در مسیر کاخ ریاست جمهوری "بعبدا" به شعار "همه آنها یعنی همه" (کلن یعنی کلن) اشاره کرد و ادامه داد که تعمیم فساد به همه مسئولان روا نیست و موجب حمایت از مفسدان می شود.</p>
      <p>وی تصریح کرد: انقلاب، خیزش علیه ظلم است؛ انقلاب نباید ظلم ‌کند زیرا در این صورت فاتحه آن خوانده است؛ شعار " همه آنها یعنی همه آنها" باید برای پاسخگویی باشد نه ظلم.</p>
      <figure>
        <img src="https://aftabnews.ir/files/fa/news/1398/8/12/354876_861.jpg"/>
      </figure>
      <p>منظور از این شعار این بود که تمام مقام های کنونی لبنان باید کنار بروند.</p>
      <p>خبرگزاری رسمی لبنان در این باره افزود که باسیل در سخنرانی در برابر شرکت کنندگان در تظاهرات حمایت از میشل عون یادآور شد: پیشتر به دوستان در مورد رسیدن به آنچه امروز شاهدیم، هشدار داده بودم.</p>
      <p>وزیر خارجه لبنان خطاب به معترضان افزود که امید برای ریشه‌کن کردن فساد و ایجاد دولت را از بین نبرید زیرا تعمیم دادن اتهام فساد باعث حمایت از مفسدان می‌شود.</p>
      <p>باسیل تأکید کرد: همه ما فساد مالی نداریم، مفسدان کسانی هستند که از مال مردم کاخ ساختند و ما را به یاد جنگ داخلی انداختند؛ ما برای ضدیت با کسانی که به خیابان ها آمده اند، اینجا نیستیم بلکه به دنبال تقویت مردم و اعلام حمایت از آنان هستیم؛ این عادلانه نیست که دو بار مورد ظلم قرار بگیریم یک بار از سوی فاسدان و یک بار از سوی کسانی که قربانی فساد شده اند.</p>
      <p>وی ادامه داد: امروز شعار لغو محرمانه بودن حساب ها و برگرداندن اموال غارت شده را سر می دهیم و اولویت اکنون با جلوگیری از فروپاشی و نه تسریع آن و نیز لزوم محاسبه و بازخواست است.</p>
      <p>وزیر خارجه لبنان خطاب به مردم یادآورشد: بدون اینکه کسی از وی بخواهد از دو سال پیش حساب‌های بانکی خود را علنی کرده و دیگر محرمانه نیست و نمایندگان حزب "لبنان قوی" نیز ازچند روز پیش همین کار را کردند؛ امروز انتظار می رود همه حساب های بانکی خود را علنی سازند و هر کس در این خصوص در موضع شک و تردید باشد مورد بازخواست قرار می گیرد.</p>
      <p>باسیل با اشاره به شکست در تحقق اصلاحات دلیل آن را قوی بودن شبکه منافع مفسدان دانست و در عین حال گفت که اما ما ادامه می‌دهیم و قویتر از شبکه فساد خواهیم بود؛ وحدت کشور مهم‌ترین مساله است و بر این اساس علیه کشور خود با خارج و بیگانگان تبانی و توطئه نمی‌کنیم؛ حمایت از کشور افتخار ما است و هر کس را که در صدد اثبات مشارکت ما در شبکه فساد است، به چالش می طلبیم.</p>
      <p>وی با یادآوری اینکه میشل عون نقشه راهی را برای نجات کشور ترسیم کرده است، تشکیل مجلس سنا و تاسیس دولت مدنی در لبنان را خواستار شد .</p>
      <p>وزیر خارجه لبنان ادامه داد که باید به جای بستن راه مردم، راه را در برابر سیاستمدارانی که از بازخواست وحساب فرار می کنند، سد کنیم.</p>
      <p>باسیل تاکید کرد: عزت ما اجازه نمی دهد انقلاب با بقای فاسدان و کنار رفتن انسان های (شریف) ادامه پیدا کند، ما به مبارزه با فساد برخاسته ایم و با آن سازگاری نداریم و ترسی نداریم بلکه برخی دیگر ایست های بازرسی ایجاد کرده و از مردم کارت و مدارک شناسایی طلب کرده و با این کار روزهای جنگ را یادآوری کردند.</p>
      <p>وی گفت: در بحران های بزرگ ترس برخی قابل درک است اما خیانت خیر.</p>
      <p>سخنان باسیل در حالی است که عون نیز امروز از کاخ بعبدا خطاب به حامیانش بر لزوم اعتماد سازی بین دولت و ملت تاکید کرد و گفت: فساد در لبنان ریشه دوانده و ریشه کن کردن آن نیازمند تلاش نهاد قضایی است حال آنکه بسیاری در مسیر مبارزه با فساد مانع تراشی می کنند.</p>
    </article>
  </body>
</html>