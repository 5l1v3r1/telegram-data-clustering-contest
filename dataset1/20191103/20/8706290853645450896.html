<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/682056/to-patriarcheio-moschas-kiryssei-iero-polemo-se-fanari-kai-athina"/>
    <meta property="og:site_name" content="enikos.gr"/>
    <meta property="article:published_time" content="2019-11-03T20:03:00+00:00"/>
    <meta property="og:title" content="Το Πατριαρχείο Μόσχας κηρύσσει &quot;Ιερό Πόλεμο&quot; σε Φανάρι και Αθήνα - Η &quot;μαύρη λίστα&quot; για ελληνικές μητροπόλεις"/>
    <meta property="og:description" content="Σε τεντωμένο σχοινί κινούνται οι σχέσεις του Πατριαρχείου Μόσχας με το Οικουμενικό Πατριαρχείο και την Εκκλησία της Ελλάδας..."/>
  </head>
  <body>
    <article>
      <h1>Το Πατριαρχείο Μόσχας κηρύσσει "Ιερό Πόλεμο" σε Φανάρι και Αθήνα - Η "μαύρη λίστα" για ελληνικές μητροπόλεις</h1>
      <address>
        <time datetime="2019-11-03T20:03:00+00:00">03 Nov 2019, 20:03</time>
      </address>
      <p>Σε τεντωμένο σχοινί κινούνται οι σχέσεις του Πατριαρχείου Μόσχας με το Οικουμενικό Πατριαρχείο και την Εκκλησία της Ελλάδας. Μετά την απόφαση της τελευταίας να αναγνωρίσει την <a href="https://www.enikos.gr/international/613548/pos-fthasame-stin-eklogi-tou-epikefalis-tis-aftokefalis-oukraniki">Αυτοκέφαλη Εκκλησία της Ουκρανίας</a>, οι σχέσεις μπήκαν στον... πάγο. Το Πατριαρχείο Μόσχας από τον περσινό Σεπτέμβριο έχει πάψει να μνημονεύει το όνομα του Οικουμενικού Πατριάρχη, ενώ μετά την απόφαση της Εκκλησίας της Ελλάδας οι κυρώσεις επεκτάθηκαν και στον Αρχιεπίσκοπο Ιερώνυμο, του οποίου επίσης το όνομα το Πατριαρχείο της Μόσχας σταμάτησε να μνημονεύει.</p>
      <p>Η αρχή έγινε από τη σημερινή Θεία Λειτουργία στον Καθεδρικό Ναό του Σωτήρος στη Μόσχα. Μάλιστα, ο Αρχιεπίσκοπος Κύπρου Χρυσόστομος εξέφρασε την έντονη απαρέσκειά του για τη διακοπή τού μνημοσύνου τού Αρχιεπισκόπου Αθηνών από τον Πατριάρχη Μόσχας κ. Κύριλλο.</p>
      <p>«Την στάση τού Πατριάρχη Μόσχας την θεωρώ απαράδεκτη. Δεν κόβουμε το μνημόσυνο ενός άλλου Προκαθημένου επειδή διαφωνούμε με μια θέση του. Μόνο εάν γίνει αιρετικός κάποιος διακόπτουμε κοινωνία μαζί του. Και αυτό που ξέρω είναι ότι ούτε ο Οικουμενικός ούτε ο Αθηνών είναι αιρετικοί. Αυτό, βέβαια, δεν σημαίνει ότι συμφωνώ με αυτούς. Αν και προσπαθήσαμε να μεσολαβήσουμε ώστε να γίνει μία συνάντηση προς εξεύρεση λύσης, εντούτοις αυτό δεν άρεσε και έτσι δεν επιμείναμε. Αλλά ούτε ο Οικουμενικός θέλει να συναντηθεί με τον Μόσχας, ούτε κι ο Μόσχας θέλει να συναντηθεί με τον Οικουμενικό. Για αυτό εξάλλου και ως Εκκλησία Κύπρου τηρούμε μία ουδέτερη στάση διότι δεν συμφωνούμε με την στάση κανενός από τους δύο και δεν προχωρήσαμε στη μνημόνευση κανενός νέου Προκαθημένου», είπε ο Αρχιεπίσκοπος Κύπρου.</p>
      <p>Στο μεταξύ, σύμφωνα με το philenews.com, η είδηση αυτή έρχεται έπειτα από εκείνη όπου η Σύνοδος της Ρωσικής Ορθόδοξης Εκκλησίας είχε δηλώσει προ ημερών ότι δεν θα ευλογήσει προσκυνηματικά ταξίδια σε εκείνες τις επισκοπές της Εκκλησίας της Ελλάδας, των οποίων οι επίσκοποι θα εισέλθουν σε λειτουργική κοινωνία με τους εκπροσώπους της «νέας εκκλησίας» της Ουκρανίας.</p>
      <p>Το Κέντρο Προσκυνημάτων του Πατριαρχείου της Μόσχας εξήγησε ότι για την ώρα υπάρχουν έξι τέτοιες επισκοπές, η Ιερά Αρχιεπισκοπή Αθηνών, η Ιερά Μητρόπολη Λαγκαδά, η Ιερά Μητρόπολη Βέροιας, η Ιερά Μητρόπολη Άρτας, η Ιερά Μητρόπολη Τρίκκης, με κέντρο τα Τρίκαλα και η Ιερά Μητρόπολη Δημητριάδος με κέντρο τον Βόλο.</p>
      <p>Την ίδια ώρα οι προσκυνητές μπορούν να επισκέπτονται τον Άρειο Πάγο, μέρος από απηύθυνε το κήρυγμά του ο Απόστολος Παύλος, καθώς δεν βρίσκεται σε εκκλησιαστική κατοχή, αλλά ανήκει στην Ακρόπολη και θεωρείται μουσειακή περιοχή.</p>
      <p>Πηγές πληροφοριών sigmalive.com, philenews.com</p>
      <related>
        <h4>σχετικά άρθρα</h4>
        <a href="http://www.enikos.gr/society/680768/archiepiskopos-ieronymos-teratodes-gegonos-i-sexoualiki-kakopoiis%0A%20%20%20%20%0A"/>
        <a href="http://www.enikos.gr/society/679830/vartholomaios-thlivomai-apo-ti-siopi-tis-theologikis-scholis-tis-%0A%20%20%20%20%0A"/>
        <a href="http://www.enikos.gr/society/679692/patriarchis-vartholomaios-prosferoume-ton-kalytero-eafto-mas-gia-%0A%20%20%20%20%0A"/>
        <a href="http://www.enikos.gr/society/678824/synthimata-kata-tis-episkepsis-tou-oikoumenikou-patriarchi-sto-ag%0A%20%20%20%20%0A"/>
        <a href="http://www.enikos.gr/society/677934/ieronymos-otan-i-ekklisia-einai-enomeni-i-poreia-tis-einai-pio-an%0A%20%20%20%20%0A"/>
        <a href="http://www.enikos.gr/society/677827/tilefoniki-epikoinonia-vartholomaiou-ieronymou%0A%20%20%20%20%0A"/>
        <a href="http://www.enikos.gr/society/677803/i-ekklisia-tis-ellados-anagnorise-tin-ekklisia-tis-oukranias%0A%20%20%20%20%0A"/>
        <a href="http://www.enikos.gr/society/682002/travmatistike-56chronos-se-kynigi-agriogourounou%0A%20%20%20%20%0A"/>
        <a href="http://www.enikos.gr/society/682008/epeisodia-metaxy-opadon-ionikou-kai-proodeftikis-sti-nikaia-video%0A%20%20%20%20%0A"/>
      </related>
    </article>
  </body>
</html>