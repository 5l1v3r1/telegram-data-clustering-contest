<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/03/matolcsy-gyorgy-egy-uj-globalis-valutara-cserelne-le-az-eurot"/>
    <meta property="og:site_name" content="infostart"/>
    <meta property="article:published_time" content="2019-11-03T20:50:00+00:00"/>
    <meta property="og:title" content="Matolcsy György egy új globális valutára cserélné le az eurót"/>
    <meta property="og:description" content="Az euró szerepét értékelte véleménycikkben a Magyar Nemzeti Bank elnöke vasárnap a Financial Timesban. Többek között azt sürgette, hogy jöjjön létre egy kiléptetési mechanizmus."/>
  </head>
  <body>
    <article>
      <h1>Matolcsy György egy új globális valutára cserélné le az eurót</h1>
      <address><time datetime="2019-11-03T20:50:00+00:00">03 Nov 2019, 20:50</time> by <a rel="author">Infostart</a></address>
      <h3>Az euró szerepét értékelte véleménycikkben a Magyar Nemzeti Bank elnöke vasárnap a Financial Timesban. Többek között azt sürgette, hogy jöjjön létre egy kiléptetési mechanizmus.</h3>
      <p>Az MNB elnöke úgy látja, hogy az európai integrációban hamis dogmát jelentett az eurózóna létrehozása, annak érdekében, hogy versenytársa legyünk a dollárnak. Az euró azért jött létre szerinte, hogy a franciák elejét vegyék a német túlterjeszkedésnek az egyesítés után, de ez nem sikerül - írta a <a href="https://www.ft.com/content/35b27568-f734-11e9-bbe1-4db3476c5ff0">Financial Timesban</a> megjelent cikk összefoglalásaként a <a href="https://www.portfolio.hu/gazdasag/20191103/matolcsy-hiba-volt-az-euro-kiut-kell-belole-405841">Portfolio</a>.</p>
      <p>Be kell ismernünk, hogy az euró egy hiba volt" címmel, amiben az euróövezet múltját értékeli és jövőjét latolgatja. Véleménye szerint az eurózóna létrehozása rossz döntés volt, és itt az ideje, hogy létrehozzunk a tagállamok számára egy kilépési mechanizmust az euró-csapádból.</p>
      <p>Úgy vélte, két évtizeddel az euró bevezetése után egy globálisan sikeres valuta szükséges pillérei a mai napig hiányoznak: közös állam, költségvetés, ami legalább az eurózóna GDP-jének 15-20%-át fedezi, valamint euróövezeti pénzügyminiszter és egy hozzá tartozó minisztérium.</p>
      <p>A német újraegyesítést követően az akkori francia elnök, François Mitterrand félt az egyre növekvő Németország erejétől és úgy vélte, ha meggyőzi az országot a német márka feladásáról, akkor elkerülhet egy német Európát. Az akkori kancellár, Helmut Kohl beadta a derekát és úgy gondolt az euróra, mint a végső ár Németország egyesítéséért. Mindketten tévedtek.</p>
      <blockquote>Ma egy európai Németországunk van, nem pedig egy német Európánk. Az euró képtelen volt arra, hogy megakadályozza a német hatalom újabb felemelkedését</blockquote>
      <p>- fejtette ki Matolcsy György. Hozzátette: a szovjet terjeszkedés megakadályozására jó lett volna az euró, de épp akkor született meg, amikorra ez a feladat a Szovjetunió szétesésével szükségtelenné vált.</p>
      <p>A déli országok felvétele az eurózónába tovább gyengítette az euró árfolyamát, ami növelte a németek gazdasági erejét. Ezáltal az MNB-elnök szerint a németek váltak az EU legerősebb globális exporthatalmává. Ám ez a lehetőség önteltté tette őket és ezért nagyot hibáztak: nem korszerűsítették az infrastruktúrájukat és nem fektettek a jövő iparágaiba, valamint alulértékelték Kína felemelkedését.</p>
      <p>Végül Matolcsy György arról írt, hogy az európaiaknak fel kell hagyniuk a kockázatos fantáziáikkal egy olyan hatalom létrehozásáról, ami az USA riválisa lehetne. Inkább</p>
      <blockquote>ünnepeljük meg úgy 2022-ben a Maastrichti Szerződés 30. évfordulóját, ami létrehozta az eurót, hogy újraírjuk az egyezményt,</blockquote>
      <p>úgy, hogy az eurózóna tagállamainak meg kéne engedni, hogy elhagyják a valutauniót az elkövetkező évtizedben, a bent maradt államoknak pedig egy fenntarthatóbb globális valutát kell építeniük.</p>
    </article>
  </body>
</html>