<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/03/politics/ti-deytera-i-synantisi-mitsotaki-si-tzinpingk/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-03T20:21:29+00:00"/>
    <meta property="og:title" content="Τη Δευτέρα η συνάντηση Μητσοτάκη – Σι Τζινπίνγκ"/>
    <meta property="og:description" content="Εξωστρέφεια, αυτοπεποίθηση, επενδύσεις: αυτές οι λέξεις περιγράφουν το πλαίσιο των τοποθετήσεων του Κυριάκου Μητσοτάκη σε όλες τις επαφές που είχε το Σαββατοκύριακο και θα ακολουθήσουν τη Δευτέρα και την Τρίτη στη Σαγκάη."/>
  </head>
  <body>
    <article>
      <h1>Τη Δευτέρα η συνάντηση Μητσοτάκη – Σι Τζινπίνγκ</h1>
      <h2>Εξωστρέφεια, αυτοπεποίθηση, επενδύσεις: αυτές οι λέξεις περιγράφουν το πλαίσιο των τοποθετήσεων του Κυριάκου Μητσοτάκη σε όλες τις επαφές που είχε το Σαββατοκύριακο και θα ακολουθήσουν τη Δευτέρα και την Τρίτη στη Σαγκάη.</h2>
      <address><time datetime="2019-11-03T20:21:29+00:00">03 Nov 2019, 20:21</time> by <a rel="author">ΤοΒΗΜΑ Team</a></address>
      <p>Εξωστρέφεια, αυτοπεποίθηση, επενδύσεις: αυτές οι λέξεις περιγράφουν το πλαίσιο των τοποθετήσεων του Κυριάκου Μητσοτάκη σε όλες τις επαφές που είχε το Σαββατοκύριακο και θα ακολουθήσουν τη Δευτέρα και την Τρίτη στη Σαγκάη.</p>
      <p>Ο πρωθυπουργός θα επανασυστήσει τη χώρα στη δεύτερη οικονομία του πλανήτη στέλνοντας παράλληλα νέο ηχηρό μήνυμα στη διεθνή κοινότητα ότι η Ελλάδα έχει γυρίσει οριστικά σελίδα μετά από τη δεκαετή οικονομική κρίση.</p>
      <p>
        <a href="https://www.in.gr/2019/11/04/politics/diplomatia/amerikaniki-stratiotiki-apovasi-stin-ellada-oi-vaseis-ta-drones-kai-ta-tankers/">Διαβάστε ακόμη : Αμερικανική στρατιωτική «απόβαση» στην Ελλάδα – Οι βάσεις, τα drones και τα tankers</a>
      </p>
      <p>Το πυκνό πρόγραμμά του στη Σαγκάη περιλαμβάνει σημαντικές συναντήσεις που κινούνται σε αυτήν την κατεύθυνση.</p>
      <p>Η ομιλία του κ. Μητσοτάκη τη Δευτέρα το πρωί (ώρα Κίνας) σε ελληνοκινεζικό επιχειρηματικό φόρουμ με τη συμμετοχή περισσοτέρων από 60 Ελλήνων και δεκάδων Κινέζων επιχειρηματιών θα έχει ως στόχο να τονώσει το ήδη αυξημένο ενδιαφέρον για περαιτέρω ανάπτυξη της επιχειρηματικής δραστηριότητας με νέες επενδύσεις ή επέκταση των υφιστάμενων και στις δυο χώρες.</p>
      <p>Όπως αναφέρουν κυβερνητικές πηγές, ο πρωθυπουργός τόσο στο επιχειρηματικό φόρουμ όσο και στα εγκαίνια της διεθνούς έκθεσης China International Import Expo την Τρίτη, όπου η Ελλάδα είναι μία από τις τιμώμενες χώρες, θα δείξει το νέο πρόσωπο της χώρας διαβεβαιώνοντας ότι δικαίως παρουσιάζεται ως ελκυστικός προορισμός για επενδύσεις.</p>
      <p>Η επέκταση της επένδυσης της Cosco στο λιμάνι του Πειραιά στη βάση μιας ρεαλιστικής νέας συμφωνίας, οι συναντήσεις με τους επικεφαλής των κινεζικών κολοσσών ZTE και AliBaba, και οι επαφές με τους επικεφαλής της Τράπεζας της Κίνας και της Εμπορικής και Βιομηχανικής Τράπεζας της ασιατικής αυτής χώρας καταδεικνύουν τη σημασία αυτής της τετραήμερης επίσκεψης του πρωθυπουργού στη Σαγκάη.</p>
      <p>Και όλα αυτά μέσα σε ένα ιδιαίτερα θερμό κλίμα στις σχέσεις των δύο χωρών, κάτι που αναμένεται να επιβεβαιωθεί και στη συνάντηση που θα έχει ο πρωθυπουργός με τον Κινέζο Πρόεδρο Σι Τζινπίνγκ.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>