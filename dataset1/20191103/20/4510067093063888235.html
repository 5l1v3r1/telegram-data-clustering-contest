<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/csm-csu-oradea-a-castigat-cu-83-71-jocul-de-la-pitesti-impotriva-bcm-u-fc-arges-152535.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-03T20:39:00+00:00"/>
    <meta property="og:title" content="CSM CSU Oradea a câştigat cu 83-71 jocul de la Piteşti împotriva BCM U FC Argeş"/>
    <meta property="og:description" content="Campionii României la baschet masculin, jucătorii de la CSM CSU Oradea şi-au respectat blazonul şi s-au impus sâmbătă seara la Piteşti, în faţa echipei locale BCM U FC Argeş şi au obţinut prima victorie în deplasare din actualul sezon al Ligii Naţionale, scor 83-71, în etapa a 4-a."/>
  </head>
  <body>
    <article>
      <h1>CSM CSU Oradea a câştigat cu 83-71 jocul de la Piteşti împotriva BCM U FC Argeş</h1>
      <address><time datetime="2019-11-03T20:39:00+00:00">03 Nov 2019, 20:39</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://cdn.ebihoreanul.ro/static/gallery_big/minge_de_baschet1.JPG"/>
      </figure>
      <p>
        <b>Baschetbaliştii de la CSM CSU Oradea au obţinut, sâmbătă seara, şi prima victorie în deplasare din noua ediţie a campionatului Ligii Naţionale. Bihorenii au evoluat pe terenul celor de la BCM U FC Argeş Piteşti, pe care i-au învins cu scorul de 83-71, într-un meci ce a contat pentru etapa a 4-a din prima grupă valorică.</b>
      </p>
      <p>
        <b><b>Prima victorie î</b>n deplasare</b>
      </p>
      <p>Antrenorul Cristian Achim a început partida cu Broussard, Richard, Fometescu, Zekovic şi Valeika pe teren. După un debut echilibrat, cu ambele echipe alternând la conducere, în cele din urmă primul sfert s-a încheiat cu avantajul gazdelor cu scorul de 19-14.</p>
      <p>După prima pauză însă, campionii au arătat altfel,au reuşit un parţial de 10-0, au trecut în avantaj, iar după ce au reuşit în total 24 de puncte marcate şi numai 15 primite, au intrat în avantaj în pauza mare cu scorul de 38-34.</p>
      <p>Bihorenii au continuat jocul bun şi în jumătatea a doua, iar sfertul III şi l-au adjudecat cu 24-18. După ce au condus şi cu 14 puncte, în cele din urmă, în ultima pauză elevii antrenorului au intrat în avantaj cu 62-52.</p>
      <p>În debutul ultimului sfert, Richard s-a remarcat cu două acţiuni individuale, după care şi Fometescu a reuşit din colţ o acţiune colectivă. Gajovic şi Tasic a replicat de la gazde, dar finalul de joc a fost bine gestionat de "roş-albaştri", care în ultima secvenţă au marcat 21 de puncte, primind, în schimb, numai 19. Astfel, rezultatul final a fost 83-71 pentru CSM CSU, care are acum 2-2 în clasament şi după jocurile de sâmbătă a urcat pe poziţia secundă.</p>
      <p>În partida de la Piteşti, Aaron Broussard a fost cel mai eficace din formaţia bihoreană, cu 16 puncte, în timp ce Nikola Markovic a înscris 14, iar Giordan Watson, 10 puncte.</p>
      <p>Într-o altă partidă din etapa a 4-a, vineri, U BT Cluj s-a impus pe teren propriu cu scorul de 92-64 în faţa sibienilor de la CSU şi şi-a consolidat prima poziţie a clasamentului.</p>
      <p>Pentru CSM CSU Oradea urmează acum meciul din etapa a III-a a fazei grupelor FIBA Europe Cup, de miercuri, 6 noiembrie, de pe terenul celor de la Fribourg Olympic Basket.</p>
    </article>
  </body>
</html>