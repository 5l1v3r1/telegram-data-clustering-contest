<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682046/lazaridis-ston-realfm-978-as-katalavei-o-tsipras-oti-i-vouli-den-"/>
    <meta property="og:site_name" content="enikos.gr"/>
    <meta property="article:published_time" content="2019-11-03T20:14:00+00:00"/>
    <meta property="og:title" content="Λαζαρίδης στον Realfm 97,8: Ας καταλάβει ο Τσίπρας ότι η Βουλή δεν είναι το πολυκλαδικό σχολείο των νεανικών του χρόνων"/>
    <meta property="og:description" content="«Ο κ. Τσίπρας φοβάται αυτά που πιθανώς θα αποκαλυφθούν στην προανακριτική για την Novartis και κάνει ό,τι είναι δυνατόν για να μην προχωρήσει αυτή», δήλωσε ...."/>
  </head>
  <body>
    <article>
      <h1>Λαζαρίδης στον Realfm 97,8: Ας καταλάβει ο Τσίπρας ότι η Βουλή δεν είναι το πολυκλαδικό σχολείο των νεανικών του χρόνων</h1>
      <address>
        <time datetime="2019-11-03T20:14:00+00:00">03 Nov 2019, 20:14</time>
      </address>
      <p>«Ο κ. Τσίπρας φοβάται αυτά που πιθανώς θα αποκαλυφθούν στην προανακριτική για την Novartis και κάνει ό,τι είναι δυνατόν για να μην προχωρήσει αυτή. Όμως αυτό θα γίνει, είναι δέσμευση του Κυριάκου Μητσοτάκη προς τον ελληνικό λαό. Έστησαν μια σκευωρία και θα πέσουν οι ίδιοι μέσα. Ας καταλάβει ο κ. Τσίπρας ότι η Βουλή δεν είναι το πολυκλαδικό σχολείο των νεανικών του χρόνων. Ας σοβαρευτεί επιτέλους», δήλωσε στον Realfm 97,88 ο βουλευτής της ΝΔ <a href="http://www.enikos.gr/politics/671792/lazaridis-emeis-den-echoume-allergia-stis-ependyseis-echoume-alle">Μακάριος Λαζαρίδης.</a></p>
      <p>«Όσο ο πρώην Πρωθυπουργός συνεχίζει να μην κάνει σοβαρή αντιπολίτευση, θα ανεβαίνει η διαφορά των δύο κομμάτων στις δημοσκοπήσεις. Θέλουμε να έχουμε μια σοβαρή και αξιόπιστη αντιπολίτευση, θέλουμε να μας ασκεί κριτική, αλλά επί σοβαρών θεμάτων. Για παράδειγμα, στις αρχές Ιουνίου η κυβέρνηση Τσίπρα υπέγραψε το ζήτημα των πετρελαίων στην Δυτική Ελλάδα και το Ιόνιο. Στη συνέχεια, ως νέα κυβέρνηση, φέραμε τη σχετική σύμβαση προς κύρωση στη Βουλή και ο κ. Τσίπρας ψήφισε "όχι". Στροφή 180 μοιρών. Είναι να τον εμπιστεύεται ο πολίτης;», διερωτήθηκε ο κ. Λαζαρίδης</p>
      <p>Ερωτηθείς για το έγγραφο της κυρίας Τουλουπάκη προς την Εισαγγελία του Αρείου Πάγου, που είδε σήμερα το φως της δημοσιότητας μέσω της «Καθημερινής», ο κ. Λαζαρίδης τόνισε: «Το έγγραφο έχει κατακλυσμιαίες συνέπειες. Και αυτό γιατί ήταν γνωστό ότι οι ίδιοι μάρτυρες καταθέτουν και στην Ελλάδα και στις Η.Π.Α., με σκοπό το οικονομικό όφελος. Άρα ο νόμος απαγορεύει να χαρακτηριστούν ως προστατευόμενοι μάρτυρες».</p>
      <p>Τέλος, για το ταξίδι του πρωθυπουργού στην Σαγκάη, ο κ. Λαζαρίδης υπογράμμισε: «Ο κ. Μητσοτάκης, από την πρώτη στιγμή που τον εμπιστεύτηκε το 40% του ελληνικού λαού, αναπτύσσει μια συστηματική προσπάθεια να επανασυστήσει την Ελλάδα στον κόσμο, να υπερασπιστεί τα δίκαιά μας και να προσελκύσει νέες επενδύσεις. Κατά τις πρώτες 100 μέρες της θητείας του, πραγματοποίησε επισκέψεις σε πολλές χώρες και συναντήσεις με ηγέτες και διεθνείς επενδυτές για το σκοπό αυτό -και αυτό τον σκοπό επιδιώκει και με την επίσκεψή του στην Κίνα. Στην ελληνική αποστολή συμμετέχουν εκπρόσωποι 60 επιχειρήσεων και έχουν προγραμματιστεί επαφές με 200 και πλέον εκπροσώπους κινεζικών εταιριών για την αναζήτηση τρόπων συνεργασίας μεταξύ των δύο πλευρών».</p>
      <p>Τέλος, ο κ. Λαζαρίδης σημείωσε ότι «ο Πρωθυπουργός έχει μιλήσει για ύψος επενδύσεων πάνω από 100 δισ. σε μια επταετία που θα δημιουργήσουν νέες, καλά αμειβόμενες θέσεις εργασίας. Όλοι αντιλαμβάνονται ότι έχουν να κάνουν με μια σοβαρή κυβέρνηση, που τη μία μέρα δεν φορά το κοστούμι του επενδυτή και την άλλη το αμπέχονο του διαδηλωτή, όπως έκανε η κυβέρνηση Τσίπρα».</p>
      <related>
        <h4>σχετικά άρθρα</h4>
        <a href="http://www.enikos.gr/politics/681983/theodorikakos-i-ellada-den-borei-na-dechtei-aperioristo-arithmo-m%0A%20%20%20%20%0A"/>
        <a href="http://www.enikos.gr/politics/681995/kinal-i-kyvernisi-panigyrizei-oi-yperogkes-chreoseis-ton-trapezon%0A%20%20%20%20%0A"/>
        <a href="http://www.enikos.gr/politics/681978/mitarakis-kerdismenoi-oi-eleftheroi-epangelmaties-apo-to-neo-asfa%0A%20%20%20%20%0A"/>
        <a href="http://www.enikos.gr/politics/681969/staikouras-gia-tin-anavathmisi-tis-pistoliptikis-ikanotitas-tis-c%0A%20%20%20%20%0A"/>
        <a href="http://www.enikos.gr/politics/681947/nea-dimoskopisi-deite-ti-diafora-nd-syriza%0A%20%20%20%20%0A"/>
        <a href="http://www.enikos.gr/politics/681834/syriza-gia-to-thema-ton-trapezikon-chreoseon-akrivi-sta-pitoura-k%0A%20%20%20%20%0A"/>
        <a href="http://www.enikos.gr/politics/681794/vroutsis-ochi-mono-den-katargeitai-to-efapax-alla-tha-dinetai-maz%0A%20%20%20%20%0A"/>
        <a href="http://www.enikos.gr/politics/681819/pyra-syriza-sti-nd-gia-tis-allages-ston-poiniko-kodika-doro-tis-k%0A%20%20%20%20%0A"/>
        <a href="http://www.enikos.gr/politics/681810/voridis-oi-megales-allages-tis-ellinikis-georgias-tha-erthoun-mes%0A%20%20%20%20%0A"/>
      </related>
    </article>
  </body>
</html>