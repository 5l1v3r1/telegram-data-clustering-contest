<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619708/%D8%A7%D9%86%D8%B5%D8%A7%D8%B1%DB%8C%E2%80%8C%D9%81%D8%B1%D8%AF-%D8%A8%DB%8C%D8%B4-%D8%A7%D8%B2-%D8%A7%DB%8C%D9%86-%D9%86%D8%A8%D8%A7%DB%8C%D8%AF-%D8%B9%D9%84%DB%8C%D9%BE%D9%88%D8%B1-%D8%B1%D8%A7-%D8%AA%D8%AD%D8%AA-%D9%81%D8%B4%D8%A7%D8%B1-%D9%82%D8%B1%D8%A7%D8%B1-%D8%AF%D8%A7%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T20:11:00+00:00"/>
    <meta property="og:title" content="انصاری‌فرد: بیش از این نباید علیپور را تحت فشار قرار داد"/>
    <meta property="og:description" content="مدیرعامل باشگاه پرسپولیس با اشاره به انتقاداتی که از «علی علیپور» مهاجم این تیم به دلیل از دست دادن پنالتی برابر ماشین‌سازی تبریز مطرح می‌شود، گفت: علیپور بازیکن تاثیرگذاری برای پرسپولیس است و نباید بیش از این وی را تحت فشار قرار داد."/>
  </head>
  <body>
    <article>
      <h1>انصاری‌فرد: بیش از این نباید علیپور را تحت فشار قرار داد</h1>
      <address>
        <time datetime="2019-11-03T20:11:00+00:00">03 Nov 2019, 20:11</time>
      </address>
      <p>
        <i>مدیرعامل باشگاه پرسپولیس با اشاره به انتقاداتی که از «علی علیپور» مهاجم این تیم به دلیل از دست دادن پنالتی برابر ماشین‌سازی تبریز مطرح می‌شود، گفت: علیپور بازیکن تاثیرگذاری برای پرسپولیس است و نباید بیش از این وی را تحت فشار قرار داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد حسن انصاری‌فرد در گفت‌وگو با ایرنا با اشاره به انتقاداتی که در هفته گذشته علیه علی علیپور مطرح شد، گفت: علیپور بازیکن پرسپولیس است و باید از او حمایت شود. علیپور به خاطر ضربه چیپی که زد از همه هواداران و هم تیمی‌هایش و کادر فنی معذرت خواهی کرد و نباید بیش از این مهاجم خودمان را تحت فشار قرار دهیم. مسائل فنی به طور کامل در اختیار گابریل کالدرون سرمربی تیم است اما نباید دیگر بیش از این علیپور را تحت فشار قرار داد چرا که او بازیکن تاثیرگذاری برای پرسپولیس است و به طور حتم اشتباهش را جبران خواهد کرد.</p>
      <p>وی در مورد برگزاری جلسه خصوصی‌سازی در وزارت ورزش و جوانان گفت: این اتفاق مهمی است. وزیر ورزش و جوانان هم به شدت پیگیر آن است و امیدواریم که هر چه زودتر روال اصولی کار طی شود. وزیر در جلسه امروز تاکید داشت که مدیران دو باشگاه هم باید برای این کار زمان بگذارند و در نهایت امیدوارم به سرانجام برسد. وزارت ورزش خیلی روی خصوصی سازی مُصر است و تاکید دارد که به زودی و به صورت اصولی این کار صورت بگیرد.</p>
      <p>خواهان اجرای عدالت در بلیت‌فروشی هستیم</p>
      <p>انصاری‌فرد با انتقاد از نحوه بلیت‌فروشی اینترنتی گفت: فوتبال ما به اجرای پروژه بلیت‌فروشی اینترنتی نیاز داشت اما باید در این زمینه عدالت برقرار شود. تاکنون اما پرسپولیس و هوادارانش از این شرایط متضرر شده‌اند.</p>
      <p>مدیرعامل پرسپولیس در مورد اعتراض به نحوه بلیت فروشی اینترنتی خاطر نشان کرد:‌ ما خواهان این هستیم که آیین نامه‌ای تدوین شود تا در همه زمینه‌ها به ویژه نحوه بلیت فروشی عدالت برقرار شود و تفاوتی وجود نداشته باشد. فوتبال ما به این کار بزرگ نیاز داشت که بلیت‌ها به صورت الکترونیکی به فروش برسد اما اینکه زمان بلیت فروشی تفاوت داشته باشد یا در برخی از ورزشگاه‌ها بلیت کاغذی به فروش برسد، عدالت را برقرار نمی‌کند و نمی شود که در این خصوص به طور سلیقه‌ای عمل شود.</p>
      <p>وی افزود: چرا بلیت فروشی پرسپولیس باید ظهر روز بازی به اتمام برسد اما برای برخی از تیم‌ها حتی زمان برگزاری مسابقه هم ادامه داشته باشد یا در ورزشگاه‌ها بلیت کاغذی به فروش برسد؟ ما به شدت از این موضوع متضرر شده‌ایم و خواهان این هستیم تا شرایط عادلانه‌ای به وجود بیاید و قوانین یکسانی را در این زمینه به باشگاه‌ها ابلاغ کنند.</p>
    </article>
  </body>
</html>