<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/politiet-manshaus-var-alene-om-terrorangrepet/71778157"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T20:04:19+00:00"/>
    <meta property="og:title" content="Politiet: Manshaus var alene om terrorangrepet"/>
    <meta property="og:description" content="Terror- og drapssiktede Philip Manshaus (22) hadde ikke medhjelpere da han gikk til angrep mot Al-Noor-moskeen i Bærum, konkluderer politiet etter å ha gått gjennom databeslaget i saken."/>
  </head>
  <body>
    <article>
      <h1>Politiet: Manshaus var alene om terrorangrepet</h1>
      <h2>Terror- og drapssiktede Philip Manshaus (22) hadde ikke medhjelpere da han gikk til angrep mot Al-Noor-moskeen i Bærum, konkluderer politiet etter å ha gått gjennom databeslaget i saken.</h2>
      <address><time datetime="2019-11-03T20:04:19+00:00">03 Nov 2019, 20:04</time> by <a rel="author">Tharald Halvorsen</a></address>
      <p>Det bekrefter påtalejurist Hilde Strand overfor Dagbladet.</p>
      <p>
        <b>- Det har ikke kommet fram spor i det undersøkte databeslaget som tilsier at han har hatt medhjelpere eller støttespillere, sier hun.</b>
      </p>
      <p>Politiet har jobbet med å saumfare store mengder elektroniske bevis – særlig fra datamaskinen og mobiltelefonen til 22-åringen.</p>
      <p>- Dette er vi nå i all hovedsak ferdige med. Det er også grunnen til at vi har kommet til beslutningen om at bevisforspillelsesfaren er redusert, slik at det dermed ikke lenger er behov for restriksjoner, sier Strand.</p>
      <h3>Lar Manshaus snakke i åpen rett</h3>
      <p>Til uka er det fire uker siden sist <a href="https://www.dagbladet.no/emne/philip%20manshaus">Manshaus</a> måtte møte i Oslo tingrett for et nytt fengslingsmøte. Førstkommende mandag holdes hans fjerde fengslingsmøte. Mens de tre andre har gått for lukkede dører, vil dette møtet være åpent for alle.</p>
      <p>Påtalejurist Strand sier at det ikke har blitt tatt nye politiavhør av siktede, da han fortsatt ikke vil snakke med politiet.</p>
      <p>Manshaus' forsvarer Unni Fries har <a href="https://www.dagbladet.no/nyheter/lar-manshaus-forklare-seg-for-apen-rett/71760329">tidligere fortalt til Dagbladet</a> at hennes klient har bedt om åpent rettsmøte tidligere. Fries vil ikke kommentere hva Manshaus ønsker å si, eller om han ser fram til å forklare seg for åpen rett.</p>
      <h3>Har fått ytterligere familiebesøk</h3>
      <p>Manshaus har vært varetektsfengslet siden terrorangrepet og drapet på sin stesøster Johanne (17) i august. Store deler av tida har han sittet i isolasjon, med brev- og besøksforbud, i tillegg til medieforbud.</p>
      <p>I den forrige kjennelsen kom det fram at <a href="https://www.dagbladet.no/nyheter/forsvareren-refser-politiet/71680600">Manshaus mente det var monotont og kjedelig å sitte i varetekt</a> under restriksjonene. Retten viste da til at politiet hadde samtykket til et kontrollert besøk fra et familiemedlem, og åpnet for flere kontrollerte besøk dersom initiativet kom fra siktede selv eller familiemedlemmer.</p>
      <p>
        <b>Hilde Strand sier til Dagbladet at det har blitt tilrettelagt for ytterligere kontrollerte besøk siden den gang.</b>
      </p>
      <p>- Den siktede har samme rettigheter som andre, understreker hun.</p>
      <p>Strand ønsker ikke å gå mer i detalj på antall gjennomførte kontrollerte familiebesøk, hvem de oppmøtte var eller når det eller de fant sted.</p>
      <h3>Avventer de rettspsykiatriske undersøkelsene</h3>
      <p>Politiet avventer for tida de rettspsykiatriske undersøkelsene, forklarer Strand videre, og legger til at de oppnevnte sakkyndige ligger an til å ville ferdigstille sitt mandat innen fristen 7. november 2019.</p>
      <p>Hun sier det ikke er gjort endringer på spørsmål om de har klart å kartlegge radikaliseringsprosessen til Manshaus, ut fra databeslaget i saken, annet enn tidligere kommunisert.</p>
      <p>
        <b>- Den siste tida av etterforskningen vil vi bruke til å få sett hvor godt vi får beriket spørsmålene rundt denne prosessen, sier hun.</b>
      </p>
      <p>Manshaus har erkjent de faktiske forhold, men nektet straffskyld.</p>
      <p>Manshaus' forsvarer Unni Fries er forelagt opplysningene fra påtalejurist Strand i denne saken, men ønsker ikke å kommentere innholdet.</p>
    </article>
  </body>
</html>