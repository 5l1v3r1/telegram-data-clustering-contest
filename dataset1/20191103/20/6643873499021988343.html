<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/lokalt/i/jdxk49/rouba-mhaissen-fikk-raftoprisen-2019-hvis-du-vil-endre-verden-bruk"/>
    <meta property="og:site_name" content="Bergens Tidende"/>
    <meta property="article:published_time" content="2019-11-03T20:34:02+00:00"/>
    <meta property="og:title" content="Rouba Mhaissen fikk Raftoprisen 2019: – Hvis du vil endre verden, bruk livet ditt på andre"/>
    <meta property="og:description" content="Arbeidet hennes for flyktningers menneskerettigheter ble hedret i Bergen."/>
  </head>
  <body>
    <article>
      <h1>Rouba Mhaissen fikk Raftoprisen 2019: – Hvis du vil endre verden, bruk livet ditt på andre</h1>
      <h2>Arbeidet hennes for flyktningers menneskerettigheter ble hedret i Bergen.</h2>
      <address><time datetime="2019-11-03T20:34:02+00:00">03 Nov 2019, 20:34</time> by <a rel="author">Aurora Berg</a></address>
      <p>26. september <a href="https://www.bt.no/nyheter/lokalt/i/QoOVkA/rouba-mhaissen-tildeles-raftoprisen-2019">annonserte Raftostiftelsen</a> at Rouba Mhaissen (31) er vinneren av Raftoprisen 2019.</p>
      <p>Søndag kveld ble hun tildelt prisen på Den Nationale Scene i Bergen, før hun gikk i fakkeltoget for menneskerettigheter med i overkant av 300 andre.</p>
      <p>I begrunnelsen for prisen skriver Raftostiftelsen at de ønsker å løfte frem Mhaissen og organisasjonen Sawas arbeid for å fremme menneskerettighetene til folk på flukt, og deres rett til å bli inkludert i diskusjoner om sin egen fremtid.</p>
      <figure>
        <img src="https://images.sacdn.no/v2/images/f459b010-0de7-4624-837f-d114988124e2?fit=crop&amp;h=1265&amp;w=1900&amp;s=425e8c10e0acf7aa0cb68e29d9bcfeef036ee60d"/>
        <figcaption>ÆRET: Søndag kveld ble Rouba Mhaissen æret på Den Nationale Scene i Bergen for sitt arbeid for flyktninger.<cite>Fred Ivar Utsi Klemetsen</cite></figcaption>
      </figure>
      <p>– Jeg er æret og ydmyk over å ha blitt tildelt prisen, men jeg ser også på dette som en mulighet til å fortsette med arbeidet jeg allerede har startet, sier menneskerettighetsforkjemperen til BT.</p>
      <details>
        <summary>Fakta<br/>Rouba Mhaissen</summary>
        <p>Alder: 31 år.</p>
        <p>Yrke: Grunnlegger og leder av organisasjonen Sawa for Development and Aid.</p>
        <p>Hovedfokus: Menneskerettigheter, arbeider med å forbedre livssituasjonen til syriske flyktninger i Libanon, med et særskilt fokus på barn og kvinner.</p>
        <p>Aktuelt: Vinner av Raftoprisen 2019.</p>
      </details>
      <h3>Utsolgt utdeling</h3>
      <p>Sigrid Moldestad ledet årets Raftoprisutdeling foran en fullstappet sal, og Mhaissen ble hedret med underholdning fra flere sjangere.</p>
      <p>Blant annet leste fire barn fra Magic Musikalkompani opp dikt som var skrevet av syriske flyktningbarn, og kvelden ble avsluttet med angolsk musikk fra Miss Tati’s Angola70.</p>
      <p>– Hvis du vil endre verden, bruk livet ditt på andre, og alt annet vil komme tilbake til deg, sa Mhaissen på slutten av takketalen sin.</p>
      <figure>
        <img src="https://images.sacdn.no/v2/images/01534aef-5567-497c-889f-5d99eae8c26e?fit=crop&amp;h=1268&amp;w=1900&amp;s=85c4c0d7b646ba7a3e0b40c11fd5cc81b10bd9a5"/>
        <figcaption>LEDET AN: Rouba Mhaissen gikk først i fakkeltoget for menneskerettigheter.<cite>Fred Ivar Utsi Klemetsen</cite></figcaption>
      </figure>
      <p>Etter utdelingen beveget tilskuerne seg ut av Den Nationale Scene, der representanter fra Raftostiftelsen sto klare for å dele ut fakler.</p>
      <p>Fakkeltoget for menneskerettigheter gikk fra Den Nationale Scene og rundt Torgallmenningen, og ble ledet av prisvinneren.</p>
      <h3>Startet tidlig</h3>
      <p>Menneskerettighetsforkjemperen grunnla organisasjonen Sawa for Development and Aid allerede som 22-åring, og har siden arbeidet med å kjempe for flyktningers menneskerettigheter.</p>
      <p>– Jeg håper å bruke støtten jeg har fått av Raftostiftelsen til å hjelpe 100 kvinnelige samfunnsformidlere til å skaffe et bedre liv for seg selv, familiene sine og samfunnene sine, forteller hun.</p>
      <p>Mhaissen understreker at alle har rett til menneskerettigheter, og i talen sin forklarte hun at menneskerettigheter ikke er så komplekse som folk gjerne skal ha det til.</p>
      <p>– Jeg sier som min gud Allah, du skal behandle andre slik som du vil at de skal behandle deg.</p>
      <related>
        <h4>Les også</h4>
        <a href="https://www.bt.no/btmeninger/debatt/i/kJX5g9/hun-insisterer-paa-at-alle-har-krav-paa-beskyttelse"/>
        <a href="https://www.bt.no/nyheter/lokalt/i/QoOVkA/rouba-mhaissen-tildeles-raftoprisen-2019"/>
        <a href="https://www.bt.no/btmeninger/debatt/i/RRXrXO/fra-vondt-til-verre-for-syrere-i-libanon"/>
        <a href="https://www.bt.no/utenriks/i/9v04dr/protestene-fortsetter-i-libanon"/>
      </related>
      <ol>
        <li>
          <a href="https://www.bt.no/tag/Raftostiftelsen">Raftostiftelsen</a>
        </li>
        <li>
          <a href="https://www.bt.no/tag/Libanon">Libanon</a>
        </li>
        <li>
          <a href="https://www.bt.no/tag/Menneskerettigheter">Menneskerettigheter</a>
        </li>
        <li>
          <a href="https://www.bt.no/tag/pris">pris</a>
        </li>
        <li>
          <a href="https://www.bt.no/tag/Samfunnet">Samfunnet</a>
        </li>
      </ol>
    </article>
  </body>
</html>