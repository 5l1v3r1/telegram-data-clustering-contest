<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/zname-kompletni-specifikace-motoroly-one-svysuvnou-kamerkou-vybava-mile-prekvapila-39105"/>
    <meta property="og:site_name" content="mobilenet.cz"/>
    <meta property="article:published_time" content="2019-11-03T08:20:00+00:00"/>
    <meta property="og:title" content="Představení Motoroly One Hyper s výsuvným fotoaparátem je na spadnutí"/>
    <meta property="og:description" content="Čtečka otisků prstů na zádech funguje zároveň jako notifikační dioda Na přední straně je ničím nerušený 6,39&quot; IPS displej Výsuvný modul ukrývá 32Mpx senzor, na zadní straně potom najdeme 64Mpx fotoaparát"/>
  </head>
  <body>
    <article>
      <h1>Představení Motoroly One Hyper s výsuvným fotoaparátem je na spadnutí</h1>
      <address><time datetime="2019-11-03T08:20:00+00:00">03 Nov 2019, 08:20</time> by <a rel="author">Ioannis Papadopoulos, Michal Pavlíček</a></address>
      <p>
        <b>   •  Čtečka otisků prstů na zádech funguje zároveň jako notifikační dioda <br/>   •  Na přední straně je ničím nerušený 6,39" IPS displej <br/>   •  Výsuvný modul ukrývá 32Mpx senzor, na zadní straně potom najdeme 64Mpx fotoaparát</b>
      </p>
      <h3>Aktualizováno 3. 11. 2019</h3>
      <p>Motorola One Hyper s výsuvným fotoaparátem se objevila na seznamu zařízení certifikovaných organizací NBTC, což poukazuje na její brzký příchod. Dočkáme se představení již 13. listopadu, kdy má být odhalena i legendární <a href="https://mobilenet.cz/clanky/13-listopadu-ma-motorola-tiskovku-mozna-predstavi-novy-razr-39202">Motorola RAZR</a> s ohebným displejem?</p>
      <figure>
        <iframe data-src="https://twitter.com/TECH_knowledge7/status/1190867182072160257?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Aktualizováno 22. 10. 2019</h3>
      <p>Začátkem října jsme se dozvěděli o chystané Motorole s výsuvnou čelní kamerkou. Další střípky nyní přidává forum <a href="https://www.xda-developers.com/new-motorola-one-pop-up-camera-mid-range-specs/">XDA Developers</a>. Dozvídáme se, že by se novinka měla jmenovat Motorola One Hyper. Příjemným překvapením pro uživatele by pak mělo být nasazení Androidu 10 od samotného počátku. Doposud tak chybí informace o termínu představení a případné ceně.</p>
      <h3>Původní informace ze 7. 10, 2019</h3>
      <p>Redaktorům španělského serveru <a href="https://www.proandroid.com/exclusiva-tenemos-el-motorola-todo-pantalla-especificaciones-y-fotografias/">proandroid.com</a> se podařilo získat přístup k nejnovějšímu a doposud nepředstavenému smartphonu z řady <a href="https://mobilenet.cz/clanky/motorola-one-zoom-si-vas-ziska-fotoaparaty-i-prijemnou-cenou-38846">Motorole One</a> s vyjíždějící kamerkou. Tento model představuje zároveň první telefon výrobce s ničím nerušeným displejem a ve výbavě nechybí 64megapixelový fotoaparát, <a href="https://mobilenet.cz/clanky/qualcomm-predstavil-herni-procesor-snapdragon-675-36369">Snapdragon 675</a> nebo takřka čistý Android.</p>
      <figure>
        <img src="https://cdn.24net.cz/1/obrazek/motorola-one-s-vyjizdeci-kamerkou-307013/614w"/>
      </figure>
      <p>Největší zajímavostí je pochopitelně vyjíždějící kamerka, která nahradí poměrně masivní průstřel, jenž jsme mohli spatřit u <a href="https://mobilenet.cz/katalog/motorola-one-action">Motorol One Action</a> či <a href="https://mobilenet.cz/katalog/motorola-one-vision-">One Vision</a>. 32megapixelový fotoaparát, který se ukrývá ve vyjíždějícím modulu, disponuje světelností f/2.2 a schopností skládat čtyři pixely do jednoho. Výsledné snímky o rozlišení 8 megapixelů by nás tak mohly mile překvapit svou kvalitou. Zajímavostí také je, že modul vyjíždí z pravé strany. U většiny smartphonů jsme doposud vídali umístění nalevo. Samotný 6,39" IPS LCD displej se může chlubit jemným rozlišením 2 340 × 1 080 pixelů. Podle redaktorů proandroid.com nabízí obrazovka slušný maximální jas a neměli si nač stěžovat.</p>
      <p>Na zádech smartphonu najdeme tradičně umístěnou čtečku otisků prstů, která ovšem disponuje velmi zajímavým prvkem v podobě LED podsvětlení v oblasti lemujícího kroužku. V twitterovém příspěvku níže se můžete podívat, jak vypadá efekt „dýchání“, který se aktivuje při používání telefonu. Další funkcí bude možnost upozornit na nabíjení či příchozí notifikace, což přijde vhod, neboť IPS technologie použitého displeje nehraje do karet režimu Always On, jenž známe z OLED panelů. Čtečka již také neobsahuje logo výrobce uvnitř. Na spodní straně je USB-C a mřížka reproduktoru, zatímco na straně horní najdeme 3,5mm jack.</p>
      <figure>
        <iframe data-src="https://twitter.com/ProAndroid/status/1181162960129056768?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Uvnitř telefonu je poměrně výkonný, avšak energeticky úsporný, Snapdragon 675, kterému dělá společnost 4 GB operační paměti a 128GB úložiště. To vše je završeno takřka čistým Androidem. Podle zkušeností redaktorů běhá telefon „jako po másle“ a není problém si na něm zahrát například nový <a href="https://mobilenet.cz/clanky/legendarni-call-of-duty-dorazilo-na-mobily-stahnete-ho-zcela-zdarma-39058">Call of Duty Mobile</a>. V AnTuTu se pak podařilo nasbírat pěkných 169 300 bodů a slušnou výdrž by měla zajistit 3 600mAh baterie.</p>
      <slideshow>
        <figure>
          <img src="https://cdn.24net.cz/1/obrazek/motorola-one-s-vyjizdeci-kamerkou-307018/614w"/>
        </figure>
        <figure>
          <img src="https://cdn.24net.cz/1/obrazek/motorola-one-s-vyjizdeci-kamerkou-307016/614w"/>
        </figure>
        <figure>
          <img src="https://cdn.24net.cz/1/obrazek/motorola-one-s-vyjizdeci-kamerkou-307017/614w"/>
        </figure>
        <figure>
          <img src="https://cdn.24net.cz/1/obrazek/motorola-one-s-vyjizdeci-kamerkou-307014/614w"/>
        </figure>
        <figure>
          <img src="https://cdn.24net.cz/1/obrazek/motorola-one-s-vyjizdeci-kamerkou-307015/614w"/>
        </figure>
      </slideshow>
      <p>Dvojice fotoaparátů na zadní straně se skládá z 64megapixelového snímače se světelností f/1.8 a 8megapixelového senzoru s clonou f/2.2. Z hlavního fotoaparátu se můžeme těšit na 16megapixelové snímky, a to díky technologii Quad Pixel, která skládá čtyři pixely do jednoho. Fotoaparátu nechybí ani noční režim či možnost pořizování portrétů. Uživatelé mají rovněž možnost fotit v nativním 64Mpx rozlišení. Co se týče videa, je k dispozici záznam ve 4K při 30 FPS. Zpomalené video je pak možné natáčet ve 120 FPS ve Full HD či 240 FPS v HD.</p>
      <related>
        <h4>Přečtěte si také</h4>
        <a href="https://mobilenet.cz/clanky/recenze-motorola-one-action-akcni-hrdina-stredni-tridy-38756"/>
      </related>
      <p>Cena, stejně jako finální název, tohoto modelu zatím nebyla zveřejněna. Očekává se však, že by mohla činit zhruba 8 až 9 tisíc korun.</p>
      <related>
        <h4>Související články</h4>
        <a href="https://mobilenet.cz/clanky/takto-dobre-muze-fotit-stredni-trida-test-fotoaparatu-motoroly-moto-g7-plus-37122"/>
        <a href="https://mobilenet.cz/clanky/xiaomi-si-patentovalo-netradicni-umisteni-selfie-fotoaparatu-najdete-je-v-rohu-39161"/>
        <a href="https://mobilenet.cz/clanky/vivo-v17-pro-je-prvnim-telefonem-na-svete-sdualni-pop-up-selfie-kamerou-38888"/>
        <a href="https://mobilenet.cz/clanky/recenze-huawei-p-smart-z-je-libo-pop-up-38620"/>
        <a href="https://mobilenet.cz/clanky/posledni-aktualizace-samsungu-galaxy-a80-nove-pridava-autofokus-i-do-selfie-rezimu-38514"/>
        <a href="https://mobilenet.cz/clanky/cinska-herecka-vypustila-do-sveta-selfies-z-huawei-nova-5i-pro-mate-30-lite-38450"/>
      </related>
    </article>
  </body>
</html>