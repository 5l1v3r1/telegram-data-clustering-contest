<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/na-zimni-pneu-zatim-prezulo-vyrazne-mene-lidi-nez-loni/1816562?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T08:45:00+00:00"/>
    <meta property="og:title" content="Na zimní pneu zatím přezulo výrazně méně lidí než loni"/>
    <meta property="og:description" content="Praha - Na zimní pneumatiky mělo na začátku listopadu přezuto 64 procent motoristů, což je o 16 procentních bodů méně než loni. Může za to teplé počasí, které po většinu předchozího měsíce panovalo. Vyplývá to z aktuálních informací obchodníků a pneuservisů."/>
  </head>
  <body>
    <article>
      <h1>Na zimní pneu zatím přezulo výrazně méně lidí než loni</h1>
      <address><time datetime="2019-11-03T08:45:00+00:00">03 Nov 2019, 08:45</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Na zimní pneumatiky mělo na začátku listopadu přezuto 64 procent motoristů, což je o 16 procentních bodů méně než loni. Může za to teplé počasí, které po většinu předchozího měsíce panovalo. Vyplývá to z aktuálních informací obchodníků a pneuservisů.</p>
      <p>"Teplé počasí nabádá k tomu přezouvání odkládat. Řidiči však často neberou v potaz možnost náhlé změny počasí a dlouhé čekací lhůty v pneuservisech," uvedl ředitel obchodu Pneumatiky.cz Vojtěch Schwangmaier. Od začátku listopadu do konce března přitom platí povinnost používat zimní výbavu v případě zhoršených povětrnostních podmínek nebo tam, kde to nařizuje dopravní značka.</p>
      <p>Závislost zájmu o přezouvání na počasí potvrzuje i aktivita uživatelů na srovnávači Heureka.cz. Minulý týden s teplým počasím hledání zimních pneu klesalo. "S každým dalším ochlazením se zájem zase zvedá, což potvrdil tento týden. Oproti minulému týdnu vyhledávání narostlo o 40 procent," dodala obsahová ředitelka Heureky Alexandra Čermáková.</p>
      <p>Menší zájem o přezouvání hlásí i majitelé pneuservisů. "Čekací lhůty se v tuhle chvíli pohybují okolo dvou týdnů. Řidiči tak na přezutí čekají kratší dobu než loni, kdy byly k 1. listopadu třítýdenní čekací lhůty standard. Hlavní sezóna je posunutá zhruba o týden. Majitelé pneuservisů očekávají druhou vlnu přezouvání v polovině listopadu," podotkl Schwangmaier. Čekací lhůty by podle něj měly postupně mizet až na konci listopadu.</p>
      <p>Kvůli vyšším provozním nákladům na technologie a pracovní sílu většina pneuservisů zdražila zhruba o pět procent. Za sadu nových zimních pneumatik pro osobní auta řidiči v průměru utratili 6011 Kč, což je o 111 Kč více než loni. Za nejdražší offroadové a SUV pneumatiky však řidiči paradoxně zaplatili v průměru o 46 Kč méně než loni. Podle Schwangmaiera to souvisí především s tím, že větší rozměry pneumatik vzhledem k vyšší poptávce dlouhodobě zlevňují.</p>
    </article>
  </body>
</html>