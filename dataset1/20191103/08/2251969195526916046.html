<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/03/baldassarri-fa-rima-con-rimonta-recupera-15-posizioni-e-chiude-in-top-ten/1320666/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-03T08:13:17+00:00"/>
    <meta property="og:title" content="Baldassarri fa rima con rimonta: recupera 15 posizioni e chiude in top ten"/>
    <meta property="og:description" content="MOTO 2 - Il pilota di Montecosaro scatta dalla 22esima posizione e chiude settimo nel circuito di Sepang, in Malesia. Raggiunge quota 171 in classifica generale e migliora il proprio record personale di punti"/>
  </head>
  <body>
    <article>
      <h1>Baldassarri fa rima con rimonta: recupera 15 posizioni e chiude in top ten</h1>
      <h2>MOTO 2 - Il pilota di Montecosaro scatta dalla 22esima posizione e chiude settimo nel circuito di Sepang, in Malesia. Raggiunge quota 171 in classifica generale e migliora il proprio record personale di punti</h2>
      <address><time datetime="2019-11-03T08:13:17+00:00">03 Nov 2019, 08:13</time> by <a rel="author">Michele Carbonari</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F03%2Fbaldassarri-fa-rima-con-rimonta-recupera-15-posizioni-e-chiude-in-top-ten%2F1320666%2F">Condividi259</a><a href="https://twitter.com/intent/tweet?text=Baldassarri+fa+rima+con+rimonta%3A++recupera+15+posizioni++e+chiude+in+top+ten&amp;url=https%3A%2F%2Fwww.cronachemaceratesi.it%2F2019%2F11%2F03%2Fbaldassarri-fa-rima-con-rimonta-recupera-15-posizioni-e-chiude-in-top-ten%2F1320666%2F">Tweet</a>Email259 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/06/Baldassarri-Mugello-Prove-1-325x244.jpeg"/>
      </figure>
      <p> </p>
      <p>di <b>Michele Carbonari</b></p>
      <p><b>Lorenzo Baldassarri è ormai sinonimo di “rimonta incredibile”. Domenica scorsa in Australia ha recuperato ben 14 posizioni chiudendo quinto (<a href="https://www.cronachemaceratesi.it/2019/10/27/baldassarri-sfiora-limpresa-in-australia-recupera-14-posizioni-e-arriva-a-un-passo-dal-podio/1317940/">leggi l’articolo</a>), oggi in Malesia fa addirittura meglio: ne guadagna 15, arriva settimo e migliora il personale record di punti in classifica generale nel mondiale di Moto 2. Con i nove punti messi in cascina nel circuito di Sepang raggiunge quota 171, superando i precedenti 162 della scorsa stagione eguagliati proprio a Phillip Island. </b>Il Balda occupa attualmente il settimo posto nel motomondiale e nell’ultimo gran premio del 2019, a Valencia fra due settimane, si contenderà il risultato di miglior italiano insieme a Luca Marini (avanti di undici lunghezze).</p>
      <p>Nel giorno in cui il rivale e fratello d’arte Alex Marquez conquista il mondiale di categoria, il centauro di Montecosaro si rende protagonista di un’altra grandiosa impresa. Ancora una volta si è trovato alle prese con un weekend da dimenticare. La somma del 17esimo, 21esimo e 18esimo tempo nelle prove libere non è sufficiente per entrare in Q1, mentre in Q2 ottiene solo l’ottavo crono. Di conseguenza scatta dalla 22esima casella in griglia, ma niente lo spaventa e Baldattack inizia la sua personale rimonta che lo porterà ad essere il migliore degli italiani alla bandiera a scacchi. Entra nella top ten, settimo, e conclude a meno di dieci secondi dal vincitore Brad Binder (Marquez e Luthi completano il podio).</p>
    </article>
  </body>
</html>