<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/70138-TOP-10-Tito-mladi-slovenski-interpreti-aktualne-stoja-za-pozornost"/>
    <meta property="og:site_name" content="REFRESHER"/>
    <meta property="article:published_time" content="2019-11-03T08:26:00+00:00"/>
    <meta property="og:title" content="TOP 10: Títo mladí slovenskí interpreti aktuálne stoja za pozornosť"/>
    <meta property="og:description" content="Pripravili sme si pre teba výber desiatich interpretov, ktorí síce nepatria medzi nováčikov, určite by si však mal mať prehľad o ich tvorbe aj budúcich projektoch."/>
  </head>
  <body>
    <article>
      <h1>TOP 10: Títo mladí slovenskí interpreti aktuálne stoja za pozornosť</h1>
      <address><time datetime="2019-11-03T08:26:00+00:00">03 Nov 2019, 08:26</time> by <a rel="author">Viktor Kniš</a></address>
      <p>
        <b>Pripravili sme si pre teba výber desiatich interpretov, ktorí síce nepatria medzi nováčikov, určite by si však mal mať prehľad o ich tvorbe aj budúcich projektoch.</b>
      </p>
      <p>Slovenský rap sa za posledných pár rokov výrazne zmenil a nabral výrazne odlišné kontúry. Dobrou správou je, že v porovnaní s obdobím okolo roku 2016 sa mu chce venovať menej príživníkov a zároveň to viac mladých interpretov myslí naozaj vážne. Uvedomili si dôležitosť toho odlíšiť sa od svojich kolegov, ktorí už na scéne pôsobia a našli si svoju cestu, ktorá je síce ešte nevyšlapaná, určite však má zmysel. </p>
      <p>V nasledujúcich riadkoch si zhrnieme <b>10 podľa nášho názoru najperspektívnejších slovenských raperov súčasnosti</b>. Niektorí z nich síce vekom nie sú najmladší, do úvahy však berieme hlavne to, ako dlho sa tvorbe venujú a koľko nám jej už priniesli. Do úvahy sme teda nebrali napríklad ani Haha Crew, ktorí sú služobne najstaršími v rámci celej pomyselnej novej vlny. </p>
      <related>
        <a href="https://refresher.sk/69446-Ego-Tekashi-nebol-ziadny-gangster-Bol-v-rozpakoch-ked-mal-preskocit-plot-na-kupalisko"/>
      </related>
      <p>Každý z nasledujúcich interpretov dáva svojej cieľovej skupine niečo iné, či už hudobne, alebo lyricky. Ide o náš subjektívny výber, zároveň budeme radi, keď nám v komentároch napíšeš, akých služobne mladších interpretov sleduješ ty a prečo sa s nimi dokážeš stotožniť. </p>
      <h3>AstralKid22</h3>
      <p>AstralKid22 prenikol na rapovú scénu z tej producentskej, keďže pôvodne si jeho tvorbu mohol sledovať pod pseudonymom Conspiracy Flat. Po odchode z Pil Cho Comebackgangu vytvoril spoločne s ďalšími interpretmi novú platformu, ktorá dáva možnosť aj ďalším v ich vlastnom štúdiu tvoriť vlastnú hudbu, práve Astral sa však stal pomyselným lídrom, ktorý mal možnosť spolupracovať napríklad už aj na Nik Tendovom najnovšom počine. Jeho tvorba sa nesie v duchu nového zvuku, je veľmi dobre zvládnutá hudobne a má všetko, čo mladý poslucháč v dnešnej dobe očakáva. </p>
      <figure>
        <iframe src="https://www.youtube.com/embed/66_M7jqezI8" width="700" height="380" data-service="Youtube" scrolling="no"/>
      </figure>
      <h3>Saul</h3>
      <p>Saul z KHANS sa prvýkrát zviditeľnil po Sameyovom boku a spoločne s celou skupinou dostali možnosť vydávať pod FCK THEM. A to aj napriek tomu, že prvé skladby vydával na YouTube už v roku 2017. Zaujať dokázal po hudobnej aj vizuálnej stránke a ako devízu využíva aj spevácke schopnosti. Do veľkej miery mu pomáha aj fakt, že si veľmi dobre rozumejú s producentom Nurim, ktorého služby v poslednom čase veľmi aktívne využívajú aj členovia Haha Crew. </p>
      <figure>
        <iframe src="https://www.youtube.com/embed/0gVRA48AUps" width="700" height="380" data-service="Youtube" scrolling="no"/>
      </figure>
      <h3>Osem</h3>
      <p>Osem síce prvé skladby vydával už pred viac ako dvoma rokmi, aj napriek tomu by sme mu chceli dať priestor v rebríčku mladých raperov, ktorí by nemali ujsť tvojej pozornosti. Ako jeden z veľmi mála totiž nenabehol na pomyselnú novú vlnu, aj keď, samozrejme, nezaostáva, ani sa nezabudol na ulici. Ak si však doteraz mal problém s počúvaním mladých interpretov, lebo nemáš pocit, že by chceli textom povedať niečo viac, Osem môže byť dobrou alternatívou. Podporu si vyslúžil aj od viacerých starších kolegov vrátane členov DMS. </p>
      <figure>
        <iframe src="https://www.youtube.com/embed/nFMte6y-bWc" width="700" height="380" data-service="Youtube" scrolling="no"/>
      </figure>
      <h3>Alan Murin </h3>
      <p>Alan Murin je služobne najmladším spomedzi všetkých v našom výbere, skúsenosti s hudbou má však s veľkou pravdepodobnosťou paradoxne najviac. Študuje totiž hudobné inžinierstvo v Londýne, čo sa odráža aj na tom, ako znejú výsledky jeho práce. Je veľmi svojský aj po lyrickej stránke, keďže už v prvej skladbe zadefinoval, že sa nechce nasilu hrať na čokoľvek z toho, čo sme už mali možnosť v rámci scény počuť. Vylučuje drogy, nefajčí a v pláne nemá ani kérku na tvári. Zatiaľ vydal dva EP projekt s troma skladbami a do konca roka by malo svetlo sveta uzrieť aj ďalšie.</p>
      <figure>
        <iframe src="https://www.youtube.com/embed/d57GtDUBkUc" width="700" height="380" data-service="Youtube" scrolling="no"/>
      </figure>
      <h3>Luisa</h3>
      <p>Luisa je raperkou, aká na Slovensku zatiaľ chýbala. Nedáva si servítku pred ústa, rapuje o svojom živote a nasilu nenakladá ostatným ženám. Pozornosť venuje radšej opisu svojho života, vďaka čomu získava jej tvorba osobitú hodnotu. Zároveň je nám všetkým jasné, že jej rapová knowledge je v porovnaní s kolegyňami na výrazne vyššej úrovni, čomu nasvedčujú aj referencie v textoch. Na konte má debutové EP, spolupráce s etablovanými kolegami a po pár skladbách dostala možnosť vystupovať naživo, čo sa javí ako slušný začiatok.</p>
      <figure>
        <iframe src="https://www.youtube.com/embed/W1cCSa32-zg" width="700" height="380" data-service="Youtube" scrolling="no"/>
      </figure>
      <h3>Marko Damian</h3>
      <p>Marko Damian je jedným zo zatiaľ posledných Pil Cho objavov, ktorý pod vlajkou Comebackgangu vydával už svoje úplne prvé skladby. Spomedzi našej desiatky ide pravdepodobne o prirodzene najtalentovanejšieho interpreta, ktorý má skvelý cit nielen na hudbu, ale aj vizuálnu stránku tvorby. Zatiaľ sa profiloval ako mumble raper, ktorý dokáže byť veľmi osobný, zároveň popri tom vie, ako má znieť hit. Jeho debutové EP síce bolo viac umelecké ako bangrovité, fanúšikovia sa s ním však dokážu ľahko stotožniť a v prípade, že pridá na aktivite, bude stúpať aj jeho meno. </p>
      <figure>
        <iframe src="https://www.youtube.com/embed/9gcjbqhWMuc" width="700" height="380" data-service="Youtube" scrolling="no"/>
      </figure>
      <h3>Luna</h3>
      <p>Na prvý pohľad možno nevýrazný chalan, keď však začne rapovať, veľmi rýchlo ťa presvedčí o svojich kvalitách. Pôvodne sme si mysleli, že bude v prvom rade grime MC, zatiaľ nám však dokazuje, že dokáže osedlať skladbu bez rozdielu na jej BPM. To, že je členom Dogma Family, snáď dostatočne vypovedá o jeho pozícii v rámci scény a aj tom, akým spôsobom ku hudbe pristupuje.</p>
      <figure>
        <iframe src="https://www.youtube.com/embed/7PyCtp_VpCA" width="700" height="380" data-service="Youtube" scrolling="no"/>
      </figure>
      <h3>Porsche Boy</h3>
      <p>Porsche Boy sa do povedomia dostal len pred niekoľkými mesiacmi vďaka Dalybovi, Wugabovi a ďalším chalanom z FCK THEM, ktorí mu dokonca umožnili, aby na tejto platforme vydal svoj prvý videoklip. O jeho tvorbu sa postaral práve vranovský tvorca meme obrázkov Wugabo a my tak máme možnosť sledovať aj to, ako pankáčsky prejav Porsche Boya vyzerá v praxi. </p>
      <p>Jeho charakteristický prejav síce správne napovedá, že nejde o žiadne rapové umenie, práve na prvý pohľad „obyčajné“ strojové rýmovanie môže v konečnom dôsledku fungovať dobre aj na živých koncertoch. Samozrejme, bude záležať aj od toho, nakoľko dokáže byť Porsche Boy inovátorom v rámci štýlu, ktorý si zvolil, aj v budúcnosti. </p>
      <figure>
        <iframe src="https://www.youtube.com/embed/ps9xdxbgyEo" width="700" height="380" data-service="Youtube" scrolling="no"/>
      </figure>
      <h3>Patrik Rivier</h3>
      <p>Patrik Rivier pracuje ako zvukový inžinier v štúdiu Mateja Straku, a tak má prirodzene veľmi blízko ku tvorbe. Zatiaľ má na konte len pár skladieb, a tak si nie sme úplne istí, akou cestou sa chce vydať, experimentuje však s autotune, melódiami a stavia na zvučných refrénoch. V jeho tvorbe sa prejavujú moderné prístupy ku tvorbe a v prípade, že dokáže do textov prejaviť ešte viac osobnosti, s veľkou pravdepodobnosťou o ňom budeme ešte veľa počuť. </p>
      <figure>
        <iframe src="https://www.youtube.com/embed/_60bJtFvvNQ" width="700" height="380" data-service="Youtube" scrolling="no"/>
      </figure>
      <h3>Bighorse</h3>
      <p>Bighorse sa síce venuje v prvom rade hudobným produkciám a borovičke, keďže však trávi v štúdiu veľa času, vyskúšal si aj pozíciu interpreta. Dnes už vieme, že obzvlášť po lyrickej stránke mu to ide veľmi dobre, narozdiel od mnohých kolegov dokáže byť dôvtipný, je veľmi úprimný a s radosťou venuje svoje riadky tým, ktorí ho hnevajú najviac.</p>
      <p>Jeho autenticita v kombinácii s nenapodobiteľným a mierne ukričaným hlasom si zatiaľ svoje čaro drží aj vďaka tomu, že slohy rozdáva len sporadicky. Je otázne, či by Bighorse dokázal utiahnuť aj celý album, vieme si však predstaviť jeho prítomnosť napríklad na labelovom projekte Dogmy. </p>
      <figure>
        <iframe src="https://www.youtube.com/embed/0nzgtvq4VmU" width="700" height="380" data-service="Youtube" scrolling="no"/>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/76146-XXXTentacion-aj-Nipsey-Hussle-su-medzi-najlepsie-zarabajucimi-zosnulymi-celebritami-planety"/>
        <a href="https://refresher.sk/76138-Cardi-B-prezradila-coho-sa-boji-najviac-moderatorke-Cardi-E-Kto-je-jej-dvojnicka"/>
        <a href="https://refresher.sk/76137-Billie-Eilish-pochybovala-ci-si-este-uziva-hudbu-Co-jej-pocas-turne-vadi-najviac"/>
        <a href="https://refresher.sk/76132-Welcome-to-the-Black-Parade-znovu-zaznie-nazivo-My-Chemical-Romance-ohlasili-comeback-prvy-koncert-nas-caka-este-tento-rok"/>
        <a href="https://refresher.sk/76103-Preco-si-na-nu-dobry-len-vtedy-ked-je-na-teba-zla-Ariana-Grande-a-Nicki-Minaj-su-Charlieho-anjeli"/>
        <a href="https://refresher.sk/76067-Taylor-Swift-je-najdolezitejsou-umelkynou-poslednych-10-rokov-tvrdi-prestizna-hudobna-akademia"/>
        <a href="https://refresher.sk/76056-Legendarny-spevak-nenavidiel-hudbu-Eda-Sheerana-a-Katy-Perry"/>
        <a href="https://refresher.sk/70700-Billie-Eilish-zdiela-halloweenske-kostymy-ludi-ktori-sa-za-nu-prezliekaju-Jeden-ocenila-velmi-vulgarnym-komentarom"/>
      </related>
    </article>
  </body>
</html>