<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/pakistan-protesty-w-islamabadzie,982500.html"/>
    <meta property="og:site_name" content="TVN24"/>
    <meta property="article:published_time" content="2019-11-03T08:51:01+00:00"/>
    <meta property="og:title" content="&quot;Ten gigantyczny tłum może sam aresztować premiera&quot;"/>
    <meta property="og:description" content="Kilkadziesiąt tysięcy osób protestowało w sobotę w stolicy Pakistanu, Islamabadzie, domagając się dymisji premiera Imrana Khana. Był to trzeci dzień demonstracji pod wodzą przywódcy partii fundamen..."/>
  </head>
  <body>
    <article>
      <h1>"Ten gigantyczny tłum może sam aresztować premiera"</h1>
      <address><time datetime="2019-11-03T08:51:01+00:00">03 Nov 2019, 08:51</time> by <a rel="author">MP/adso</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/63a2b0af-35b8-4d35-b4d3-1dfab44631c2-480p.mp4" autoplay="" loop=""/>
        <figcaption>Protesty w Pakistanie<cite>Foto: EPA/T. MUGHAL | Video: EPA/T. MUGHAL</cite></figcaption>
      </figure>
      <h3>Kilkadziesiąt tysięcy osób protestowało w sobotę w stolicy Pakistanu, Islamabadzie, domagając się dymisji premiera Imrana Khana. Był to trzeci dzień demonstracji pod wodzą przywódcy partii fundamentalistów muzułmańskich Maulany Fazlura Rehmana.</h3>
      <p>Rehman dał premierowi czas do niedzieli na ustąpienie ze stanowiska w związku z - jak tłumaczył - problemami gospodarczymi w kraju.</p>
      <related>
        <a href="https://www.tvn24.pl/wiadomosci-ze-swiata,2/byly-premier-pakistanu-wyszedl-z-wiezienia,980580.html"/>
      </related>
      <p>Lider ortodoksyjnej partii islamskiej zapowiedział, że może spróbować zmusić premiera do dymisji poprzez zorganizowanie masowego marszu na "czerwoną strefę", gdzie znajduje się parlament, rezydencja premiera, rządowe budynki i ambasady - pisze AP.</p>
      <h3>"Ten tłum może sam aresztować premiera"</h3>
      <p>W sobotę władze wzmocniły środki bezpieczeństwa wokół dzielnicy rządowej. Dostępu do budynków pilnują jednostki policji i sił paramilitarnych, ustawiono też kontenery na ulicach prowadzących do tej części miasta.</p>
      <p>- Ten gigantyczny tłum może sam aresztować premiera w jego domu, jeżeli (Khan - red.) nie zrezygnuje w ciągu dwóch dni - powiedział w nocy z piątku na sobotę Rehman, apelując do pakistańskiego wojska o to, by nie stało po stronie Khana.</p>
      <h3>Najbardziej radykalne ugrupowanie</h3>
      <p>Do udziału w proteście są dopuszczeni jedynie mężczyźni. Rehman początkowo odmówił dziennikarkom wstępu na teren miasteczka namiotowego, rozciągającego się na długość ponad kilometra. Zakaz wywołał burzę w mediach społecznościowych i ostatecznie reporterki dostały zgodę na wejście do obozu.</p>
      <related>
        <a href="https://www.tvn24.pl/wiadomosci-ze-swiata,2/uruchomia-korytarz-religijny-dla-pielgrzymow-rokowania-byly-bardzo-trudne,980310.html"/>
      </related>
      <p>Ugrupowanie Rehmana - Jamaat-e-Ulema-e-Islam (JUI) - to jedno z najbardziej radykalnych ugrupowań politycznych w Pakistanie. Rehman sprzeciwiał się między innymi wprowadzeniu przepisów mających na celu walkę z przemocą wobec kobiet.</p>
      <h3>Nie boi się gróźb</h3>
      <p>Lider ugrupowania oskarża też wojsko o wpływanie na wybory parlamentarne w 2018 roku, w których zwyciężyła partia Khana. Składający się z siedmiu konserwatywnych religijnych i prawicowych partii sojusz Rehmana - Zjednoczona Rada Działania - zdobył jedynie 16 miejsc w 342-osobowym Zgromadzeniu Narodowym, niższej izbie parlamentu.</p>
      <p>Premier Khan zapowiedział, że nie ulegnie presji ze strony protestujących - nie ustąpi ani nie zwoła przedterminowych wyborów. Dodał, że nie boi się gróźb ze strony Rehmana, wysuwanych pod adresem jego rządu.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/pasazerowie-wyskakiwali-z-plonacego-pociagu-wielu-zabitych-i-rannych,981849.html"/>
        <a href="https://www.tvn24.pl/wiadomosci-ze-swiata,2/byly-premier-pakistanu-wyszedl-z-wiezienia,980580.html"/>
        <a href="https://www.tvn24.pl/wiadomosci-ze-swiata,2/uruchomia-korytarz-religijny-dla-pielgrzymow-rokowania-byly-bardzo-trudne,980310.html"/>
        <a href="https://www.tvn24.pl/wiadomosci-ze-swiata,2/dwa-nieudane-podejscia-do-ladowania-w-czasie-burzy-samolot-z-williamem-i-kate-musial-zawrocic,978341.html"/>
        <a href="https://www.tvn24.pl/wiadomosci-ze-swiata,2/wielkie-wejscie-williama-i-kate-przyjechali-na-przyjecie-tuk-tukiem,977867.html"/>
      </related>
    </article>
  </body>
</html>