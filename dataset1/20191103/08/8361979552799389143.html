<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/gorodi-i-konservaciya-shist-zvichok-ukrajinciv-yaki-nespodivano-spriyayut-stalomu-rozvitku-tochka-zoru-50051306.html"/>
    <meta property="og:site_name" content="НВ"/>
    <meta property="article:published_time" content="2019-11-03T08:40:00+00:00"/>
    <meta property="og:title" content="Шість звичок українців, які несподівано сприяють сталому розвитку"/>
    <meta property="og:description" content="У українців, як і в кожної іншої нації, є звички і традиції, які ми, як постколоніальний народ, недооцінюємо, а то й відверто їх соромимося. Хоч вони можуть стати нашою перепусткою у майбутнє"/>
  </head>
  <body>
    <article>
      <h1>Шість звичок українців, які несподівано сприяють сталому розвитку</h1>
      <h2>У українців, як і в кожної іншої нації, є звички і традиції, які ми, як постколоніальний народ, недооцінюємо, а то й відверто їх соромимося. Хоч вони можуть стати нашою перепусткою у майбутнє</h2>
      <address><time datetime="2019-11-03T08:40:00+00:00">03 Nov 2019, 08:40</time> by <a rel="author">Володимир Хіцяк</a></address>
      <p>Нещодавно у Римі відбувся Третій симпозіум із сталого розвитку (далі — СР), де експерти із семи країн презентували найновіші дослідження щодо стану довкілля, економічних моделей СР, галузевих проблем (пластик, відновлювальна енергія тощо). Як учасника Симпозіуму, мене <b>вразила співзвучність деяких проривних трендів із нашими «народними» звичками і практиками.</b> Пропоную коротко їх оглянути і, хто зна, можливо, після невеликого ребрендингу вони теж стануть нашою «візитною карткою» у світі, який прагне стало розвиватися.</p>
      <p>
        <b>1. Дача і город</b>
      </p>
      <p>Кумедні меми про дачників і «саджальників» картоплі періодично веселять офісний планктон у соцмережах. Поки дотепники змагаються в гуморі, економісти-любителі підраховують собівартість і збитки від такого хобі.</p>
      <p>Однак не все так однозначно. Дослідники Thomas L. Theis і Joseph F. Bozeman, з Університету Іллінойс (Чикаго, США), презентуючи харчові звички американців та аналізуючи вплив індустрії їжі на довкілля, дійшли до висновку, що так звані urban gardens&amp;farms (міські сади і міні-ферми) є одним із чинників покращення харчової безпеки та зниження рівня забруднення довкілля.</p>
      <p>Все більше американців та мешканців інших розвинутих країн охоче проводять час, вирощуючи овочі та фрукти біля свого дому. По-перше, це відповідає принципам «циркулярної економіки» — одному із стовпів СР. Адже мова йде про короткий цикл виробництва продукту, так би мовити «з поля — до столу», без потреби в переробці, упаковці та логістиці. По-друге, урбан-сади та ферми потребують менше води і мають кращу урожайність завдяки кращим технологіям і догляду. І, зрештою, це суттєво покращує раціон споживача, а, відповідно, позитивно впливає на здоров’я.</p>
      <p>Тому нам не треба винаходити нічого нового, хіба що позбутися звички недооцінювати власні традиції. Більше того, знамениті українські дачі у перехідному періоді від планової до ринкової економіки стали чинником харчової безпеки, адже саме там у буремні 90-ті українці вирощували «калорії», які були для них недоступними через економічну ситуацію.</p>
      <p>Вже зараз можна планувати модернізацію цієї звички і створення умов для подальшого розвитку міської агрокультури, наприклад, через стимули для забудовників (теплиці на дахах), можливості для обміну продукцією (локальні ринки), навчання про нові технології (вертикальні грядки, гідропоніка тощо).</p>
      <p>
        <b>2. Не викидай — пригодиться</b>
      </p>
      <p>Пригадуєте жарти на адресу представників старшого покоління через їхню звичку не викидати, а зберігати речі, бо «колись пригодиться»? А тепер зайдіть у Фейсбук і погляньте на кількість «лайків» під фотографією блогера, який хвалиться шопінгом з еко-торбинкою.</p>
      <p>Не викидати, а повторно використовувати речі — один із потужних світових рухів на підтримку цілей СР. Скажімо, в розвинутих країнах, за різними підрахунками, 20−30% їжі викидають на смітники. В українських господарствах такі залишки часто використовують для приготування органічних добрив або як їжу для тварин.</p>
      <p>Загалом, зменшення рівня споживання так званих commodities (товарів широкого вжитку) є однією з умов покращення стану довкілля. А зменшити споживання можна через продовження життєвого циклу продукту (ремонтувати, а не викидати) або через повторне використання для інших цілей. Як тут не згадати опудала з використаного одягу, теплиці із старих вікон чи меблі з ящиків?</p>
      <p>
        <b>3. Головне, щоб діти були щасливі</b>
      </p>
      <p>Після появи результатів «Глобального дослідження щастя і політичних поглядів» від компанії Schoen Consulting (опитано громадян 15 країн, репрезентативна вибірка — 51,9% всього населення світу), багато українських експертів поспішили посипати голову попелом: як так, найважливішим чинником в житті українців є щастя їхніх дітей (32% від усіх запропонованих варіантів). Багато говорилося про незрілість суспільства, невміння жити «тут і тепер».</p>
      <p>Однак, чи так вже й погано перейматися долею своїх же ж нащадків? Адже сама концепція СР передбачає таку соціально-економічну модель, в рамках якої ми мінімізуємо існуючі, або, щонайменше, не створимо нових проблем для наступних поколінь. Загалом, СР — це не про щастя «тут і тепер» за будь-яку ціну. Це про те, яке середовище для життя ми залишимо нашим нащадкам. Звичайно, нам залишається ще багато домашньої роботи, адже бажання бачити дітей щасливими часто не корелює з рівнем відповідальності батьків і їх готовністю щось робити для цього, особливо, коли мова йде про речі, які не зачіпають людину безпосередньо.</p>
      <p>Але саме таке бажання — дуже добрий грунт для подальшої промоції і впровадження практик СР у щоденне життя. І саме від «бажання щастя дітям» можна відштовхуватися у формуванні необхідних смислів для українців під час інформаційних кампаній.</p>
      <p>
        <b>4. Зв’язок поколінь</b>
      </p>
      <p>Ще одна дуже потрібна звичка (хоч не лише українська). Спільні зустрічі, підтримка, емоційні зв’язки, передаваність традицій — все це набуває нового значення у світлі сталого розвитку. Скажімо, однією з цілей СР є подолання бідності та нерівності.</p>
      <p>Багато дослідників вважають, що уряди самі по собі, без залучення громадян, не здатні справитися із цим завданням. Про яке залучення йдеться? Передусім, про підтримку неспроможних осіб в межах своєї родини. Це важлива етична проблема сучасного людства, зосередженому на власному гедонізмі і споживанні.</p>
      <p>Адже підтримка (матеріальна, психологічна) хворого родича чи старенької бабусі не лише покращує становище цих людей, а й формує корисні навички та інший рівень емпатії того, хто допомагає. Людина, яка підтримує старшого родича, зовсім по-іншому сприйматиме дискримінацію через вік (ейджизм), ніж той, хто ніколи близько не контактував із представниками «не свого» покоління.</p>
      <p>Зв’язок поколінь допомагає не лише краще бачити зміни, яких зазнає людство, але й також бачити потреби інших груп суспільства та ідентифікувати загрози для них (наприклад, дискримінації).</p>
      <p>
        <b>5. «Спробуйте, це домашнє»</b>
      </p>
      <p>Сьогодні нікого не здивуєш словом «крафт». Але ж це те, чим ми займаємося вже десятиліттями — загляньте-но у підвал чи комору вашої бабусі, де красивими рядами розташувалися банки з варенням та консервацією.</p>
      <p>Попри певний скепсис до такої діяльності з боку «прогресивної» публіки, любов до крафту в його українському варіанті — це теж одна із звичок в дусі сталого розвитку.</p>
      <p>Адже крафтова їжа, одяг чи предмети інтер'єру — це використання локальної сировини, зменшення відходів та повторне використання (наприклад, банок чи діжок). Скажімо, у США, за даними Craft and Hobby Association 64% домогосподарств в тій чи іншій мірі залучені у крафтове виробництво, а ринок крафтової продукції стабільно зростає.</p>
      <p>Тому українські «домашні мануфактури» — це теж національне надбання, яке до того ж — дружнє до довкілля.</p>
      <p>
        <b>6. Цінність спільноти</b>
      </p>
      <p>Звичка зважати на те, «що люди скажуть» — не найприємніша українська риса характеру, яку, втім, можна використати з користю. Українці звикли перебувати у спільнотах і зважати на думку інших її членів. Можна сперечатися, до якої міри ця звичка корисна, однак фактом є те, що практики СР передбачають ріст ролі локальних громад. І вміння співіснувати в спільноті, знаходити компроміси та розвивати спільні проекти — це те, що стане основою економіки майбутнього.</p>
      <p>Абревіатура LMDCE (Locally Managed Decentralized Circular Economy) перекладається як «локально керована децентралізована циркулярна економіка», основною ідеєю якої є підтримка локальних економік з коротким шляхом від виробництва до споживача. Однак LMDCE не лише про місцеве виробництво. Це передусім така модель, в якій кожен учасник розуміє власну відповідальність і вигоди від практик сталого розвитку. Наприклад, на місцевому рівні легше домовитися про те, як поводитися з відходами, що робити, щоб їх було менше. Скажімо, замість того, аби викидати чи утилізувати залишки/відходи, підприємства можуть пропонувати їх тим, кому це потрібно для переробки.</p>
      <p>Економіст Yoram Krozer з Університету Твенте (Нідерланди) представив дослідження «Фінансування переходу до економіки з низьким рівнем споживання вуглеводнів (low-carbon economy)», в якому довів, що жоден уряд в світі не спроможний повноцінно профінансувати необхідні для цього заходи. Виходом є приватні інвестиції, в тому числі — домогосподарств та локальних громад. Тому підтримка децентралізації паралельно із стимулюванням залученості громадян до діяльності громад може стати ще однією цеглинкою нашого спільного майбутнього.</p>
    </article>
  </body>
</html>