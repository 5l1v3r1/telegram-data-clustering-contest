<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425049/kleidwsan-oi-24-kai-48-doseis-apo-to-2020"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-03T08:35:02+00:00"/>
    <meta property="og:title" content="Κλείδωσαν οι 24 και 48 δόσεις από το 2020"/>
    <meta property="og:description" content="Αλλαγές στην πάγια ρύθμιση χρεών προς το Δημόσιο, αλλά και στο καθεστώς συγκέντρωσης ηλεκτρονικών αποδείξεων, όπως και μια σειρά παρεμβάσεων στο φορολογικό τοπίο με στόχο την υλοποίηση των δεσμεύσεων της κυβέρνησης για ελάφρυνση της φορολογίας, θα περιλαμβάνει το νέο φορολογικό νομοσχέδιο που αναμένεται να κατατεθεί το επόμενο διάστημα στη Βουλή και θα έχει ψηφιστεί έως το τέλος του τρέχοντος μηνός."/>
  </head>
  <body>
    <article>
      <h1>Κλείδωσαν οι 24 και 48 δόσεις από το 2020</h1>
      <address>
        <time datetime="2019-11-03T08:35:02+00:00">03 Nov 2019, 08:35</time>
      </address>
      <p>
        <b>Αλλαγές στην πάγια ρύθμιση χρεών προς το Δημόσιο, αλλά και στο καθεστώς συγκέντρωσης ηλεκτρονικών αποδείξεων, όπως και μια σειρά παρεμβάσεων στο φορολογικό τοπίο με στόχο την υλοποίηση των δεσμεύσεων της κυβέρνησης για ελάφρυνση της φορολογίας, θα περιλαμβάνει το νέο φορολογικό νομοσχέδιο που αναμένεται να κατατεθεί το επόμενο διάστημα στη Βουλή και θα έχει ψηφιστεί έως το τέλος του τρέχοντος μηνός.</b>
      </p>
      <p>Ειδικότερα, όπως προανήγγειλε ο υπουργός Οικονομικών Χρήστος Σταϊκούρας, μιλώντας σε εκπομπή του τηλεοπτικού σταθμού ΣΚΑΪ, οι δόσεις της πάγιας ρύθμισης από την 1η Ιανουαρίου 2020 θα αυξηθούν από 12 για τις τακτικές οφειλές (ΕΝΦΙΑ, φόρο εισοδήματος, ΦΠΑ κ.ά.) και 24 για τις έκτακτες (φόρος κληρονομιάς κ.ά.), σε 24 και 48 αντίστοιχα, ενώ το επιτόκιο της ρύθμισης δεν θα είναι σταθερό.</p>
      <p>Από την άλλη πλευρά, όσον αφορά το καθεστώς συγκέντρωσης ηλεκτρονικών αποδείξεων, ο υπουργός Οικονομικών επανέλαβε ότι αυτές δεν θα χρειάζονται για το «χτίσιμο» του αφορολογήτου ορίου, όμως επεσήμανε ότι όλοι οι φορολογούμενοι και για πρώτη φορά και οι ελεύθεροι επαγγελματίες θα πρέπει να εμφανίζουν στην εφορία e-αποδείξεις που αντιστοιχούν στο 30% των συνολικών τους εισοδημάτων, συμπεριλαμβανομένων και αυτών που προέρχονται από ακίνητα.</p>
      <p>Η εν λόγω αύξηση του ορίου στο 30% κρίθηκε αναγκαία από την πολιτική ηγεσία του υπουργείου Οικονομικών, καθώς, όπως πιστοποιείται από τα στοιχεία που έχουν συγκεντρωθεί, για εισοδήματα έως 10.000 ευρώ οι ηλεκτρονικές δαπάνες που δηλώνονται ανέρχονται στο 44% του εισοδήματος, για εισοδήματα από 10.000 ευρώ έως 30.000 ευρώ δηλώνονται ηλεκτρονικές δαπάνες κατά μέσο όρο 36% και για τα υψηλότερα το μέσο ποσοστό δαπανών διαμορφώνεται στο 18%.</p>
      <p>Είναι λοιπόν φανερό ότι το Δημόσιο με την αύξηση του ανωτέρω ορίου μπορεί να «κερδίσει» περισσότερα, αφού και όσοι φορολογούμενοι δεν πιάσουν το συγκεκριμένο ποσοστό θα καλούνται να πληρώσουν πρόσθετο φόρο 22% στο ποσό που δεν κατάφεραν να καλύψουν με ηλεκτρονικές συναλλαγές, σε σχέση πάντα με το ύψος του εισοδήματός τους.<br/>Σε κάθε περίπτωση, πάντως, τα στελέχη του υπουργείου μελετούν όπως δοθούν και κίνητρα ειδικά στους ελεύθερους επαγγελματίες για να πραγματοποιούν τις συναλλαγές τους με ηλεκτρονικά μέσα.</p>
      <p><b>Δέσμη παρεμβάσεων</b><br/>Αξίζει να σημειωθεί ότι, εκτός από τα εν λόγω μέτρα, στο νέο φορολογικό νομοσχέδιο, όπως έχει ήδη επισημάνει η «Ναυτεμπορική», μεταξύ άλλων, θα περιληφθούν και τα εξής μέτρα:</p>
      <p>• Η μείωση από το 22% στο 9% του χαμηλού συντελεστή φορολογίας για εισοδήματα έως 10.000 ευρώ. Για το τμήμα του εισοδήματος από 10.000 ευρώ έως 20.000 ευρώ ο φορολογικός συντελεστής θα είναι 22%. Όλοι οι υπόλοιποι συντελεστές στην κλίμακα φορολογίας εισοδήματος θα μειωθούν κατά μία εκατοστιαία μονάδα.</p>
      <p>• Η μετάταξη στον χαμηλό συντελεστή ΦΠΑ 13% από το 24% για τα κράνη ασφαλείας, τα παιδικά καθίσματα και βρεφικά είδη.<br/>• Η μείωση του συντελεστή φορολογίας των κερδών για επιχειρήσεις στο 24% από 28%, καθώς και η μείωση της φορολογίας των μερισμάτων που θα διανεμηθούν το 2020 από το 10% στο 5%.</p>
      <p>• Η αναστολή για τρία χρόνια του ΦΠΑ για όλα τα νεόδμητα ακίνητα που διαθέτουν οικοδομική άδεια από το 2006, καθώς και η αναστολή του φόρου υπεραξίας για αντίστοιχο χρονικό διάστημα.</p>
      <p>• Η έκπτωση 40% της δαπάνης για εργασίες επισκευής ακινήτων από το φόρο εισοδήματος.<br/>• Η θέσπιση κινήτρων για δράσεις εταιρικής κοινωνικής ευθύνης, ενώ θα προβλέπονται υπερεκπτώσεις φόρου για δράσεις βιώσιμης ανάπτυξης από επιχειρήσεις, όπως η ηλεκτροκίνηση.</p>
      <p>• Ειδικό καθεστώς κινήτρων για όσους έχουν τη φορολογική τους κατοικία στην Ελλάδα, ενώ εξετάζεται ήδη το μοντέλο της Ιταλίας, με στόχο την προσέλκυση επενδύσεων.</p>
      <p>8 Η μείωση στο 10% του φόρου στους αγροτικούς συνεταιρισμούς.</p>
      <p>Θα πρέπει να αναφερθεί ότι ο κ. Σταϊκούρας επανέλαβε τη δέσμευση της κυβέρνησης για μείωση των ασφαλιστικών εισφορών και τη χορήγηση 2.000 ευρώ για κάθε παιδί που θα γεννιέται από το 2020 και μετά, υπογραμμίζοντας όμως ότι αυτά τα μέτρα θα περιληφθούν σε άλλα νομοσχέδια.<br/>Επισημαίνεται ότι το επόμενο έτος η κυβέρνηση σχεδιάζει αλλαγές και στη φορολογία κεφαλαίου, που θα συνδυαστούν με τις παρεμβάσεις στις αντικειμενικές αξίες των ακινήτων και την επέκταση του συστήματος σε 7.000 περιοχές της χώρας όπου σήμερα δεν εφαρμόζεται. Από τη συγκεκριμένη κίνηση το οικονομικό επιτελείο ευελπιστεί ότι θα μπουν στα δημόσια ταμεία επιπλέον 500 εκατ. ευρώ, ποσό που θα συμβάλει στη μείωση των φόρων και πρωτίστως του ΕΝΦΙΑ κατά 10%.</p>
      <p>Αλλαγές όμως θα έρθουν και για τον αιγιαλό, την πάταξη του λαθρεμπορίου στα καύσιμα και τα καπνικά, καθώς και στη φορολογία των αυτοκινήτων.</p>
      <p><b>Φορολογία αυτοκινήτων</b><br/>Ειδικά για το θέμα των αυτοκινήτων, οι τελικές αποφάσεις θα ληφθούν το επόμενο έτος, αλλά σε κάθε περίπτωση θα κινούνται στο πλαίσιο των Κοινοτικών Οδηγιών, της ανανέωσης του στόλου αλλά και τη θέσπιση κινήτρων για ηλεκτροκίνηση.</p>
      <p>Υπενθυμίζεται, όπως έχει ήδη επισημάνει η «Ν», ότι ο νέος τρόπος μέτρησης των εκπομπών ρύπων και κατανάλωσης καυσίμου (Worldwide harmonized Light vehicles Test Procedure) αναμένεται να οδηγήσει σε αυξήσεις των τελών κυκλοφορίας που θα πληρώσουν οι ιδιοκτήτες νέων</p>
      <p>αυτοκινήτων.<br/>Ωστόσο, στο οικονομικό επιτελείο της κυβέρνησης εξετάζουν ήδη διάφορα εναλλακτικά σενάρια ώστε η αναπροσαρμογή στις εκπομπές ρύπων να μην οδηγήσει και στην επιβάρυνση των φορολογουμένων.</p>
      <p>Είναι βέβαια αξιοσημείωτο ότι ο νέος τρόπος μέτρησης των ρύπων, στην περίπτωση που εφαρμοζόταν χωρίς τις εναλλακτικές που εξετάζονται στο υπουργείου Οικονομικών, θα οδηγούσε σε αυξήσεις που μπορεί να έφταναν έως και 100%.<br/>Επισημαίνεται ότι τα τέλη κυκλοφορίας υπολογίζονται με βάση τις εκπομπές διοξειδίου του άνθρακα ανά χιλιόμετρο, ενώ σύμφωνα με τον WLTP, για τα Ι.Χ. που κυκλοφόρησαν μετά από την 31η Οκτωβρίου του 2010, τα τέλη κυκλοφορίας τους υπολογίζονται με βάση τις εκπομπές διοξειδίου του άνθρακα ανά χιλιόμετρα:</p>
      <p>• 0-90 γρ. CO2 - Μηδέν ευρώ<br/>• 91-100 γρ. CO2 - 0,90 ευρώ / γραμμάριο</p>
      <p>• 101-120 γρ. CO2 - 0,98 ευρώ / γραμμάριο</p>
      <p>• 121-140 γρ. CO2 - 1,20 ευρώ / γραμμάριο</p>
      <p>• 141-160 γρ. CO2 - 1,85 ευρώ / γραμμάριο</p>
      <p>• 161-180 γρ. CO2 - 2,45 ευρώ / γραμμάριο<br/>• 181-200 γρ. CO2 - 2,78 ευρώ / γραμμάριο</p>
      <p>• 201-250 γρ. CO2 - 3,05 ευρώ / γραμμάριο</p>
      <p>• Άνω από 251 γρ. CO2 - 3,72 ευρώ / γραμμάριο</p>
      <p>Για φέτος πάντως τα τέλη κυκλοφορίας παραμένουν αμετάβλητα, τα σχετικά ειδοποιητήρια θα αναρτηθούν έως τις 15 Νοεμβρίου στο Taxisnet, ενώ θα πρέπει να πληρωθούν έως το τέλος του έτους όπως κάθε χρόνο.</p>
      <p>Σε διαφορετική περίπτωση η εκπρόθεσμη πληρωμή συνεπάγεται πρόστιμο στο 100% των τελών που αναλογούν στο όχημα. Αναλυτικά καταβάλλεται:<br/>• Ισόποσο των τελών, αν το όχημα είναι δίκυκλο/τρίκυκλο Ι.Χ. ή επιβατικό Ι.Χ.</p>
      <p>• το ήμισυ των τελών, αν το όχημα είναι επιβατικό Δ.Χ. ή φορτηγό ή λεωφορείο</p>
      <p>• 30 ευρώ, αν τα τέλη κυκλοφορίας είναι λιγότερα από 30 ευρώ.</p>
      <p>Επισημαίνεται, όπως κάθε χρόνο, ότι δεν θα πληρώσουν τέλη κυκλοφορίας όσοι καταθέσουν τις πινακίδες μέχρι τις 31 Δεκεμβρίου θέτοντας το όχημά τους σε ακινησία. Όσοι υποβάλουν δηλώσεις ακινησίας και καταθέσουν τις πινακίδες των οχημάτων τους στις ΔΟΥ μέχρι τις 31-12-2019 θα αποφύγουν την πληρωμή των τελών κυκλοφορίας για το 2020, τον φόρο πολυτελούς διαβίωσης που πληρώνουν οι κάτοχοι Ι.Χ. κυβισμού 1.929 κυβικών εκατοστών και άνω, αλλά και τα τεκμήρια διαβίωσης.</p>
      <p>Ικανοποίηση<br/>Μεγάλο θα είναι το όφελος από το πακέτο φορολογικών μέτρων που προανήγγειλε ο υπουργός Οικονομικών, Χρήστος Σταϊκούρας, καθώς το κέρδος θα είναι διπλό για νοικοκυριά και επιχειρήσεις.</p>
      <p>Αυτό δήλωσε ο πρόεδρος του Οικονομικού Επιμελητηρίου Ελλάδος (ΟΕΕ), Κωνσταντίνος Κόλλιας, με αφορμή τις δηλώσεις του υπουργού Οικονομικών, Χρήστου Σταϊκούρα, για τα μέτρα που θα περιλαμβάνει το φορολογικό νομοσχέδιο της κυβέρνησης. Συγκεκριμένα, ο κ. Κόλλιας ανέφερε ότι αφενός οδηγεί σε σημαντικές ελαφρύνσεις, που θα αυξήσουν το εισόδημα των πολιτών τόσο άμεσα όσο και έμμεσα, μέσω της μείωσης της φορολογίας των επιχειρήσεων, αλλά και άλλων περιφερειακών διευκολύνσεων, και αφετέρου, μειώνει σημαντικά τα κίνητρα για φοροδιαφυγή, δεδομένου ότι περιορίζει το φορολογικό βάρος.<br/>Αυτό, βέβαια, πρόσθεσε, θα πρέπει να συνοδευτεί και από αυστηροποίηση των ποινών για τους παραβάτες.</p>
      <p>«Περιμένουμε από τις επιχειρήσεις», τόνισε ο πρόεδρος του ΟΕΕ, «μόλις τα μέτρα γίνουν νόμος του κράτους, να περάσουν τη μείωση αυτού του κόστους στον καταναλωτή και στους εργαζομένους τους, στο μέτρο πάντα του εφικτού». «Το Οικονομικό Επιμελητήριο Ελλάδος, ως θεσμοθετημένος σύμβουλος της πολιτείας», υπογράμμισε ο κ. Κόλλιας, «θα τοποθετηθεί επισήμως και αναλυτικά, όταν το σχετικό νομοσχέδιο δοθεί για διαβούλευση».<br/>(πηγή: “Nαυτεμπορική”)</p>
    </article>
  </body>
</html>