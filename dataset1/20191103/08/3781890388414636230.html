<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739807"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T08:39:00+00:00"/>
    <meta property="og:title" content="&quot;บาส-ปอป้อ-โอ๊ต&quot; ฟอร์มเฉียบคว้าแชมป์มาเก๊าโอเพ่น"/>
    <meta property="og:description" content="นักแบดมินตันไทย ผลงานสุดเฉียบ คว้า 2 แชมป์ 'ศึกมาเก๊า โอเพ่น 2019' มาครอง 'บาส-ปอป้อ' โชว์ฟอร์มเหนือชั้นตบชนะ 'หวัง ฉี หลิน-เช็ง ฉี หยา' 2-0 เกม หยิบแชมป์ที่ 3 ของปี ขณะที่ 'โอ๊ต' พลิกล็อกโค่น 'ฉี ยู่ ฉี' เต็ง 1 ของรายการ 2-1 เกม คว้าแชมป์ชายเดี่ยวได้สำเร็จ"/>
  </head>
  <body>
    <article>
      <h1>"บาส-ปอป้อ-โอ๊ต" ฟอร์มเฉียบคว้าแชมป์มาเก๊าโอเพ่น</h1>
      <address>
        <time datetime="2019-11-03T08:39:00+00:00">03 Nov 2019, 08:39</time>
      </address>
      <p>
        <b>นักแบดมินตันไทย ผลงานสุดเฉียบ คว้า 2 แชมป์ "ศึกมาเก๊า โอเพ่น 2019" มาครอง "บาส-ปอป้อ" โชว์ฟอร์มเหนือชั้นตบชนะ "หวัง ฉี หลิน-เช็ง ฉี หยา" 2-0 เกม หยิบแชมป์ที่ 3 ของปี ขณะที่ "โอ๊ต" พลิกล็อกโค่น "ฉี ยู่ ฉี" เต็ง 1 ของรายการ 2-1 เกม คว้าแชมป์ชายเดี่ยวได้สำเร็จ</b>
      </p>
      <p>ศึกแบดมินตันเอชเอสบีซี บีดับเบิ้ลยูเอฟ เวิลด์ทัวร์ ซูเปอร์ 300 รายการ "มาเก๊า โอเพ่น 2019" ชิงเงินรางวัลรวม 150,000 ดอลลาร์สหรัฐ หรือประมาณ 4,500,000 บาท ที่มาเก๊า เมื่อวันที่ 3 พ.ย. เป็นการแข่งขันในรอบชิงชนะเลิศ มีนักแบดมินตันของไทย ผ่านเข้ารอบมาลุ้นแชมป์ได้ถึง 3 รายการ เริ่มจากประเภทคู่ผสม "บาส" เดชาพล พัววรานุเคราะห์/"ปอป้อ" ทรัพย์สิรี แต้รัตนชัย คู่มือ 4 ของโลก และคู่มือวาง 1 ของรายการ หวัง ฉี หลิน/เช็ง ฉี หยา คู่มือ 25 ของโลก คู่มือวาง 6 จากจีน<br/><br/>คู่นี้เพิ่งเจอกันเป็นครั้งแรก ผลปรากฎว่า "บาส-ปอป้อ" โชว์ฟอร์มได้เหนือกว่าตบเอาชนะไป 2-0 เกม 2-111, 21-8 คว้าแชมป์ พร้อมรับเงินรางวัล 11,850 ดอลลาร์สหรัฐ หรือประมาณ 355,500 มาครอง และการคว้าแชมป์ครั้งนี้ถือเป็นแชมป์รายการที่ 3 ของปีนี้จากการเข้าชิงทั้งหมด 6 รายการ โดยก่อนหน้านี้ "บาส-ปอป้อ" คว้าแชมป์ "สิงคโปร์ โอเพ่น 2019" กับ "โคเรีย โอเพ่น 2019" มาแล้ว และยังถือเป็นแชมป์รายการที่ 4 นับตั้งแต่ที่ทั้งสองคนจับคู่กันมาอีกด้วย</p>
      <figure>
        <img src="https://www.dailynews.co.th/admin/upload/20191103/news_EVBXuwkzvu155346_533.jpg?v=20191112166?v=7311"/>
      </figure>
      <p>ขณะที่ ประเภทชายเดี่ยว "โอ๊ต" สิทธิคมน์ ธรรมศิลป์ มือ 22 ของโลก มือวาง 5 พบกับ ฉี ยู่ ฉี มือ 6 ของโลก มือวาง 1 จากจีน เจอกัน 2 ครั้งที่ผ่านมา "เจ้าโอ๊ต" แพ้รวดทั้ง 2 ครั้ง ซึ่ง "เจ้าโอ๊ต" พลิกล็อกโค่น  ฉี ยู่ ฉี 2-1 เกม 12-21, 21-14, 21-7 คว้าแชมป์ไปครอง พร้อมรับเงินรางวัล 11,250 ดอลลาร์สหรัฐ หรือประมาณ 337,500 บาท<br/><br/>ส่วนประเภทหญิงคู่ "กิ๊ฟ" จงกลพรรณ กิติธรากุล/"วิว" รวินดา ประจงใจ คู่มือ 9 ของโลก คู่มือวาง 2 แพ้ให้กับ ตู้ หยู/หลี่ หยิน ฮุย คู่มือ 7 ของโลก คู่มือวาง 1 จากจีน 1-2 เกม 16-21, 21-10, 21-12 ได้รองแชมป์และเงินรางวัล 171,000 บาท มาปลอบใจ.<br/><br/> </p>
    </article>
  </body>
</html>