<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/910667.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-03T08:04:00+00:00"/>
    <meta property="og:title" content="Ботев хвърля срещу Дунав остриетата без вкаран гол досега Тонев и Вутов"/>
    <meta property="og:description" content="Ботев (Пд) най-после ще може да използва атакуващите си футболисти в пълна степен. След продължителн..."/>
  </head>
  <body>
    <article>
      <h1>Ботев хвърля срещу Дунав остриетата без вкаран гол досега Тонев и Вутов</h1>
      <address>
        <time datetime="2019-11-03T08:04:00+00:00">03 Nov 2019, 08:04</time>
      </address>
      <p>Ботев (Пд) най-после ще може да използва атакуващите си футболисти в пълна степен. След продължителни здравословни проблеми отново на линия са две от основните остриета - <a href="https://www.plovdiv24.bg/sport/persons/5176.html">Антонио Вутов</a> и <a href="https://www.plovdiv24.bg/sport/persons/2110.html">Александър Тонев</a>. Те вече тренират пълноценно и ще са на разположение на <a href="https://www.plovdiv24.bg/sport/persons/4813.html">Ферарио Спасов</a> за гостуването на Дунав. Мачът в Русе е на 6 ноември, сряда, от 13:00 часа.</p>
      <p>Вчера "канарчетата" се готвеха двуразово, като Вутов за първи път се включи наравно с тима. Тонев пък води занимания на сто процента от петък, информира "Тема спорт". От Ботев уточниха, че Вутов е бил подложен на продължително лечение, но вече е на линия.</p>
      <p>За последно Антонио беше на терена преди близо месец и половина - при 0:2 от Черно море на 20 септември. Впоследствие той дори не беше попадал в групата. Този сезон Вутов има само 7 участия и 438 минути заради здравословните си проблеми. Все още не се е разписал. При предишния треньор <a href="https://www.plovdiv24.bg/sport/persons/5230.html">Желко Петрович</a> той бе използван и на върха на атаката, но експериментът не беше успешен.</p>
      <p>Ситуацията с <a href="https://www.plovdiv24.bg/sport/persons/2110.html">Александър Тонев</a> е доста сходна с тази при Вутов. Крилото ту се връща на терена, ту пак се контузва. Отделно той не се намираше в оптимална кондиция при старта на сезона. Тонев не е бил на терена от загубата с 0:1 от Лудогорец на 19 октомври, като пропусна срещата с Арда (1:1).</p>
    </article>
  </body>
</html>