<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/03/saudi-aramco-ipo/"/>
    <meta property="og:site_name" content="Il Post"/>
    <meta property="article:published_time" content="2019-11-03T08:12:13+00:00"/>
    <meta property="og:title" content="La società petrolifera saudita Saudi Aramco si quota in borsa"/>
    <meta property="og:description" content="È la più grande società al mondo non ancora quotata e potrebbe fare la più grande offerta pubblica iniziale di sempre"/>
  </head>
  <body>
    <article>
      <h1>La società petrolifera saudita Saudi Aramco si quota in borsa</h1>
      <h2>È la più grande società al mondo non ancora quotata e potrebbe fare la più grande offerta pubblica iniziale di sempre</h2>
      <address>
        <time datetime="2019-11-03T08:12:13+00:00">03 Nov 2019, 08:12</time>
      </address>
      <p>Il governo saudita <a href="https://www.nytimes.com/2019/11/03/business/dealbook/aramco-ipo.html">ha confermato</a> che la compagnia petrolifera nazionale Saudi Aramco si quoterà a Tadawul, la borsa saudita, il prossimo 11 novembre. Potrebbe essere la più grande offerta pubblica iniziale (IPO) di sempre, dato che Saudi Aramco è <a href="https://www.bloomberg.com/news/articles/2018-04-13/the-aramco-accounts-inside-the-world-s-most-profitable-company">considerata</a> l’azienda più redditizia al mondo e soltanto l’anno scorso ha generato un profitto di 111 miliardi di dollari, più di 98 miliardi di euro. Se dall’offerta pubblica riuscirà a raccogliere più di 25 miliardi di dollari, supererebbe il record stabilito dalla quotazione di <a href="https://www.ilpost.it/2014/09/06/alibaba-quotazione-borsa/">Alibaba</a> nel 2014.</p>
      <p>L’ingresso in borsa della società è uno dei punti principali del programma “Vision 2030” promosso dal potente principe ereditario saudita Mohammed bin Salman, che punta a diversificare l’economia saudita, oggi dipendente principalmente dallo sfruttamento degli idrocarburi.</p>
      <p>Saudi Aramco fu creata nel 1933 grazie a un accordo raggiunto tra il governo saudita e la Standard Oil Company californiana, oggi Chevron, che prevedeva che la nuova società avrebbe dovuto analizzare a trivellare diverse zone del territorio saudita in cerca di petrolio. Tra il 1973 e il 1980, l’Arabia Saudita acquistò l’intera compagnia. David Hunter, direttore degli studi di marketing Schneider Electric, specialista nella gestione dell’energia e automazione, ha detto a BBC che Saudi Aramco «è di fatto la più grande società al mondo non quotata in borsa». Saudi Aramco è la seconda compagnia al mondo per riserve di petrolio, dopo la compagnia statale venezuelana PDVSA, e la seconda per produzione giornaliera di greggio, dopo la <a href="https://www.eia.gov/beta/international/analysis_includes/countries_long/Saudi_Arabia/saudi_arabia.pdf">russa Rosneft</a>.</p>
      <p>L’Arabia Saudita è il secondo paese al mondo per riserve di petrolio, dopo il Venezuela, e <a href="https://www.opec.org/opec_web/static_files_project/media/downloads/publications/ASB%202018.pdf">secondo anche</a> nella produzione di greggio, dopo la Russia e subito prima degli Stati Uniti.</p>
      <related>
        <h4>Articoli Correlati</h4>
        <a href="https://www.ilpost.it/2019/11/01/qassem-suleimani-iran-iraq-proteste/"/>
        <a href="https://www.ilpost.it/2019/10/29/ricerche-intelligence-baghdadi-isis/"/>
        <a href="https://www.ilpost.it/2019/11/02/atlante-rotte-migratorie-europa/"/>
      </related>
    </article>
  </body>
</html>