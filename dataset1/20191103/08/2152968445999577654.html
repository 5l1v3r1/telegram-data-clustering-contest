<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/football/2019/11/03/ludogorec-specheli-sreshtu-beroe-s-3-1.428356"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T08:47:00+00:00"/>
    <meta property="og:title" content="Лудогорец спечели срещу Берое с 3:1"/>
    <meta property="og:description" content="Шампионите са на върха с 39 точки | Dnes.bg"/>
  </head>
  <body>
    <article>
      <h1>Лудогорец спечели срещу Берое с 3:1</h1>
      <h2>Шампионите са на върха с 39 точки</h2>
      <address><time datetime="2019-11-03T08:47:00+00:00">03 Nov 2019, 08:47</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Лудогорец постигна 12-а победа в първенството на България, след като в изтеглен мач от 15-ия кръг победи с 3:1 Берое. Така шампионите имат 39 точки и заминават в прекрасно настроение за Барселона за мача си с Еспаньол от турнира Лига Европа.</p>
      <p>Лудогорец направи обрат, след като изоставаше с 0:1 след 6 минути игра, а разликата им пред Левски и Локомотив (Пловдив) вече е 7 точки - Клаудиу Кешерю пък ще запомни мача с 14ия си гол през сезона.</p>
      <p>Отборът на Берое, явно вдъхновен от победата над Ботев Враца в предишния кръг, не отстъпваше преди почивката в нито един компонент. Все пак в 3-ата минута попадение на Лукоки за домакините беше отменено.</p>
      <p>Но в 6-ата минута гостите откриха резултата. Педро Еуженио изведе Ибрахима Конте в чиста позиция зад гърба на защитата на домакините, той преодоля Пламен Илиев и от малък ъгъл прати топката в мрежата.</p>
      <p>Но в 22-ата минута Вандерсон изравни с много хубава атака, която беше започната от Джоди Лукоки, той продължи към Марселиньо. Бразилският капитан на домакините отигра с едно докосване към Вандерсон, чийто отсечен диагонален удар се оказа труден за вратаря Перниш - 1:1. В 37-ата минута домакините можеха да стигнат до втори гол, пак по същия сценарий. Марселиньо предостави за Вандерсон, той стреля от непосредствена близост, стражът на Берое се намеси перфектно в този случай.</p>
      <p>Пет минути след началото на второто полувреме шампионите направиха пълен обрат. Румънският нападател Кешерю отбеляза с глава след центриране на Стефан Баджи отдясно. Румънецът успя да прехвърли Перниш, като топката срещна дясната греда на вратата на Берое и след това влетя в мрежата.</p>
      <p>При този резултат двата отбора си размениха по няколко добри атаки, като беройци на два пъти създадоха много добри възможности да изравнят. В това число е и един пропуск на Ерол Алкан, който при центриране от корнер се размина на метри от вратата на Илиев с топката.</p>
      <p>10 минути преди края на мача Лудогорец стигна до трети гол, след като Вандерсон напредна от ляво и подаде остро и много точно на поляка. Швиерчок пое малко непохватно топката, но колкото да излъже вратаря Перниш за 3:1.</p>
      <p>Още за спорт четете в <a href="https://www.gol.bg/"><b>Gol.bg</b></a><br/> </p>
    </article>
  </body>
</html>