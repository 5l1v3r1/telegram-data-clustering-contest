<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812022.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T08:21:00+00:00"/>
    <meta property="og:title" content="سخنگوی ارشد نیروهای مسلح: منافع آمریکا در هر نقطه‌ای تهدید می‌شود"/>
    <meta property="og:description" content="فارس با سردار ابوالفضل شکارچی، معاون فرهنگی و تبلیغات دفاعی ستادکل نیروهای مسلح و سخنگوی ارشد نیروهای مسلح گفتوگویی درباره سطح قدرت منطقه‌ای و فرامنطقه‌ای جمهوری اسلامی ایران داشته است که در ادامه می‌خوانید:"/>
  </head>
  <body>
    <article>
      <h1>سخنگوی ارشد نیروهای مسلح: منافع آمریکا در هر نقطه‌ای تهدید می‌شود</h1>
      <address>
        <time datetime="2019-11-03T08:21:00+00:00">03 Nov 2019, 08:21</time>
      </address>
      <p>سخنگوی ارشد نیروهای مسلح با بیان اینکه در هر نقطه‌ای از هر سرزمینی که منافع آمریکا و هم‌پیمانان او در آنجا باشد تهدید می‌شود، گفت: اگر کشوری مستقیماً در جنگ احتمالی علیه ایران حضور نداشته نباشد اما سرزمینش را در اختیار دشمن قرار دهد، ما آن کشور را سرزمین دشمن می‌دانیم و همانند متجاوز با او برخورد خواهیم کرد.</p>
      <p>فارس با سردار ابوالفضل شکارچی، معاون فرهنگی و تبلیغات دفاعی ستادکل نیروهای مسلح و سخنگوی ارشد نیروهای مسلح گفتوگویی درباره سطح قدرت منطقه‌ای و فرامنطقه‌ای جمهوری اسلامی ایران داشته است که در ادامه می‌خوانید:</p>
      <p>
        <b>** کوچک‌ترین تجاوز را در جغرافیایی وسیع پاسخ خواهیم داد</b>
      </p>
      <p>
        <b>بعد از اتفاقات اخیر در منطقه که نمونه بارز آن اصابت پهپاد و توقیف نفتکش انگلیسی بود، گفته می‌شود که سطح قدرت جمهوری اسلامی بالا رفته است، این بالا رفتن سطح قدرت جمهوری اسلامی به چه معناست و چه ثمراتی برای کشور دارد؟</b>
      </p>
      <p><b>سردار شکارچی:</b> نظام سلطه و استکبار جهانی و در رأس آن آمریکا پس از پیروزی انقلاب اسلامی هر روز در حال گذراندن دوران زوال خود است؛ اما تا زمانی که به عراق و افغانستان حمله نکرده بود، خود این باور را نداشت که چقدر ضعیف شده است. بخصوص در سال ۲۰۰۳ که به عراق حمله کرد، هرگز نتوانست خود را جمع کند.</p>
      <p>دلیل این موضوع این است که آنها با حمایت همه جانبه از رژیم بعثی صدام هشت سال جنگ را بر ما تحمیل کردند تا نظام ما از هم بپاشد، اما یک کشور بی تجربه تثبیت نشده بعد از رژیم ستمشاهی را جنگ منسجم و متکی به خود کرد و توانست روی پای خود بایستد، بعد از جنگ آمریکایی‌ها متوجه شدند که جنگ به جای اینکه نظام مقدس جمهوری اسلامی را تضعیف کرده باشد، عامل تقویت آن شده است.</p>
      <p>بخش کمی از اقتدار نظام مقدس جمهوری اسلامی ایران ساقط کردن پهپاد آمریکایی و متوقف کردن کشتی متخلف انگلیس در خلیج‌فارس بود که نشان داده شد؛ می‌توان گفت شرایطی مثل شرایط موجود به وجود نیامده بود و این گوشه‌ای از صلابت نظام مقتدر ایران اسلامی بود.</p>
      <p>بارها گفته‌ و تأکید شده که به‌هیچ‌عنوان آغازگر هیچ جنگ نبوده و نیستیم، چنانچه متجاوزی خطای راهبردی نماید آن تجاوز با بالاترین و کوبنده‌ترین پاسخ پشیمان کننده و در جغرافیایی بیش آنچه مورد تصور بدخواهان ایران اسلامی هست روبرو خواهد شد و دشمنان انقلاب اسلامی در آن شرایط موضوع پاسخ ده برابری به یک خطا را از عمق وجود و در میدان عمل درک خواهند کرد.</p>
      <p>نمونه‌اش همین است که آمریکا با هواپیمای فوق پیشرفته جاسوسی و متجاوز خود، چند کیلومتر به فضای کشور ما تجاوز کرد، ما به دشمن امان ندادیم و زمانی که وارد فضای کشور شد، بلافاصله رهگیری و منهدم شد.</p>
      <p>سه مطلب پشت این اتفاق مهم قرار دارد، اول - اینکه پیشرفته‌ترین هواپیمای  فوق جاسوسی دشمن مورد اصابت قرار گرفت، دوم- اینکه دشمن قدرت فن آوری و تجهیزات پیشرفته با تولید ایرانی را تجربه کرد و فهمید که به خوداتکایی رسیده‌ایم و سوم – اینکه، اراده بسیار قوی برای پاسخگویی سریع و کوبنده به هر تجاوز گویی را داریم و برای دفاع از کشورمان قاطعانه عمل می‌کنیم.</p>
      <p>سالهاست که به این قدرت رسیده‌ایم و فقط زمینه نمایش عملی قدرتمان را آمریکا در ماجرای سقوط پهپاد متجاوز و انگلیس در توقیف نفت‌کش متخلف فراهم کردند. انگلیس وقتی در تنگه هرمز و آب‌های خلیج‌فارس تخلف انجام داد، دید که جمهوری اسلامی ایران به‌شدت و باقدرت برخورد می‌کند و کشتی نفت‌کشی که توسط شناور جنگی انگلیس اسکورت می‌شد، به دلیل تخلف و نادیده گرفتن اخطار، توقیف شد. لذا باید گفت تحریم و فشار دشمن روی ارتقاء قدرت بازدارندگی جمهوری اسلامی ایران تأثیر مثبت داشته و راهبرد مقاومت فعال افول و نزول دشمنان کینه‌توز انقلاب اسلامی را به دنبال داشته است.</p>
      <p>اتفاقات اخیر در منطقه، دشمنان قلدر و مستکبر را از یاوه‌گویی‌هایی همچون گزینه نظامی روی میز و امثال آن بر حذر داشته است زیرا به‌اندازه کافی تحقیرشده‌اند و امروز آمریکا و انگلیس مورد تمسخر جهانیان قرار می‌گیرند و اطلاع دارند در صورت هرگونه خطای راهبردی، میدان عمل و جغرافیا و میدان جنگ، در اختیار آنان نخواهد بود.</p>
      <figure>
        <img src="https://media.farsnews.com/Uploaded/Files/Images/1398/08/04/13980804000910_Test_NewPhotoFree.jpg"/>
      </figure>
      <p>
        <b>** قدرت جمهوری اسلامی ایران فرامنطقه‌ای است</b>
      </p>
      <p>
        <b>این گستردگی جغرافیای جنگ که تبدیل به کلیدواژه‌ای پرتکرار شده ممکن است برای برخی نامفهوم باشد که در صورت بروز تهاجمی علیه کشورمان، قدرت جمهوری اسلامی ایران چگونه بروز پیدا خواهد کرد، این موضوع را بیشتر تشریح بفرمایید.</b>
      </p>
      <p><b>سردار شکارچی:</b> هرجایی و در هر نقطه‌ای از هر سرزمینی که منافع آمریکا و هم‌پیمانان او در آنجا باشد تهدید می‌شود و جمهوری اسلامی ثابت کرده که توانایی انجام این کار را دارد. حتی اگر کشوری خودش مستقیماً در جنگ احتمالی حضور نداشته نباشد اما کشور و سرزمینش را در اختیار دشمن قرار دهد، ما آن کشور را سرزمین دشمن می‌دانیم و همانند متجاوز با او برخورد خواهیم کرد.</p>
      <p>اقتدار جمهوری اسلامی ایران به مرزهای جغرافیایی و درون کشور ایران محدود نیست و قدرتش فراملی، فراپیرامونی و فرامنطقه‌ای است و از همه ظرفیت‌هایش استفاده خواهد کرد و البته دشمنان ما این ظرفیت را خوب می‌شناسند و این موضوع را خوب درک می‌کنند.</p>
      <p>
        <b>** تجهیزات غربی در حمله یمن به آرامکو آزمون مفتضحانه‌ای پس داد</b>
      </p>
      <p>
        <b>این موضوع آیا به‌نوعی به چالش کشیدن قدرت‌های فرا منطقه‌ای که مدعی تأمین امنیت منطقه هستند، نیست؟</b>
      </p>
      <p><b>سردار شکارچی:</b> قطعاً قدرت پوشالی و ذهنی قدرت‌هایی مثل آمریکا و... به چالش کشیده شده است، کشورهایی که تا دیروز آمریکا، انگلیس و رژیم جعلی صهیونیستی را علیه نظام جمهوری اسلامی ترغیب و تحریک به حمله نظامی می‌کردند، امروز به این نتیجه رسیده‌اند که آمریکا، انگلیس و رژیم در حال زوال صهیونیسیتی توان حفاظت از خود و نیروهای خودشان را ندارند.</p>
      <p>پوشالی بودن قدرت نظام سلطه و در رأس آن‌ها آمریکا و انگلیس برای جهانیان رو شد، تجهیزات راداری، تسلیحات، پدافند هوایی که منابع کشورها و ملت مسلمان منطقه برای خرید آن به غارت رفته است و غارتگرانی همچون آمریکا با ایران هراسی آن‌ها را می‌دوشیدند، در قضیه حمله یمن به آرامکو عربستان سعودی آزمون خود را مفتضحانه پس دادند و دنیا متوجه ضعف‌های شدید و حقارت این حوزه شدند.</p>
      <p>لذا به این نتیجه می‌رسیم که وقتی صدها میلیارد دلار سلاح‌های فوق پیشرفته آمریکایی، انگلیسی، فرانسوی و اسرائیلی انباشته‌شده در عربستان سعودی قادر به دفاع از مهم‌ترین تأسیسات نفتی جهان یعنی آرمکو عربستان در مقابل عملیات انصار الله بااراده و شجاع یمن که سالهاست در محاصره به سر می‌برند نیستند، چطور جرأت خواهند کرد نظام مقتدر جمهوری اسلامی ایران را تهدید نمایند، در عین حالی که می‌دانند در صورت هرگونه خطا تمام منافع آن‌ها با خطر مواجه خواهد شد و این موضوع دلیل قاطعی هست برای یاوه‌گویی و هذیان‌گویی دشمن که در قالب جنگ روانی شکل می‌گیرد.</p>
      <p>
        <b>** هرچه فشار متجاوزان به یمنی‌ها بیشتر شود، قدرت آنها نیز بیشتر می‌شود</b>
      </p>
      <p>
        <b>پس چرا غربی‌ها تلاش دارند حمله به تأسیسات نفتی عربستان را به ایران نسبت دهند؟</b>
      </p>
      <p><b>سردار شکارچی:</b> یمن کشوری است که سالهاست مورد تجاوز ظالمانه و بی‌امان ائتلاف عربستان سعودی و امارات با حمایت همه‌جانبه آمریکا، اسرائیل، انگلیس و فرانسه قرار دارد. علاوه بر از بین بردن زیرساخت ها، به مدرسه، بیمارستان، درمانگاه، خانه‌ها و مجلس عروسی در یمن هم رحم نکردند و واقعاً این کشور را به یک ویرانه تبدیل کردند؛ اما همین یمن ویران و فقیر و محاصره‌شده در برابر سلاح‌های آمریکایی، اسرائیلی، فرانسوی، انگلیسی و ... که در اختیار عربستان قرار دارد شجاعانه و ثابت قدم ایستاده است و جانانه دفاع می‌کند. انصارالله و ارتش مردمی یمن بر روی یک ویرانه نشسته‌اند ولی پهپادهای فوق مدرن و موشک‌های نقطه زن تولید می‌کنند. ودر عین حالی‌که با مشکلات فراوانی روبرو هستند امروز به قدرت تهاجمی بالایی رسیده‌اند.</p>
      <p>هرچه فشار متجاوزان به یمنی‌ها بیشتر شده قدرت آنها بیشتر شده است؛ چرا؟ پاسخ روشن است، چون هویت و ماهیت مردم یمن را دشمن هنوز هم درک نکرده است و این همان اشتباهی است که در قبال مردم ایران، فلسطین، عراق، سوریه، لبنان و ... مرتکب شده است.</p>
      <p>
        <b>** دشمنان از سر استیصال حمله به آرامکو را به ایران نسبت می‌دهند</b>
      </p>
      <p>دشمن هر جا این اشتباه را کرده و باقدرت نظامی وارد یک منطقه شده، شکست‌خورده است و آن کشورها قدرت دفاعی و بازدارندگی خود را افزایش داده‌اند و امروز یمن پیروز صاحب این قدرت شگفت‌انگیز است، دشمنان و در رأس آن آمریکا برای پیشگیری از تحقیر بیشتر خود  و از روی استیصال ماجرای آرمکو را به ایران نسبت می‌دهند درحالی‌که متوجه قدرت شکست‌ناپذیریمنی‌ها هستند. امروز شکست دشمنان در برابر ملت یمن دو علت عمده دارد، اولین آن اراده و ایمان مردم یمن است که این اراده و ایمان باعث شده تا یمنی‌ها به این باور برسند که تا آخرین نفس باید با دشمنان خود مبارزه کنند و در هیچ شرایطی تسلیم نشوند. دلیل دوم روحیه دنیاطلبی، ترس، وحشت از مرگ و هراس دشمنان مقابل آن‌هاست.</p>
      <p>آمریکا و هم‌پیمانان او در جهان هیچ‌گاه درک درستی از واقعیت‌ها نداشتند و اگر درک صحیحی از اراده و ایمان ملت‌ها داشتند به این اشتباهات راهبردی دست نمی‌زدند. امروز انصارالله و ارتش مقتدر مردمی یمن یک نیروی ایمانی و انقلابی هست که تجربه عظیمی را برای کارهای بزرگ‌تر به دست آورده، و به فن‌آوری و تجارب ارزشمندی دست پیداکرده، به‌طوری‌که قادر است پهپادهایی تولید کند که بیش از ۱۲۰۰ کیلومتر برد عملیاتی داشته و موشک‌های راهبردی نقطه زن تولید کند و از ملت و کشورش دفاع کند.</p>
      <figure>
        <img src="https://media.farsnews.com/Uploaded/Files/Images/1398/08/04/13980804000908_Test_NewPhotoFree.jpg"/>
      </figure>
      <p>
        <b>** صهیونیست‌ها آخرین نفس‌های خود را می‌کشند</b>
      </p>
      <p>
        <b>اسرائیل همیشه شرارت‌های خود را داشته است، اخیراً تحرکاتی شرورانه داشت ازجمله حمله پهپادی به دفتر حزب‌الله در ضاحیه بیروت که البته با پاسخ سخت مقاومت مواجه شد، علت اصلی تحرکات اخیر اسرائیل چیست؟</b>
      </p>
      <p><b>سردار شکارچی: </b>شرارت‌های این رژیم جعلی به این دلیل است که خود را درشیب سقوط و فروپاشی می‌بیند، اسرائیل در مسیر محو شدن از صفحه روزگار دست‌وپا می‌زند کسی که در باتلاق بیفتد، دست‌وپا می‌زند و این اقدامات رژیم خون‌خوار و کودک کش هم همان دست‌وپا زدن‌ها است. صهیونیست‌ها در باتلاق گرفتار هستند و آخرین نفس‌های خود را تجربه می‌کنند؛ یعنی پیش‌بینی حضرت امام خامنه‌ای (مدظله‌العالی) در گذشته مبنی بر اینکه اسرائیل ۲۵ سال آینده را نخواهد دید، واقعیتی بس تلخ برای این رژیم جعلی و قلب جهان استکبار و ظالم است.</p>
      <p>اسرائیل یک رژیم جعلی است که سرزمینی را از مسلمانان غصب کرده و الزاماً باید فروبپاشد و آن سرزمین به مسلمانان برگردد، لکن کشورهایی چون آمریکا، انگلیس، عربستان سعودی و ... که سرنوشت خود را به اسرائیل گره‌ زده‌اند باید آمادگی داشته باشند که با اسرائیل به این باتلاق فرو خواهند رفت.</p>
      <p>
        <b>** شهید زین‌الدین یک انقلابی کم نظیر و انسان ویژه‌ای در دوره خود بود</b>
      </p>
      <p>
        <b>شما در دوران دفاع مقدس در لشکر خط‌شکن ۱۷ علی ابن ابیطالب (ع) حضور داشتید، به‌طورقطع یکی از شهدای شاخص دفاع مقدس که به عقیده من تاکنون حق این شهید آن‌چنان‌که باید و شاید ادا نشده و در شناساندن او به نسل جدید ضعیف عمل کرده‌ایم، فرمانده لشکر ۱۷ علی ابن ابیطالب (ع) یعنی شهید مهدی زین‌الدین است، دوست داریم پایان‌بخش گفتگویمان خاطره‌ای از شهید زین‌الدین باشد.</b>
      </p>
      <p><b>سردار شکارچی</b>: شهید بزرگوار مهدی زین‌الدین به‌عنوان یک فرمانده جوان و انقلابی کم‌نظیر ازجمله کسانی است که زمانی که امام (ره) فرمودند سربازان من در گهواره هستند، همان زمان شهید زین‌الدین طفلی بودکه بعداً تا شهادت انقلاب امام را یاری نمود. ایشان یک انسان ویژه‌ای در دوره خود بود و باایمان، تقوا، شهامت، شجاعت، تدبیر، فرماندهی چندین هزار نفر را در سن ۲۳-۲۴ سالگی در دوران دفاع مقدس به عهده داشت. آن شهید والامقام صدها فرمانده و مدیر انقلابی و شهادت طلب برای اسلام ناب محمدی(ص) و دفاع از انقلاب اسلامی تربیت کرد.</p>
      <p>خاطره‌ای ویژه از ایشان برای والده محترمشان تعریف کردم، پس از تعریف این خاطره که برای خودم خیلی شگف انگیز بود انتظار داشتم پاسخی که از والده محترم ایشان می‌شنوم، دست‌مریزاد گفتن به خود برای تربیت چنین فرزندی باشد. ضمن اینکه چنین افتخاری را ایشان دارند، دیدم خیلی عکس‌العمل ویژه‌ای نسبت به خاطره‌ای که من تعریف کردم نداشتند و قریب به این مضمون گفتند که «در مقایسه باکاری که من برای ایشان کرده‌ام، آقا مهدی‌ باید کارهای بزرگ‌تری را انجام می‌دادند» من از ایشان پرسیدم که چه‌کاری بوده است؟ ایشان فرمودند: که یک‌بار در فصل زمستان ایشان [شهید زین‌الدین] شیرخواره بود و امکانات زیادی هم وجود نداشت و من هم تب و لرز داشتم و در بستر بیماری بودم. ایشان در نیمه‌های شب گریه و بی‌قراری می‌کردند و من هم تا آن زمان به ایشان بدون وضو شیر نداده بودم؛ من رفتم در حیاط، در آن هوای بسیار سرد و با این وضعیت و با آن حالت مریضی وضو گرفتم و راضی نشدم حتی در آن وضعیت هم یک‌بار بدون وضو به ایشان شیر بدهم.</p>
      <p>شهید زین‌الدین یک نابغه بود و از هر زاویه‌ای که شما به یک انسان متعالی نگاه کنید، شهید زین‌الدین این ویژگی را در خود داشت، اما چنین آدمی را مادرش می‌گوید که من انتظارم از او بیشتر بود.</p>
      <p>شهید زین‌الدین به‌تازگی صاحب فرزند شده بودند و در یک مدرسه‌ای در منطقه کوروش اهواز داخل یکی از کلاس‌ها خانواده ایشان استقرار داشتند که به «بیت اسرا» معروف بود. مدت‌ها در منطقه سردشت بنا بود مأموریتی را انجام بدهیم و ایشان رفته بودند بسترهای آن مأموریت را آماده کنند و مدتی بود به زن و بچه خود سرکشی نکرده بود. آن موقع هم که وسایل ارتباطی مانند امروز وجود نداشت. راننده ایشان شهید یزدی تعریف می کرد که قرار بود پس از بازگشت از مأموریت سردشت، شب برویم اهواز و سرکشی از خانواده خود داشته باشند، سپس صبح  روز بعد به سمت سد دز که محل اردوی چند هزارنفری لشکر ۱۷ علی ابن ابیطالب بود حرکت کنیم. سر یک‌دو راهی که از پل کرخه به جاده اندیمشک اهواز می‌رسد، به شهید یزدی گفته بود که اینجا توقف کن و سکوتی را اختیار کرده بود و سپس به شهید یزدی گفته بود که حرکت کن برویم به سمت سد دز! (اردوگاه لشگر۱۷)</p>
      <p>شهید یزدی از او پرسیده بود که بنا بود ما به اهواز برویم؛ شهید زین‌الدین هم در پاسخ به ایشان می‌گوید: توقف ما هم برای همین بود که عقلم بر اساس تکلیف گفت به من می‌گفت برو به بچه های لشکرت سرکشی کن و نفس و دلم هم می‌گفت به زن و بچه‌ات سرکشی کن. عقلم اینجا پیروز شد، پس به سمت سد دز برویم تا از لشکرو رزمندگان آن سرکشی کنیم و بعداً فرصتی دیگر به خانواده سر می زنم. برای شادی روحش صلوات بفرستید.</p>
    </article>
  </body>
</html>