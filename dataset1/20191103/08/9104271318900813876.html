<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/attualita/festival-polenta-concia-2019-lobiettivo-sono-2-000-prenotazioni"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-03T08:18:15+00:00"/>
    <meta property="og:title" content="Festival polenta concia 2019, l’obiettivo è raggiungere quota 2.000 piatti"/>
    <meta property="og:description" content="Ben Cüncià, ecco come prenotare in uno dei 23 ristoranti che aderiscono all'iniziativa"/>
  </head>
  <body>
    <article>
      <h1>Festival polenta concia 2019, l’obiettivo è raggiungere quota 2.000 piatti</h1>
      <h2>Ben Cüncià, ecco come prenotare in uno dei 23 ristoranti che aderiscono all'iniziativa</h2>
      <address>
        <time datetime="2019-11-03T08:18:15+00:00">03 Nov 2019, 08:18</time>
      </address>
      <h3>Festival polenta concia 2019, l’obiettivo è raggiungere quota 2.000 piatti</h3>
      <p>E’ tutto pronto per la seconda edizione del <b><i>Festival della polenta concia</i></b> biellese promosso dalla <i>Pro Loco Biella e Valle Oropa</i>. Da venerdì 8 a domenica 10 novembre in 23 ristoranti <i>del Biellese</i> sarà possibile degustare il tipico piatto nato nelle nostre valli, accompagnato da molte altre prelibatezze proposte dagli chef delle trattorie e osterie aderenti all’iniziativa. L’edizione 2018 di <i><b>Ben Cüncià</b></i>, la prima in assoluto, è andata oltre ogni più rosea aspettativa, registrando oltre 1500 piatti di polenta serviti in tutto il Biellese. L’obiettivo di quest’anno è quello di arrivare alle 2000 presenze: un traguardo sicuramente ambizioso, nella speranza di attrarre più visitatori dalle altre province piemontesi che, approfittando di questa iniziativa, decideranno di godersi una giornata biellese.</p>
      <p>I ristoranti che hanno aderito all’edizione 2019 sono sparsi su tutto il territorio. Da Biella fino all’Oasi Zegna sarà possibile scegliere il locale in cui prenotare un pranzo o cena con amici e familiari. E come l’anno scorso, tutti i commensali, al loro arrivo nei ristoranti, riceveranno un kit che contiene tante sorprese interamente prodotte da aziende biellesi: una scelta che intende dare ancora più valore a questa iniziativa e che contribuisce a creare un piccolo circolo economico virtuoso.</p>
      <p>Al Ben Cüncià 2019 sono associate tre piccole chicche: <b><i>Ntedurmi’</i></b> per chi vuole trascorrere una notte in uno degli hotel aderenti, <i><b>Descuerce’</b></i> in collaborazione con i ragazzi di Nabumbo per chi vuole approfittare per fare un trekking Biella – Oropa prima di sedersi a mangiare un buon piatto di polenta concia e infine <b><i>Ben Cun… Cheese!</i></b> il concorso fotografico a cui possono partecipare tutti i commensali che premia i migliori scatti realizzati durante il weekend.</p>
      <p>Partecipare è molto semplice: basta andare sul sito <a href="https://www.bencuncia.it/">www.bencuncia.it</a>, scorrere i menù dei Risturant, scegliere il preferito e prenotare a pranzo o a cena.<i><b> T<i>u</i>tti i menù han</b><b>no un prezzo fisso di 25 euro che comprende le diverse portate, l’acqua, il caffè e i rabbocchi di polenta illimitati.</b></i></p>
      <related>
        <h4>Ti potrebbe interessare:</h4>
        <a href="https://laprovinciadibiella.it/attualita/carosello-del-risotto-italiano-il-successo-di-ognissanti"/>
        <a href="https://laprovinciadibiella.it/attualita/massimo-giletti-al-rifugio-monte-barone"/>
        <a href="https://laprovinciadibiella.it/attualita/eventi-biella-tutti-gli-appuntamenti-oggi-2-2-2-2-2-2-2-2-2-2-2-2-2-3-2-2-2-2-2-2-2-2-2-2"/>
      </related>
    </article>
  </body>
</html>