<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sport/2019/11/03/dvama-bylgari-na-repeshaji-za-bronza-na-svetovnoto-po-borba-do-23-g.428352"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T08:24:00+00:00"/>
    <meta property="og:title" content="Двама българи на репешажи за бронза на световното по борба до 23 г."/>
    <meta property="og:description" content="Най-близо до финал бе Дейвид Димитров | Dnes.bg"/>
  </head>
  <body>
    <article>
      <h1>Двама българи на репешажи за бронза на световното по борба до 23 г.</h1>
      <h2>Най-близо до финал бе Дейвид Димитров</h2>
      <address><time datetime="2019-11-03T08:24:00+00:00">03 Nov 2019, 08:24</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Двама български борци в класическия стил стигнаха до репешажите за бронза на Световното първенство за младежи до 23 години в унгарската столица Будапеща.</p>
      <p>Най-близо до финал бе Дейвид Димитров, който в категория до 67 килограма загуби на полуфиналите от Александър Лавончук (Украйна) с 0:2 точки.</p>
      <p>Преди това той постигна победи над португалеца Педро де Мораии Са с 8:0 и над Виталис Лазовски (Германия) с 4:0.</p>
      <p>В спора за бронза той очаква победителя от двубоя между Сайджад Именталабфумани (Иран) и Хаджъ Каракуш (Турция).</p>
      <p>На репешажите днес ще продължи и Мартин Велев, който в категория до 60 килограма загуби на старта от бъдещия финалист Армен Маликян (Армения) с 0:8.</p>
      <p>В баражите Велев ще започне срещу иранеца Мехди Мохсен Неджад.</p>
      <p>Поражения в репешажите претърпяха Никълъс Сулев (63 кг) след 1:5 точки срещу Ерик Торба (Унгария), както и Радослав Георгиев при 130-килограмовите, който падна с туш от казахстанеца Мансур Шадукаев.</p>
      <p>Другите български представители вчера също приключиха участието си. Стоян Кубатов (72 кг) отстъпи с 0:9 на грузинеца Рамаз Зоидзе, а Светослав Димитров (82), започна с успех над Димитру Минаскурта (Молдова) с 10:0, но после загуби от унгареца Тамаш Левай с 4:7.<br/>/БТА/</p>
      <p> </p>
    </article>
  </body>
</html>