<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-svet/118807-sinhua-osudila-varvarski-napad-na-njene-prostorije-u-hongkongu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-03T08:15:04+00:00"/>
    <meta property="og:title" content="Sinhua osudila varvarski napad na njene prostorije u Hongkongu"/>
    <meta property="og:description" content="Kineska državna novinska agencija Sinhua osudila je danas napad prodemokratskih demonstranata na njene prostorije u Hongkongu za vreme protesta koji ulaze u peti mesec, nazvavši ga varvarskim činom.U kratkom saopštenju izdatom kasno sinoć Sinhua je osudila &quot;varvarsko delovanje rulje&quot; koja je razrušila i zapalila ulaz u njihovu poslovnu zgradu za Aziju i Pacifik u hongkonškom kvartu Van Čai.Jučerašnji napad na prostorije Sinhue bio je prvi od kada su pre skoro pet meseci počeli antivladini protesti i nemiri u toj poluautnomnoj teritoriji.Novi protesti planirani su danas u sedam kvartova, a demonstranti traže političku reformu i istinsku autonomiju pošto je vladajuća Komunistička partija obećala da će pojačati kontrolu u toj oblasti, jednoj od najslobodnijih finansijskih centara u svetu.Novinarsko udruženje Hongkonga je takodje osudilo svaki čin sabotaže protiv medija i pozvalo na prekid nasilja protiv novinara i medijskih organizacija.Mnogi u toj bivšoj britanskoj koloniji strahuju da Kina preuzima slobode garantovane…"/>
  </head>
  <body>
    <article>
      <h1>Sinhua osudila varvarski napad na njene prostorije u Hongkongu</h1>
      <address>
        <time datetime="2019-11-03T08:15:04+00:00">03 Nov 2019, 08:15</time>
      </address>
      <slideshow>
        <figure>
          <img src="https://static.beta.rs/thumbs/9d1462a3.534x371.jpg"/>
        </figure>
        <figure>
          <img src="https://static.beta.rs/thumbs/07461899.555x371.jpg"/>
        </figure>
        <figure>
          <img src="https://static.beta.rs/thumbs/04448416.556x371.jpg"/>
        </figure>
      </slideshow>
      <p>Kineska državna novinska agencija Sinhua osudila je danas napad prodemokratskih demonstranata na njene prostorije u Hongkongu za vreme protesta koji ulaze u peti mesec, nazvavši ga varvarskim činom.<br/><br/>U kratkom saopštenju izdatom kasno sinoć Sinhua je osudila "varvarsko delovanje rulje" koja je razrušila i zapalila ulaz u njihovu poslovnu zgradu za Aziju i Pacifik u hongkonškom kvartu Van Čai.<br/><br/>Jučerašnji napad na prostorije Sinhue bio je prvi od kada su pre skoro pet meseci počeli antivladini protesti i nemiri u toj poluautnomnoj teritoriji.<br/><br/>Novi protesti planirani su danas u sedam kvartova, a demonstranti traže političku reformu i istinsku autonomiju pošto je vladajuća Komunistička partija obećala da će pojačati kontrolu u toj oblasti, jednoj od najslobodnijih finansijskih centara u svetu.<br/><br/>Novinarsko udruženje Hongkonga je takodje osudilo svaki čin sabotaže protiv medija i pozvalo na prekid nasilja protiv novinara i medijskih organizacija.<br/><br/>Mnogi u toj bivšoj britanskoj koloniji strahuju da Kina preuzima slobode garantovane Hongkongu kada je vraćen pod kinesku kontrolu 1977. godine.<br/><br/>Kineska komunistička partija u petak je obećala da će uspostaviti i ojačati pravni sistem i mehanizam za osiguranja njegovog poštovanja da bi se sprečile strane sile da seju "separatizam, subverziju i sabortažu" u Hongkongu.<br/><br/>Hongkong koji ime odvojen pravni sistem od kopnene Kine pokušao je da sprovede zakone protiv subverzije ali nije uspeo zbog protivljenja javnosti.<br/><br/>Vlada Hongkonga saopštila je danas da će predsednica vlade Keri Lam koja je trenutno u Šangaju, u utorak otputovati u Peking. Ona treba da razgovara sa kineskim vicepremijerom Han Džengom i da se pridruži sastanku o razvoju šire zalivske oblasti čiji cilj je da se povežu Hongkong, Makau i još devet gradova u južnoj Kini.<br/><br/>Policija je saopštila da je više od 200 ljudi privedeno tokom jučerašnjih protesta u više kvartova ostrva Hongkong i oblasti Kovlun. Medju njima je i petoro mladih, četiri muškarca i jedna žena, kod kojih je pronadjeno 188 benzinskih bombi, biber sprej i oprema za demonstracije kao što su kacige i naočare.<br/><br/>Policijski zvaničnik Jeung Jiu-Lu rekao je da  su oni privredeni u stambenoj zgradi u Val Čaju i da policija istražuje da li iza njih postoji organizacija ili organizator.</p>
    </article>
  </body>
</html>