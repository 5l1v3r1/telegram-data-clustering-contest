<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techno.nv.ua/ukr/gadgets/elektronni-chotki-click-to-pray-erosary-golovni-fakti-pro-gadzhet-infografika-50050884.html"/>
    <meta property="og:site_name" content="НВ"/>
    <meta property="article:published_time" content="2019-11-03T08:18:00+00:00"/>
    <meta property="og:title" content="Достукатись до небес. 10 фактів про перші електронні чотки з Ватикану — інфографіка"/>
    <meta property="og:description" content="У Ватикані Святий Престол представив унікальний гаджет — електронні чотки Click to Pray eRosary, які відстежують процес читання молитви."/>
  </head>
  <body>
    <article>
      <h1>Достукатись до небес. 10 фактів про перші електронні чотки з Ватикану — інфографіка</h1>
      <h2>У Ватикані Святий Престол представив унікальний гаджет — електронні чотки Click to Pray eRosary, які відстежують процес читання молитви.</h2>
      <address>
        <time datetime="2019-11-03T08:18:00+00:00">03 Nov 2019, 08:18</time>
      </address>
      <p>Журнал НВ у своїй інфографіці розповідає про унікальну новинку вартістю $110, яка виконує також функції фітнес-браслета.</p>
      <p><b>1.</b> <b>Браслет з 10</b> <b>намистин та</b> <b>хреста</b> виготовлений з гематиту і чорного агату. Електроніка розміщена всередині хреста. Тут зберігається інформація про фізичний стан власника.</p>
      <p><b>2. Гаджет одночасно виконує функції</b> чоток для читання молитви, фітнес-трекера та прикраси. Як фітнес-браслет чотки відстежують пройдену за день відстань, кількість кроків і спалених калорій.</p>
      <p><b>3.</b> <b>Вбудований гіроскоп</b> дозволяє запустити пристрій і мобільний додаток, перехрестившись чотками. Після активації користувач може вибрати в додатку стандартну молитву Розарія, молитву для роздумів або тематичну.</p>
      <p><b>4.</b> <b>Молитва на вервиці</b> — чергування молитов <i>Отче наш,</i> <i>Аве Марія</i> і <i>Слава</i> в чотири кола, які перемежовуються роздумами про таємниці певних євангельських подій. Чотки відстежують <b>прогрес молитви</b> і фіксують у додатку кожен виконаний етап. Якщо користувача відволікли, він зможе відновити молитву з того місця, де її було перервано.</p>
      <p><b>5.</b> <b>Гаджет супроводжує мобільний додаток Click to Pray</b> <b>eRosary</b> трьома мовами (італійською, іспанською та англійською). Він містить інформацію про молитви і католицьку віру, а також аудіозаписи молитов для навчання.</p>
      <figure>
        <img src="https://images.weserv.nl/?url=https://techno.nv.ua/system/MediaInfographic/images/000/001/115/original/219b2a6f99069199cb2f47cdc8bca43f.png?stamp=20191101115917&amp;q=85&amp;output=jpg&amp;bg=white"/>
      </figure>
      <p><b>6.</b> <b>Пристрій захищений від пилу і вологи</b> за стандартом IP67 — це пилонепроникний прилад, який витримує короткочасне занурення у воду на глибину до 1 м.</p>
      <p><b>7.</b> <b>Бездротова зарядна станція</b> заряджає чотки за 2,5 години. На одній зарядці пристрій працює до чотирьох днів.</p>
      <p><b>8. Підтримувані ОС —</b> iOS, Android.</p>
      <p><b>9. Температурний діапазон</b> експлуатації чоток — 0−45°С.</p>
      <p><b>10.</b> <b>Гарантійний термін роботи</b> — два роки.</p>
      <figure>
        <iframe src="https://www.youtube.com/embed/2W_27g0ORxU" width="900" height="506" data-service="Youtube" scrolling="no"/>
      </figure>
      <p>
        <i>
          <b>Читайте цей матеріал у свіжому номері журналу НВ — № 40 від 31 жовтня 2019 року.</b>
        </i>
      </p>
      <hr/>
    </article>
  </body>
</html>