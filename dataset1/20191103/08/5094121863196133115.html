<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/jeden-ze-ctyr-zranenych-po-patecnim-vybuchu-explosii-zemrel-20191103.html"/>
    <meta property="og:site_name" content="Deník.cz"/>
    <meta property="article:published_time" content="2019-11-03T08:14:00+00:00"/>
    <meta property="og:title" content="Páteční výbuch v Explosii: jeden ze čtyř zraněných zemřel"/>
    <meta property="og:description" content="Jeden ze zaměstnanců zraněných při pátečním výbuchu v pardubické Explosii v sobotu zemřel v pražské vinohradské nemocnici. Řekl to mluvčí Explosie Martin Vencl. Při výbuchu byli zraněni čtyři lidé, tři skončili na popáleninovém centru vinohradské nemocnice v Praze. Čtvrtý vážně zraněný byl v pátek večer převezen z Fakultní nemocnice Hradec Králové na popáleninové centrum Fakultní nemocnice v Brně."/>
  </head>
  <body>
    <article>
      <h1>Páteční výbuch v Explosii: jeden ze čtyř zraněných zemřel</h1>
      <address><time datetime="2019-11-03T08:14:00+00:00">03 Nov 2019, 08:14</time> by <a rel="author">Petr Vaňous</a></address>
      <p>"Bohužel tuto smutnou zprávu mohu potvrdit. Včera ve večerních hodinách zemřel ve vinohradské nemocnici jeden z našich zaměstnanců, který byl požárem zraněn. Stav dalších tří lidí bedlivě sledujeme. Jejich zranění jsou vážná až kritická," uvedl tiskový mluvčí Explosie Martin Vencl a dodal, že vedení podniku je se všemi rodinami postižených mužů v kontaktu a je připraveno s jakoukoliv pomocí.</p>
      <figure>
        <img src="https://g.denik.cz/45/65/v-chemicce-explosia-horelo-ctyri-lide-jsou-zraneni-02_denik-150-3x2.jpg"/>
      </figure>
      <aside>
        <a href="https://www.denik.cz/nehody/stav-tri-ze-ctyr-zranenych-pri-vybuchu-v-explosii-je-dal-kriticky-20191102.html">Výbuch v pardubické Explosii: Stav tří zraněných zůstává i nadále kritický Přečíst článek ›</a>
      </aside>
      <p>"Dnes ráno všem volal náš předseda představenstva a nabídl jim naši pomoc. A to nejenom finanční," dodal Martin Vencl.</p>
      <p>K explozi došlo v pátek krátce po sedmé hodině ráno v jednom objektu, kde se suší střelný prach. Po výbuchu byli tři muži převezeni do vinohradské nemocnice a jeden do nemocnice v Hradci Králové.</p>
      <h3>Plicní ventilace</h3>
      <p>Odtud pak putoval do Brna. "Muže jsme přijali ve vážném, ale stabilizovaném stavu. Byl napojen na plicní ventilaci a ještě v pátek večer byl převezen na poláleninové centrum v Brně," uvedl náměstek hradecké fakultní nemocnice Zdeněk Tušl.</p>
      <figure>
        <img src="https://g.denik.cz/45/1f/v-chemicce-explosia-horelo-ctyri-lide-jsou-zraneni_denik-150-3x2.jpg"/>
      </figure>
      <aside>
        <a href="https://www.denik.cz/nehody/v-chemicce-synthesia-hori-ctyri-lide-jsou-zraneni-20191101.html">V chemičce Explosia došlo k výbuchu, čtyři lidé jsou zranění Přečíst článek ›</a>
      </aside>
      <p>Po výbuchu je provoz, v němž exploze nastala, zcela zničen. Kvůli vážné nehodě přijel na místo i ministr průmyslu a obchodu Karel Havlíček, který informoval, že k objasnění příčin tragédie jsou sestaveny čtyři komise. "Jedna je pod kontrolou vedení společnosti, další komisi vede Báňský úřad. Další komise souvisí s vyšetřováním policie a hasičů. Výsledky budeme mít během několika dnů a budeme z nich vyvozovat konkrétní závěry,“ řekl v pátek ministr Karel Havlíček. V době výbuchu bylo v areálu 500 zaměstnanců.</p>
    </article>
  </body>
</html>