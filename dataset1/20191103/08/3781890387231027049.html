<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/739756"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T08:36:00+00:00"/>
    <meta property="og:title" content="ค้นหาตัวตนจากการเรียนรู้นอกห้องเรียน"/>
    <meta property="og:description" content="เป็นอีกครั้งที่ได้มีโอกาสไปติดตามกิจกรรม “ค่ายส่งเสริมทักษะทางวิทยาศาสตร์” ที่จัดโดยคณะวิทยาศาสตร์และเทคโนโลยี มหาวิทยาลัยเทคโนโลยีราชมงคล(มทร.)รัตนโกสินทร์"/>
  </head>
  <body>
    <article>
      <h1>ค้นหาตัวตนจากการเรียนรู้นอกห้องเรียน</h1>
      <address>
        <time datetime="2019-11-03T08:36:00+00:00">03 Nov 2019, 08:36</time>
      </address>
      <slideshow>
        <figure>
          <img src="https://www.dailynews.co.th/admin/upload/20191103/news_JmFDsNuspn105057_533.jpg?v=20191104117"/>
        </figure>
        <figure>
          <img src="https://www.dailynews.co.th/admin/upload/20191103/news_RzJDpfhIHy105025_533.jpg?v=20191104117"/>
        </figure>
      </slideshow>
      <p>
        <b>เป็นอีกครั้งที่ได้มีโอกาสไปติดตามกิจกรรม “ค่ายส่งเสริมทักษะทางวิทยาศาสตร์” ที่จัดโดยคณะวิทยาศาสตร์และเทคโนโลยี มหาวิทยาลัยเทคโนโลยีราชมงคล(มทร.)รัตนโกสินทร์</b>
      </p>
      <p>เป็นอีกครั้งที่ได้มีโอกาสไปติดตามกิจกรรม “ค่ายส่งเสริมทักษะทางวิทยาศาสตร์” ที่จัดโดยคณะวิทยาศาสตร์และเทคโนโลยี มหาวิทยาลัยเทคโนโลยีราชมงคล(มทร.)รัตนโกสินทร์ เพื่อตอกย้ำ ความสำคัญของการจัดกิจกรรมเสริมนอกห้องเรียน  ที่ให้เด็ก ๆ ได้มีโอกาสเปิดโลกทัศน์ เรียนรู้ นอกเหนือจากที่ได้เรียนในห้องเรียน<br/><br/>อาจารย์วิลาวัณย์ นวลศรี รองคณบดีฝ่ายวิชาการและวิจัย คณะวิทยาศาสตร์และเทคโนโลยี มทร.รัตนโกสินทร์ ในฐานะหัวหน้าโครงการค่ายส่งเสริมทักษะทางวิทยาศาสตร์ บอกว่า กิจกรรมในการจัดค่ายแต่ละรอบ ขึ้นอยู่กับเด็กแต่ละกลุ่มว่าเป็นเด็กสายวิทยาศาสตร์ หรือ สายศิลป์ แต่โดยหลัก ๆ คือ ต้องมีกิจกรรมส่งเสริมทักษะทางด้านวิทยาศาสตร์ ทั้งฟิสิกส์ เคมี ชีวะ และคณิตศาสตร์ ที่สำคัญจะมีการแนะแนวอาชีพให้แก่เด็ก ๆ  ซึ่ง “ค่ายส่งเสริมทักษะทางวิทยาศาสตร์”ครั้งนี้ เป็นครั้งที่ 7 แล้ว กับหัวข้อว่า “ค่ายวิทย์ จิตอาสา นำพาสู่อาชีพ” โดย  ค่ายรอบนี้เด็ก  ๆ จะได้เรียนรู้และสัมผัสเกี่ยวกับอาชีพต่าง ๆ ที่ผู้จัดได้เชิญผู้ที่ประกอบอาชีพนั้น ๆ มาเป็นวิทยากรแนะนำให้เด็กได้รู้จักทั้งนักวิทยาศาสตร์ พนักงานโรงแรม เชฟ นักข่าว วิศวกร ขณะเดียวกันก็ได้ลงมือปฏิบัติจริงในอาชีพนั้น ๆ ในลักษณะของกิจกรรมกลุ่มสัมพันธ์ ทั้งการทดลองทางวิทยาศาสตร์ การอ่านข่าว การทำอาหาร การจัดการห้องพัก การประกอบรถเลื่อนหรือวีลแชร์สำหรับสัตว์พิการ เป็นต้น นอกจากนี้ยังได้ฝึกภาวะผู้นำ และยังได้มีปฏิสัมพันธ์กับเพื่อนต่างโรงเรียนที่มาร่วมค่ายด้วย</p>
      <figure>
        <img src="https://www.dailynews.co.th/admin/upload/20191103/news_ydJxbHMuGB105057_533.jpg?v=20191104117?v=6899"/>
      </figure>
      <p>“ค่ายที่จัดนี้เด็ก ๆ จะได้ค้นหาตัวเอง ว่าอยากเป็นอะไร จะได้เป็นแนวทางในการศึกษาต่อ  เชื่อว่าการบูรณาการหลาย ๆ ศาสตร์เข้าด้วยกันเป็นสิ่งที่ดี และจำเป็น ซึ่งเป็นประโยชน์ต่อการเรียนในปัจจุบัน  มทร.รัตนโกสินทร์ เล็งเห็นถึงความสำคัญของการจัดบริการทางวิชาการให้แก่สังคม ซึ่งคิดว่า โรงเรียนกับมหาวิทยาลัยควรจับมือกันเพื่อให้บริการแก่เด็ก ๆ ทั้งนี้เด็กอาจจะเห็นผลทั้งทางตรงบ้าง ทางอ้อมบ้าง แต่คิดว่ามีประโยชน์แน่นอน”อาจารย์วิลาวัณย์ย้ำ</p>
      <figure>
        <img src="https://www.dailynews.co.th/admin/upload/20191103/news_EjrqEBWSmQ105023_533.jpg?v=20191104117?v=7987"/>
      </figure>
      <p>น้องกิต นักเรียน ม.4 จากจังหวัดนครสวรรค์ บอกว่า การเข้าค่ายครั้งได้นี้ทำอะไรหลายอย่าง ทั้งเชฟ อ่านข่าว ซึ่งรู้สึกสนุกและมีความสุข ที่สำคัญตอนแรกก่อนมาเข้าค่ายยังไม่รู้เลยว่าโตขึ้นอยากเป็นอะไร แต่พอได้มาร่วมทำกิจกรรมแล้วตอนนี้มองเห็นอย่างน้อย 2 อาชีพ คือ วิศวะโยธา และ เชฟ เพราะที่บ้านมีบริษัทก่อสร้าง และ น้าก็กำลังจะทำรีสอร์ทซึ่งเราก็ชอบทำอาหารด้วย จะได้ไปช่วยน้าได้</p>
      <figure>
        <img src="https://www.dailynews.co.th/admin/upload/20191103/news_yPTtQJiQET105022_533.jpg?v=20191104117?v=7969"/>
      </figure>
      <p>น้องม่อนฟาง นักเรียน ม.3 จากจังหวัดระยอง  บอกว่า ได้ประสบการณ์ ได้เพื่อนต่างโรงเรียนตั้งแต่รุ่นน้องไปถึงรุ่นพี่  และยังได้ความรู้เกี่ยวกับอาชีพต่าง ๆ เยอะมาก ถือเป็นการเปิดประสบการณ์และได้เห็นลู่ทางอาชีพในอนาคตด้วย</p>
      <figure>
        <img src="https://www.dailynews.co.th/admin/upload/20191103/news_hACopZnTAj101732_533.jpg?v=20191104117?v=5674"/>
      </figure>
      <p> <br/>น้องอิน ชั้น ม.4  จากกรุงเทพฯ  กล่าวว่า ได้เปิดประสบการณ์ใหม่และได้ความรู้มากมาย ได้ทำกิจกรรมจนรู้จักตัวเองมากขึ้น โดยเฉพาะได้ทำกิจกรรมจิตอาสา เช่น ทำไขเค็มส่งให้ผู้ประสบอุทกภัยที่จังหวัดอุบลราชานี และ ได้ทำวีลแชร์ให้สัตว์พิการที่ไม่สามารถเดินได้กลับมาเดินได้อีกครั้งหนึ่ง ทำให้เริ่มรู้แล้วว่าตัวเองสนใจและเหมาะกับอาชีพอะไร</p>
      <figure>
        <img src="https://www.dailynews.co.th/admin/upload/20191103/news_XBfwKGIJlo102208_533.jpg?v=20191104117?v=8658"/>
      </figure>
      <p>ขณะที่ ผู้ปกครองที่ตามมาร่วมสังเกตการณ์การทำกิจกรรมของเด็ก ๆ บอกว่า การส่งลูกมาเข้าค่ายเพราะ อยากให้เด็ก ๆ มีประสบการณ์หลากหลาย ทั้ง วิชาการ เพื่อนร่วมงาน การทำงานเป็นทีม ซึ่งเรื่องเหล่านี้หาทำได้ยากมากในโรงเรียนก็ได้ไม่เต็มร้อย เด็ก ๆ ที่มาเข้าค่ายจะได้ลงมือทำ ได้ระบบความคิด การวางแผนก่อนลงมือทำ ซึ่งทุกอย่างเด็ก ๆ จะได้เรียนรู้การทำงานเป็นขั้นตอน ได้ความรู้ต่างจากในห้องเรียน ได้ประสบการณ์จริง ถ้าเรียนในห้องเรียนจะได้เจออะไรแบบนี้ต้องมานอกสถานที่ ซึ่งผู้ปกครองก็ยินดีให้การสนับสนุน เพราะถ้าเด็กรู้จักตัวเองเร็วว่าชอบอะไร จะเกิดประโยชน์อย่างมาก  เพราะเขาจะได้มุ่งหน้าไปทางนั้นได้อย่างมีประสิทธิภาพ </p>
      <figure>
        <img src="https://www.dailynews.co.th/admin/upload/20191103/news_SnIhGWYTtw105024_533.jpg?v=20191104117?v=1457"/>
      </figure>
      <p>ด้าน ดร.ชลภัสสรณ์  บินอิมบอฮีม อาจารย์คณะศิลปศาสตร์ มทร.รัตนโกสินทร์ ผู้ที่มีส่วนสำคัญในการออกแบบค่ายครั้งนี้ กล่าวว่า กิจกรรมค่ายทักษะอาชีพเป็นกิจกรรมที่ดีมาก เพราะทำให้เด็กได้ค้นพบตัวเอง ได้รู้ว่าตัวเองมีความสนใจหรือชอบด้านไหน เพื่อเป็นตัวช่วยในการตัดสินใจที่จะเรียนต่อได้อย่างตรงตามความต้องการและความถนัด ไม่ต้องเสียเวลาไปเดินอ้อม เพราะกิจกรรมในค่ายที่จัดจะมีทั้งที่เป็นเรื่องของวิชาการ การเสริมทักษะทางวิทยาศาสตร์ และกิจกรรมที่เป็นการแนะแนวอาชีพ  ซึ่งการจัดค่ายแต่ละครั้งจะจัดโดยออกแบบกิจกรรมตามความสนใจของนักเรียนเป็นหลัก<br/><br/>วันนี้ การเรียนรู้แต่ในห้องเรียนอย่างเดียวคงไม่ได้แล้ว การเข้าค่ายน่าจะเป็นอีกทางเลือกที่จะช่วยให้เด้กได้เรียนรู้ได้สัมผัสอะได้ได้มากขึ้น อย่างน้อยก็ได้มีการบูรณาการหลายศาสตร์เข้าด้วยกัน รวมถึงได้ฝึกทักษะอื่น ๆ  และยังมีโอกาสได้ทำกิจกรรมจิตอาสาเพื่อเรียนรู้เรื่องการแบ่งปันและฝึกความมีเมตตา รู้จักการให้ เอื้อเฟื้อ เผื่อแผ่ อีกด้วย</p>
    </article>
  </body>
</html>