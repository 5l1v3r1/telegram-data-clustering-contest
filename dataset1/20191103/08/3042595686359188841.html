<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tesla-pa-autopilot-krasjet-inn-i-to-bommer/71777325"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T08:33:35+00:00"/>
    <meta property="og:title" content="Tesla på autopilot krasjet inn i to bommer"/>
    <meta property="og:description" content="Føreren kom uskadd fra hendelsen på E18."/>
  </head>
  <body>
    <article>
      <h1>Tesla på autopilot krasjet inn i to bommer</h1>
      <h2>Føreren kom uskadd fra hendelsen på E18.</h2>
      <address><time datetime="2019-11-03T08:33:35+00:00">03 Nov 2019, 08:33</time> by <a rel="author">Audun Hageskal</a></address>
      <p>Politiet i Oslo melder om et trafikkuhell i morgentimene på søndag. Hendelsen skjedde ved innkjøringen til Festningstunnelen på E18 i østgående felt.</p>
      <p>
        <b>En Tesla som var satt til å kjøre med autopilot krasjet inn i to bommer på stedet.</b>
      </p>
      <p>- Føreren har forklart at han ikke så bommen som stengte tunnelen i forbindelse med arbeid der på nattestid. To av tre felt sperres med bom hver natt. I tillegg er det senket hastighet på stedet, forteller operasjonsleder Rune Hekkelstrand.</p>
      <h3>Materielle skader</h3>
      <p>Ifølge politiet har føreren ikke pådratt seg skader i forbindelse med hendelsen. Førerkortet er imidlertid beslaglagt og sak opprettet. Bilen gikk det i tillegg verre med.</p>
      <p>
        <b>- Det ble ei knust frontrute og skader i front og taket på bilen. Den er nå tauet bort, sier Hekkelstrand like før klokka 9.30.</b>
      </p>
      <p>Det var i en kortere periode noe kø på stedet. Det var imidlertid lite trafikk i morgentimene, så de trafikale utfordringene ble raskt løst.</p>
      <h3>Kjørte nesten ned politi</h3>
      <p>Det er ikke første gang at det oppstår hendelser i trafikken i Norge med biler som kjører på autopilot. Seinest i sommer fortalte Christian Sørby i UP om en episode i Øvre Eiker, hvor de forsøkte å stoppe en bil i en trafikkontroll.</p>
      <p>
        <b>Også den gang dreide det seg om en Tesla. Føreren hadde satt bilen på autopilot, og verken teknologien eller føreren fikk med seg at Sørby sto ute i veien.</b>
      </p>
      <p>- Jeg skjønte at verken bilen eller føreren så meg, så jeg kastet meg ut av veien for å komme fra det hele uten skader, fortalte Sørby til <a href="https://www.bygdeposten.no/nyhet/politiet/up/up-betjent-nar-kjort-ned-av-tesla-pa-autopilot/s/5-10-238494?access=granted">Bygdeposten</a>.</p>
      <p>Fører i nevnte episode innrømmet at han hadde bilen i autopilot og at han ikke fulgte godt nok med. Han ble i ettertid anmeldt i henhold til veitrafikklovens paragraf tre, som sier at enhver skal ferdes hensynsfullt og være aktpågivende og varsom så det ikke oppstår fare.</p>
      <p>I USA har det vært langt mer alvorlige ulykker knyttet til bruk av autopilot på el-biler av samme merke. Allerede i 2016 ble det meldt om en dødsulykke hvor det ble slått fast at <a href="https://www.dagbladet.no/nyheter/tesla-forer-dode-i-autopilot-ulykke---begrensninger-ved-bilen-spilte-en-stor-rolle/68688847">bruken av autopilot hadde hatt stor innvirkning på utfallet</a>.</p>
    </article>
  </body>
</html>