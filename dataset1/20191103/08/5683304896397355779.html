<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/03/walayar-sisters-death-story-updates.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-03T08:11:00+00:00"/>
    <meta property="og:title" content="‘ഞാൻ പൊലീസാകും ടീച്ചറെ’ – വാളയാറിലെ കുരുന്ന് മറഞ്ഞത് ഈ മോഹം പറഞ്ഞ്"/>
    <meta property="og:description" content="ചേച്ചി മരിച്ചതിന്റെ സങ്കടം അവൾക്കുണ്ടായിരുന്നു. പക്ഷെ ഒന്നും പറയുമായിരുന്നില്ല. ചേച്ചിയുടെ ഒരു ഫോട്ടോ എപ്പോഴും അവളുടെ പോക്കറ്റിലുണ്ടായിരുന്നു..Walayar Case. Valayar Case. വാളയാർ കേസ്. വാളയാർ പെൺകുട്ടികൾ. Walayar Case Story. Walayar Case News. Walayar Case Judgement. Walayar Case Postmortem Report. Walayar Case Details In Malayalam. Walayar sisters. sexual abuse.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>‘ഞാൻ പൊലീസാകും ടീച്ചറെ’ – വാളയാറിലെ കുരുന്ന് മറഞ്ഞത് ഈ മോഹം പറഞ്ഞ്</h1>
      <address><time datetime="2019-11-03T08:11:00+00:00">03 Nov 2019, 08:11</time> by <a rel="author">മനോരമ ലേഖകൻ</a></address>
      <p>കൊച്ചി∙ ‘ഞാൻ പൊലീസാകും ടീച്ചറേ’ – മരണത്തിനു തൊട്ടു തലേ ആഴ്ച സ്കൂളിലെ മരത്തിൽ കയറുന്നതു കണ്ട് വഴക്കിട്ട ക്ലാസ് ടീച്ചറോട് വാളയാറിലെ ആ ഒൻപതു വയസുകാരി നൽകിയ മറുപടി. ‘‘അവൾ ശരിക്കും പൊലീസാകുമായിരുന്നു. അത്രയ്ക്ക് മിടുക്കിയായിരുന്നു അവൾ. നല്ല തന്റേടമുള്ള, ആൺകുട്ടികളെക്കാൾ സ്മാർട്ടായ പെൺകുട്ടി. യൂണിഫോമുണ്ടെങ്കിലും ജീൻസും ഷർട്ടും ഇട്ട് നല്ല ഗെറ്റപ്പിൽ നടക്കുന്നതായിരുന്നു അവൾക്കിഷ്ടം. പക്ഷെ അതിനവളെ അവർ ബാക്കി വച്ചില്ല.’’ ഇതു പറയുമ്പോൾ മൂന്നാം ക്ലാസിലും നാലാം ക്ലാസിലും അവളുടെ ക്ലാസ് ചുമതലയുണ്ടായിരുന്ന ടീച്ചറുടെ കണ്ണു നിറയുന്നു.</p>
      <p>‘‘വെള്ളിയാഴ്ച ക്ലാസു വിടും മുൻപ് അടുത്ത തിങ്കളാഴ്ച അസംബ്ലിയിൽ കഥപറയുകയും കവിത ചൊല്ലുന്നതും ഞാനായിരിക്കും എന്ന് അവൾ ഏറ്റിട്ടാണ് പോയത്. കുട്ടികളോട് അങ്ങോട്ടു ചോദിക്കുമ്പോൾ ഇവൾ ഇങ്ങോട്ടു പറഞ്ഞ് ഏറ്റെടുക്കുകയായിരുന്നു അത്. പക്ഷെ അവൾ പിന്നെ ക്ലാസിൽ വന്നില്ല. അതെല്ലാം ഓർക്കുമ്പോൾ, ആ മോൾ ആത്മഹത്യ ചെയ്തതായിരിക്കില്ല എന്നു തന്നെയാണ് വിശ്വസിക്കുന്നത്. മറ്റൊന്നുംകൊണ്ടല്ല, അത്ര സങ്കടമൊന്നും അവൾ പ്രകടിപ്പിച്ചിരുന്നില്ല എന്നതാണ് വസ്തുത.’’</p>
      <p>‘‘ചേച്ചി മരിച്ചതിന്റെ സങ്കടം അവൾക്കുണ്ടായിരുന്നു. പക്ഷെ ഒന്നും പറയുമായിരുന്നില്ല. ചേച്ചിയുടെ ഒരു ഫോട്ടോ എപ്പോഴും അവളുടെ പോക്കറ്റിലുണ്ടായിരുന്നു. മരിക്കുമ്പോഴും അതവളുടെ പെറ്റിക്കോട്ടിൽ സൂക്ഷിച്ചത് പൊലീസ് കണ്ടെത്തിയിരുന്നു. പക്ഷെ അതു പറഞ്ഞ് അവളെ ഒരിക്കലും സങ്കടപ്പെട്ടു കണ്ടിട്ടില്ല. പക്ഷെ ചേച്ചിയുടെ മരണ ശേഷം പലപ്പോഴും അവൾ അസ്വസ്ഥത പ്രകടിപ്പിച്ചിരുന്നു.’’ ടീച്ചർ ഓർക്കുന്നു. </p>
      <p>പെൺകുട്ടി മരിക്കുന്നതിന്  ഏതാനും ആഴ്ച മുമ്പ് അവൾ വയറുവേദനയാണെന്നു പറയുമായിരുന്നു. പലപ്രാവശ്യം ഛർദിയുണ്ടായി. ഇത് കണ്ട് സംശയം തോന്നിയപ്പോഴാണ് ഗവൺമെന്റ് ആശുപത്രിയിൽ കൊണ്ടു പോയത്. മരുന്നു തന്നെന്നും കുഴപ്പമില്ലെന്നും അസുഖമൊന്നും ഇല്ലെന്നും ഡോക്ടർ പറഞ്ഞതായി അവൾ തന്നെയാണ് ടീച്ചറോടു പറഞ്ഞത്.</p>
      <p>മറ്റൊന്നു കൂടി പറഞ്ഞതായി ടീച്ചർ ഓർക്കുന്നു. വയറുവേദനയുടെ കാരണം ബാധ കയറിയതാണ്. കുടുംബ അമ്പലത്തിൽ പ്രാർഥിച്ചാൽ മാറുമെന്ന് വീട്ടിൽ എല്ലാവരും പറഞ്ഞത്രെ. പെൺകുട്ടിക്ക് വയ്യാതെ വരുമ്പോഴെല്ലാം അവളുടെ മാതാപിതാക്കളെ വിളിക്കും. അപ്പോൾ അവളുടെ മാമൻ വന്നു കൂട്ടുമെന്നാണ് അമ്മ പറഞ്ഞിരുന്നത്. മാമൻ എന്നു പറഞ്ഞു വരുമായിരുന്നത് കേസിലെ പ്രതിയായ മധു ആയിരുന്നു എന്നത് ഓർക്കുമ്പോഴാണ് ടീച്ചറുടെ ഞെട്ടൽ ഏറുന്നത്.</p>
      <p>സ്കൂളിൽ എല്ലാ കാര്യത്തിനും വരുമായിരുന്നത് ഈ രണ്ടു പ്രതികൾ തന്നെയായിരുന്നത്രെ. ഇരുവരും അമ്മയുടെ അടുത്ത ബന്ധുക്കളായിരുന്നതിനാൽ അധ്യാപകർക്കും സംശയമൊന്നും തോന്നിയില്ല. കുട്ടി ഇവരുടെ കൂടെ പോകുന്നതിനും യാതൊരു വൈഷമ്യവും പ്രകടിപ്പിച്ചിരുന്നില്ല. ഹോസ്പിറ്റലിലേയ്ക്ക് എന്നു പറഞ്ഞ് അന്ന് അവർ ആശുപത്രിയിലേയ്ക്കു തന്നെയാണോ കൊണ്ടു പോയതെന്നതിലാണ് ഇപ്പോൾ സംശയമെന്നും അധ്യാപകർ പറയുന്നു. </p>
      <p>ഈ സമയത്തു തന്നെ രണ്ടു തവണ ഫിറ്റ്സ് വന്ന് അവളെ ആശുപത്രിയിൽ കൊണ്ടു പോകേണ്ടി വന്നു. അന്നത്തെ ഹെഡ്മിസ്ട്രസ് ആശുപത്രിയിൽ അവളെ സന്ദർശിച്ചെന്ന് പറഞ്ഞിരുന്നു. ഈ ഹെഡ്മിസ്ട്രസാണ് പിന്നീട് പൊലീസിനു മൊഴി നൽകിയത്. പെൺകുട്ടിയുടെ പ്രായം വ്യക്തമാകുന്നതിനായിരുന്നു കോടതി അവരെ വിസ്തരിച്ചത്. പെൺകുട്ടി ലൈംഗികമായി പീഡിപ്പിക്കുന്നതിന്റെ തെളിവോ മൊഴികളൊ ഒന്നും സ്കൂളിൽ നിന്ന് റിപ്പോർട് ചെയ്തിട്ടില്ല.</p>
      <p>മൂന്നാം ക്ലാസ് ഏതാണ്ട് പകുതിയായപ്പോഴാണ് സ്കൂളിലേയ്ക്ക് അവൾ വന്നത്. നാലാം ക്ലാസ് അവസാനം ആയപ്പോഴാണ് തൂങ്ങിമരിച്ച നിലയിൽ കണ്ടെത്തിയത്. സ്കൂൾ വളപ്പിൽ പറന്നു നടന്ന പൂമ്പാറ്റയായിരുന്നു അവൾ.  ഇതൊക്കെ ഓർക്കുമ്പോൾ കണ്ണു നിറയും പെൺകുട്ടിയുടെ ക്ലാസ് ടീച്ചർക്ക്. സത്യം എങ്ങനെയെങ്കിലും പുറത്തു വരണമെന്നാണ് ആഗ്രഹമെന്ന് പെൺകുട്ടിയെ പഠിപ്പിച്ചിരുന്ന മറ്റൊരു അധ്യാപികയും പറയുന്നു. </p>
      <p>‘‘ഞങ്ങളുടെ സ്കൂൾ ഒരു കുഞ്ഞ് സ്കൂളാണ്. 67 വിദ്യാർഥികൾ മാത്രമാണ് ഇവിടെ പഠിക്കുന്നത്. എട്ട് അധ്യാപകരാണ് ആകെയുള്ളത്. ഇവർക്ക് എല്ലാവർക്കും എല്ലാവരെയും അറിയാം. മിക്കകുട്ടികളുടെയും വീട്ടിലെ സാഹചര്യങ്ങളും അറിയാം. അതുകൊണ്ടു തന്നെ ഈ പെൺകുട്ടിയെയും അവളുടെ വീട്ടുകാരേയും അറിയാം. പക്ഷെ വീട്ടിലെ സാഹചര്യങ്ങൾ ആർക്കും അറിയില്ലായിരുന്നു. ഇനിയൊന്ന് ആവർത്തിക്കാതിരിക്കാൻ ഞങ്ങൾ മക്കളോട് എല്ലാ ദിവസവും സംസാരിക്കുന്നുണ്ട്. എല്ലാവർക്കും കൗൺസിലിങ്ങ് നൽകുന്നുണ്ട്.’’ – സ്കൂൾ ഹെഡ്മിസ്ട്രസ് പറഞ്ഞു.</p>
      <p>
        <b>വന്നതല്ലേ... ഈ വിഷമം കൂടി കേൾക്കണം</b>
      </p>
      <p>‘‘നമ്മുടെ നാട്ടിൽ ഇപ്പോഴും പട്ടിണി കിടക്കുന്നവരുണ്ടോ എന്ന് നിങ്ങൾ സംശയിക്കും. ഇവിടെ വന്ന് ഞങ്ങളോട് ചോദിച്ചാൽ ഞങ്ങൾ ഉണ്ടെന്ന് പറയും. ഞങ്ങളുടെ കുട്ടികളിൽ പലരും രാവിലെ വരുന്നത് ഒഴിഞ്ഞ വയറോടെയാണ്. ഭക്ഷണം കഴിക്കാനില്ലാത്തതുകൊണ്ട് കരയുന്നവരുണ്ട്. ബെഞ്ചിൽ വിശന്നു തളർന്ന് കരയുന്ന കുട്ടികളെ നിങ്ങൾക്കു കാണാം. നിങ്ങൾ മരിച്ച പെൺകുട്ടികളുടെ വാർത്ത കൊടുക്കണം, വേണ്ടെന്നു പറയില്ല. ഞങ്ങൾ അതിന് എന്തു സഹായവും ചെയ്യാം. ഇതുകൂടി ഒന്നു കൊടുക്കാമോ? ഞങ്ങൾ ഇപ്പോൾ ഉച്ചഭക്ഷണം കുട്ടികൾക്കു കൊടുക്കുന്നുണ്ട്. രാവിലെ കൂടിയെങ്കിലും എന്തെങ്കിലും കൊടുക്കാൻ സാധിച്ചിരുന്നെങ്കിൽ എന്നാണ് ആഗ്രഹം.’’ – സ്കൂളിലെ ഹെഡ്മിസ്ട്രസ് ആണ് ഇതു പറയുന്നത്. </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmanoramaonline%2Fvideos%2F1923608181119003%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>‘‘കഴിഞ്ഞ ദിവസം 11 മണിയായപ്പോഴാണ് ഒരു കുട്ടി ഇരുന്നു കരയുന്നു. എന്താണ് കാര്യമെന്നു ടീച്ചർ ചോദിച്ചപ്പോൾ, ചോറ് എപ്പഴാണ് കിട്ടുന്നേ എനിക്കു വിശക്കുന്നു എന്ന് പറഞ്ഞാണ് കരയുന്നത്. പട്ടിണിയും വിശപ്പും ഇവിടെ യാഥാർഥ്യമാണ്. ആരെങ്കിലും ഇവരെ സഹായിക്കാൻ മുന്നോട്ടു വരണമെന്ന് ‍ഞങ്ങൾ ആഗ്രഹിക്കുന്നുണ്ട്. സമീപത്തെ പല സ്കൂളുകൾക്കും സ്പോൺസർമാരുണ്ട്. ഞങ്ങൾ പലരെ സമീപിച്ചിട്ടും അതിനു സാധിച്ചിട്ടില്ല. ഇതേ ആവശ്യവുമായി പഞ്ചായത്തിനെ സമീപിച്ചെങ്കിലും സഹായിക്കാമെന്ന് വാഗ്ദാനം മാത്രമേ ലഭിച്ചുള്ളൂ.’’ – പഞ്ചായത്തിന് ഇതിന് എന്തൊ തടസങ്ങളുണ്ടത്രെ.</p>
      <p>നാലു കിലോമീറ്റർ അകലെ നിന്നൊക്കെയാണ് കുറെ കുട്ടികൾ വരുന്നത്. ഇരുളർ എന്ന ആദിവാസി വിഭാഗം ഉൾപ്പടെയുള്ളവരുടെ മക്കളാണ് ഇവിടെ പഠിക്കുന്നത്. ഇവർക്കുളള ഓട്ടോ കാശ് ചില മാസങ്ങളിൽ അധ്യാപകർ പിരിവിട്ട് നൽകും. ഇവർക്ക് ഭക്ഷണം നൽകുന്നതിനും ഇടയ്ക്ക് പിരിവിടും. പിന്നെ വീടുകളിൽ എന്തെങ്കിലും ആഘോഷമുണ്ടെങ്കിൽ കുട്ടികൾക്ക് സന്തോഷമാണ്. അത് സ്കൂളിലും ഞങ്ങൾ ചെറിയതോതിൽ ആഘോഷിക്കും. അവർക്ക് ഒരു നേരമെങ്കിലും വിശപ്പു മാറുമല്ലോ.’ – ഹെഡ്മിസ്ട്രസ് പറയുന്നു.</p>
    </article>
  </body>
</html>