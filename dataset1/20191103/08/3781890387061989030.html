<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739802"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T08:01:00+00:00"/>
    <meta property="og:title" content="'ม.แม่โจ้'โร่แจงเหตุรับน้องโหด เร่งตามตัวรุ่นพี่รับผิด!"/>
    <meta property="og:description" content="'ม.แม่โจ้' สั่งเร่งติดตามตัวรุ่นพี่มารับโทษ หลังถูกแฉ 'รับน้องโหด' จนเฟรชชี่ขาหัก! ยันรุ่นพี่ฝ่าฝืนระเบียบ ไร้อาจารย์ควบคุม เหตุแอบพาน้องๆไปทำกิจกรรมนอกมหาวิทยาลัย"/>
  </head>
  <body>
    <article>
      <h1>'ม.แม่โจ้'โร่แจงเหตุรับน้องโหด เร่งตามตัวรุ่นพี่รับผิด!</h1>
      <address>
        <time datetime="2019-11-03T08:01:00+00:00">03 Nov 2019, 08:01</time>
      </address>
      <p>
        <b>"ม.แม่โจ้" สั่งเร่งติดตามตัวรุ่นพี่มารับโทษ หลังถูกแฉ "รับน้องโหด" จนเฟรชชี่ขาหัก! ยันรุ่นพี่ฝ่าฝืนระเบียบ ไร้อาจารย์ควบคุม เหตุแอบพาน้องๆไปทำกิจกรรมนอกมหาวิทยาลัย</b>
      </p>
      <p>จากกรณีโลกออนไลน์เกิดกระแสวิจารณ์อย่างหนัก ภายหลังจากที่แฟนเพจเฟซบุ๊ก  รับน้องสร้างสรรค์ระดับโคตรมหากาฬ ได้เผยแพร่แชทข้อความไลน์จากผู้ปกครอง ที่มีหลานชายศึกษาอยู่ มหาวิทยาลัยชื่อดังแห่งหนึ่ง ใน จ.เชียงใหม่ พร้อมภาพรอยแผลขนาดใหญ่ที่ปรากฎบริเวณแผ่นหลัง อีกทั้งยังระบุอีกว่า เฟรชชี่บางรายนั้นถูกรุ่นพี่รับน้องจนขาหัก โดยภายหลังจากที่เรื่องราวดังกล่าวผยแพร่ออกไป ต่างเกิดกระแสวิจารณ์ถึงเรื่องราวที่เกิดขึ้นอย่างร้อนแรงไปทั่วทั้งสังคมออนไลน์ ตามที่ได้นำเสนอไปแล้วนั้น<br/><br/>เกี่ยวกับเรื่องดังกล่าว ล่าสุดเมื่อวันที่ 3 พ.ย. <b>"มหาวิทยาลัยแม่โจ้"</b> ได้ชี้แจงถึงเรื่องดังกล่าวผ่านทางแฟนเพจ ระบุ <i><b>"เรื่อง คำชี้แจงกรณีข่าวในสื่อออนไลน์เกี่ยวกับการทำร้ายนักศึกษามหาวิทยาลัยแม่โจ้"</b></i> ตามที่ สื่อต่างๆ ได้มีการเผยแพร่ภาพบทสนทนาซึ่งมีการกล่าวถึง นักศึกษามหาวิทยาลัยแม่โจ้ ถูกทำร้ายร่างกายจากกิจกรรมรับน้อง เบื้องต้นมหาวิทยาลัยได้ตรวจสอบหาข้อเท็จจริง พบว่ามีนักศึกษากลุ่มหนึ่งไปทำกิจกรรมภายนอกมหาวิทยาลัยโดยไม่ได้รับอนุญาต อยู่นอกเหนือจากกิจกรรมที่มหาวิทยาลัยกำหนด ซึ่งเป็นการกระทำเกิดกว่าเหตุ และเป็นความผิดที่มหาวิทยาลัยห้ามโดยเด็ดขาดมีโทษทางวินัยนักศึกษา<br/><br/>ทั้งนี้ มหาวิทยาลัยขอชี้แจงว่า ไม่มีนโยบายให้จัดกิจกรรมรับน้องนอกเหนือจากที่มหาวิทยาลัยกำกับดูแล และการจัดกิจกรรมต่างๆ มหาวิทยาลัยกำหนดให้ต้องมีเจ้าหน้าที่ หรืออาจารย์ ควบคุมดูแลในทุกกิจกรรม<i><b> "หากมีการกระทำนอกเหนือจากที่มหาวิทยาลัยกำหนด ถือว่ามีโทษทางวินัยนักศึกษา ผู้กระทำผิดจะถูกตัดคะแนนความประพฤติ พักการศึกษา หรือไล่ออก ซึ่งได้ออกประกาศในมาตรการการควบคุมดูแลการพัฒนานักศึกษา และบทลงโทษที่ชัดเจน" </b></i><br/><br/>มหาวิทยาลัยขอแสดงความเสียใจเป็นอย่างสูงกับนักศึกษาและครอบครัวผู้เสียหาย อย่างไรก็ตาม <b><i>"มหาวิทยาลัยจะเร่งดำเนินการจัดการผู้กระทำความผิดตามมาตรการควบคุมดูแลการพัฒนานักศึกษา เพื่อให้เกิดความเป็นธรรมแก่ผู้เสียหายโดยเร็วที่สุด"</i></b>...</p>
      <figure>
        <img src="https://www.dailynews.co.th/admin/upload/20191103/news_CUMFhIyKjs152650_533.jpg?v=201911032310?v=2616"/>
      </figure>
      <p>ขอบคุณข้อมูลจาก @Maejo University มหาวิทยาลัยแม่โจ้,@รับน้องสร้างสรรค์ระดับโคตรมหากาฬ<br/><br/><b>ข่าวที่เกี่ยวข้อง..<br/><a href="https://www.dailynews.co.th/regional/739661">-แฉรุ่นพี่ม.ดังเชียงใหม่รับน้องโหด ไม้หน้าสามฟาดขาหัก</a></b></p>
      <figure>
        <img src="https://www.dailynews.co.th/admin/upload/20191103/news_xSfEaLIJHa152651_533.jpg?v=201911032310?v=2357"/>
      </figure>
    </article>
  </body>
</html>