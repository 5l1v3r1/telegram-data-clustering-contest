<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/zidul-lui-trump-vs-traficanti-zidul-de-la-frontiera-sua-mexic-taiat-si-gaurit-cu-fierastraie-de-100-de-dolari-astfel-incat-traficantii-isi-desfasoara-operatiunile-nestingheriti-18534446"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-03T08:59:11+00:00"/>
    <meta property="og:title" content="Zidul lui Trump vs. traficanţi: Zidul de la frontiera SUA-Mexic, tăiat şi găurit cu fierăstraie de 100 de dolari, astfel încât traficanţii îşi desfăşoară operaţiunile nestingheriţi"/>
    <meta property="og:description" content="Traficanţi de persoane şi droguri din Mexic au reuşit să creeze breşe în zidul de la graniţă, construit în timpul mandatului preşedintelui SUA, Donald Trump, folosind fierăstraie alternative care costă până la 100 de dolari, au declarat oficiali din cadrul serviciului american de pază a frontierei."/>
  </head>
  <body>
    <article>
      <h1>Zidul lui Trump vs. traficanţi: Zidul de la frontiera SUA-Mexic, tăiat şi găurit cu fierăstraie de 100 de dolari, astfel încât traficanţii îşi desfăşoară operaţiunile nestingheriţi</h1>
      <address><time datetime="2019-11-03T08:59:11+00:00">03 Nov 2019, 08:59</time> by <a rel="author" href="https://www.zf.ro/autor/mircea-olteanu" target="_blank">Mircea Olteanu</a></address>
      <p>Traficanţi de persoane şi droguri din Mexic au reuşit să creeze breşe în zidul de la graniţă, construit în timpul mandatului preşedintelui SUA, Donald Trump, folosind fierăstraie alternative care costă până la 100 de dolari, au declarat oficiali din cadrul serviciului american de pază a frontierei.</p>
      <p>Potrivit oficialilor citaţi de publicaţia The Washington Post, în doar câteva minute, traficanţii reuşesc să taie prin secţiuni din oţel şi beton ale zidului, creând breşe suficient de largi pentru a permite trecerea imigranţilor ilegali sau a drogurilor.</p>
      <p>Atunci când este detectată o breşă, autorităţile americane trimit un echipaj pentru a repara stricăciunile, relatează jurnaliştii, care au precizat că traficanţii încearcă să mascheze breşele, pentru a putea folosi în continuare respectivele căi de acces peste frontieră.</p>
      <p>Jurnaliştii de la Washington Post au mai relatat că breşele au fost create în zone în care nu au fost încă instalaţi senzori ce detectează vibraţiile produse de tăierea zidului.</p>
      <p>Un oficial de rang înalt din cadrul Administraţiei SUA a declarat pentru The Washington Post că sunt doar "câteva cazuri" de acest fel, adăugând că noul gard "a sporit semnificativ securitatea" de-a lungul secţiunilor de frontieră din zonele San Diego şi El Centro.</p>
      <p>Preşedintele Donald Trump a declarat că nu a auzit de cazuri de tăiere a zidului de frontieră, dar, a adăugat că se "poate tăia orice".</p>
      <p>"Avem un zid foarte puternic, dar oricât de puternic este, poţi tăia orice", a afirmat liderul de la Casa Albă.</p>
      <p>Donald Trump a promis, în campania electorală premergătoare scrutinului prezidenţial din 2016, că va construi un zid la frontiera Statelor Unite cu Mexicul, cu scopul reducerii imigraţiei ilegale şi combaterii traficului de droguri. Cel mai probabil, Trump va folosi această temă electorală şi la alegerile din anul 2020.</p>
    </article>
  </body>
</html>