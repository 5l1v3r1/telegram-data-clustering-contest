<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637941/%D9%87%D9%88%D8%A7%D9%BE%DB%8C%D9%85%D8%A7%DB%8C-%D8%A2%D9%86%D8%AA%D9%88%D9%86%D9%81-%DB%B7%DB%B4-%D9%85%D9%85%D9%86%D9%88%D8%B9%DB%8C%D8%AA-%D9%BE%D8%B1%D9%88%D8%A7%D8%B2-%D9%86%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T22:52:00+00:00"/>
    <meta property="og:title" content="هواپیمای آنتونف ۷۴ ممنوعیت پرواز ندارد"/>
    <meta property="og:description" content="سازمان هواپیمایی کشوری اعلام کرد: هواپیمای آنتونف ۷۴ ممنوعیت پرواز نداشته و تمامی گواهینامه های صلاحیت پروازی را داراست."/>
  </head>
  <body>
    <article>
      <h1>
        <a href="https://www.bultannews.com/fa/news/637941/%D9%87%D9%88%D8%A7%D9%BE%DB%8C%D9%85%D8%A7%DB%8C-%D8%A2%D9%86%D8%AA%D9%88%D9%86%D9%81-%DB%B7%DB%B4-%D9%85%D9%85%D9%86%D9%88%D8%B9%DB%8C%D8%AA-%D9%BE%D8%B1%D9%88%D8%A7%D8%B2-%D9%86%D8%AF%D8%A7%D8%B1%D8%AF">هواپیمای آنتونف ۷۴ ممنوعیت پرواز ندارد</a>
      </h1>
      <h2>سازمان هواپیمایی کشوری اعلام کرد: هواپیمای آنتونف ۷۴ ممنوعیت پرواز نداشته و تمامی گواهینامه های صلاحیت پروازی را داراست.</h2>
      <address><time datetime="2019-11-03T22:52:00+00:00">03 Nov 2019, 22:52</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، از آنجایی که در روزهای اخیر مطالب و مسائلی در <b>فضای مجازی</b> و به تبع آن در بعضی از رسانه ها موضوع پرواز یک فروند هواپیمای آنتونف ۷۴ <b>شرکت هواپیمایی پویا</b> با عناوین مختلف، صلاحیت پروازی این هواپیما را محل شبهه قرار داده است، اداره کل صلاحیت پرواز سازمان هواپیمایی کشوری در پاسخ به مسائل مطروحه نکاتی را جهت پاسخ گویی به رسانه ها به روابط عمومی سازمان اعلام کرد.</p>
      <p>وزیر وقت وزارت راه و شهرسازی در تاریخ ۱۳ دی ۹۳ به رئیس وقت سازمان هواپیمایی کشوری ابلاغ کرد: پرواز هواپیمای آنتونف درصورت تحقق شرایط براساس ضوابط هوانوردی باید اقدام شود در هر صورت نام شرکت سازنده هواپیما نباید مانع پرواز این هواپیما گردد.</p>
      <p>این هواپیما تمامی گواهینامه های صلاحیت پروازی براساس الزامات ایکائو را داراست و ممنوعیت پرواز ندارد.</p>
      <p>هواپیمای مذکور براساس گواهینامه نوع (TC) و ضمائم آن برگه گواهینامه نوع (TCDS) که توسط نهاد هواپیمایی کشوری اکراین به شماره TL۰۰۰۹ صادر شده است قابلیت حمل مسافر تا ۵۲ نفر را دارد.</p>
      <p>در کتاب پروازی هواپیمای An-۷۴TK-۲۰۰ (که بنام FM مشهور است) حمل مسافر توسط این هواپیما از سوی کشور طراح مجاز شناخته شده است.</p>
      <p>لذا طرح مسائل غیر کارشناسی و اینکه کدام یک از الزامات و مقررات توسط صلاحیت پرواز سازمان هواپیمایی کشوری رعایت نشده است جز ایجاد شبهه و نگرانی برای مسافران هوایی چیزی به دنبال نخواهد داشت.</p>
    </article>
  </body>
</html>