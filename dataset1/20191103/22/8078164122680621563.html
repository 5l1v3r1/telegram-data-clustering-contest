<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/buone-notizie/19_novembre_04/piccolo-gabry-comincia-l-iter-il-trapianto-midollo-922f41c0-fee3-11e9-aa9d-60f7e515e47b.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-03T22:00:00+00:00"/>
    <meta property="og:title" content="Il piccolo Gabry comincia l’iter per il trapianto di midollo"/>
    <meta property="og:description" content="«Si comincia». Con queste parole il padre ha dato l’annuncio su Facebook. La speranza riparte dopo il rinvio chiesto dal donatore. L’intervento gli Spedali Civili di Brescia"/>
  </head>
  <body>
    <article>
      <h1>Il piccolo Gabry comincia l’iter per il trapianto di midollo</h1>
      <h2>«Si comincia». Con queste parole il padre ha dato l’annuncio su Facebook. La speranza riparte dopo il rinvio chiesto dal donatore. L’intervento gli Spedali Civili di Brescia</h2>
      <address><time datetime="2019-11-03T22:00:00+00:00">03 Nov 2019, 22:00</time> by <a rel="author">Fausta Chiesa</a></address>
      <p>«Si comincia». Con queste parole il padre del piccolo Gabry ha dato l’annuncio sulla pagina Facebook «Gabry Little hero» dell’inizio del percorso del trapianto per il figlio di due anni, affetto da una malattia genetica rarissima, la Sifd, l’anemia sideroblastica con immunodeficienza delle cellule B (leggete anche <a href="https://www.corriere.it/buone-notizie/19_aprile_29/gabry-little-hero-bimbo-malato-cerca-donatore-midollo-osseo-4bb359ee-6a63-11e9-908c-de3daaacb716.shtml">qui</a>): vale a dire febbri periodiche e ritardo dello sviluppo. «Stavolta ci siamo»: Cristiano Costanzo ha tirato un sospiro di sollievo, perché il donatore compatibile di midollo (leggete anche <a href="https://www.corriere.it/buone-notizie/19_settembre_16/gabri-little-hero-trova-donatore-midollo-osseo-ab4b75d8-d883-11e9-a64f-042100a6f996.shtml">qui</a>), il suo gemello genetico, aveva rimandato l’intervento (leggete anche <a href="https://www.corriere.it/buone-notizie/19_ottobre_15/piccolo-gabry-strano-ritardo-donatore-midollo-aa040de8-ef49-11e9-9951-ede310167127.shtml">qui</a>). Così quando tutto sembrava pronto, quando Gabriele era a un passo dal trapianto, hanno dovuto rinviare. Ora è il suo momento. «Questa volta niente rinvii, niente ritardi - scrive il papà - adesso comincia la salita, il percorso più duro».</p>
      <p><b>Che cosa succede adesso agli Spedali Civili di Brescia dove Gabri è in cura? Inizia il percorso di «ricondizionamento»</b>. Gli saranno somministrati dei chemioterapici che azzerano il suo midollo. Poi Gabriele e la sua mamma, Mena, vivranno per un po’ isolati, in un ambiente sterile. ««Ti abbiamo preparato la strada - scrive papà Cristiano - sei pronto fisicamente, abbiamo curato il tuo spirito, abbiamo scelto uno dei migliori team di esperti, abbiamo cercato il miglior alleato possibile compatibile con te. È il momento giusto per farlo. Adesso tocca a te. Devi rispondere al meglio alle terapie, devi continuare a mangiare, devi usare tutte le tue energie, fino all’ultimo. Ti stiamo chiedendo tantissimo piccolo eroe, ma non potevamo fare diversamente».</p>
      <p><b>La mamma trascorrerà con lui la maggior parte del tempo. E intanto Cristiano starà con Benedetta, la gemellina di Gabriele, nata sana</b>. Ciò che vogliono, i suoi genitori, è garantire al piccolo un futuro «normalmente straordinario, lontano dagli ospedali, dalle medicine, dai dolori e dalle stesse sofferenze che hai patito finora pur mantenendo sempre il tuo sorriso».</p>
    </article>
  </body>
</html>