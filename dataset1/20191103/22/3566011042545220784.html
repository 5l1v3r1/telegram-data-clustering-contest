<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544641.html/%D8%B3%D9%81%DB%8C%D8%B1-%D9%81%D8%B1%D8%A7%D9%86%D8%B3%D9%87-%D8%AF%D8%B1-%D8%A7%DB%8C%D8%B1%D8%A7%D9%86--%D8%B3%D8%B9%DB%8C-%D8%AF%D8%B1-%D8%AD%D9%81%D8%B8-%D8%A8%D8%B1%D8%AC%D8%A7%D9%85-%D8%AF%D8%A7%D8%B1%DB%8C%D9%85---%D8%AA%D8%AD%D8%B1%DB%8C%D9%85-%D9%87%D8%A7%DB%8C---%D9%86%D8%A7%D8%AF%D8%B1%D8%B3%D8%AA--%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D8%A8%D8%A7%DB%8C%D8%AF-%D8%A8%D8%B1%D8%AF%D8%A7%D8%B4%D8%AA%D9%87-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T22:22:00+00:00"/>
    <meta property="og:title" content="سفیر فرانسه در ایران: سعی در حفظ برجام داریم / تحریم‌های‌ ‌نادرست ‌علیه ایران باید برداشته شود"/>
    <meta property="og:description" content="سفیر فرانسه در ایران گفت: معتقدیم فضای تحریم‌ها به نادرستی شکل گرفته است و همچنان نیز مایل به گفت‌وگوهای ادامه‌دار در این خصوص هستیم و امیدواریم روابط اقتصادی، فرهنگی و ... بین ایران، فرانسه و دیگر کشورها، روز به روز پویاتر شود."/>
  </head>
  <body>
    <article>
      <h1>سفیر فرانسه در ایران: سعی در حفظ برجام داریم / تحریم‌های‌ ‌نادرست ‌علیه ایران باید برداشته شود</h1>
      <address>
        <time datetime="2019-11-03T22:22:00+00:00">03 Nov 2019, 22:22</time>
      </address>
      <p>سفیر فرانسه در ایران گفت: معتقدیم فضای تحریم‌ها به نادرستی شکل گرفته است و همچنان نیز مایل به گفت‌وگوهای ادامه‌دار در این خصوص هستیم و امیدواریم روابط اقتصادی، فرهنگی و ... بین ایران، فرانسه و دیگر کشورها، روز به روز پویاتر شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از روابط عمومی استانداری اصفهان، فیلیپ تیه بو در دیدار با عباس رضایی استاندار اصفهان، اظهار داشت: تردیدی در وجود امنیت و آرامش در اصفهان نیست و مایه فخر و مباهات است که به اصفهان نصف جهان سفر کرده‌ام و با استاندار شهر فرهنگ و هنر دیدار می‌کنم.</p>
      <p>وی ادامه داد: زمینه‌های توسعه همکاری اصفهان و فرانسه را بررسی می‌کنم و بر همین مبنا توسعه همکاری‌های دانشگاهی و دیگر فعالیت‌های مشترک را در دستور کار قرار می‌دهم چراکه اهمیت و اولویت‌های همکاری در استوارنامه من ذکر شده است.</p>
      <p>سفیر فرانسه در ایران تاکید کرد: در ماه‌های گذشته سعی داشتیم تا تنش‌ها را کاهش دهیم و تحریم‌ها رفع شوند و همچنان نیز مایل به گفت‌وگوهای ادامه دار در این خصوص هستیم و امیدواریم روابط اقتصادی، فرهنگی و ... بین ایران، فرانسه و دیگر کشورها، روز به روز پویاتر شود.</p>
      <p>وی اضافه کرد: معتقدیم فضای تحریم‌ها به نادرستی شکل گرفته ‌و باید برداشته شوند زیرا ایران و مردمش می‌توانند کمک بزرگی برای بخش‌های بین المللی کشورهای مختلف و حل مسائل منطقه‌ای و جهانی باشد.</p>
      <p>فیلیپ تیه بو تصریح کرد: معتقدیم باید از جنگ تمدن‌ها دوری کنیم و به گفت‌وگوی تمدن‌ها روی آوریم که این موضوع می‌تواند هدف خوبی برای از سرگیری روابط بین کشورها باشد تا فعالیت‌های اقتصادی و حمل و نقلی نیز به تدریج گسترش یابد.</p>
      <p>وی ادامه داد:‌ از کیفیت و سطح دانشگاه‌های اصفهان آگاهی دارم و شرایط خوبی برای بورسیه دانشجوهای ایرانی نیز وجود دارد البته تردیدی وجود ندارد که استاندار اصفهان نیز فردی دانشگاهی و عالی رتبه است.</p>
      <p>سفیر فرانسه در ایران عنوان کرد: از مسائل کلی بین آمریکا و ایران آگاهی داریم و از آنجایی که فرانسه نیز عضو برجام است سعی در حفظ برجام دارد زیرا آن را توافق خوبی می‌دانیم که منافع ایران را نیز تأمین می‌کند.</p>
      <p>وی خاطرنشان کرد: من به خلاقیت‌های ایران برای عبور از بحران‌ها ایمان دارم و معتقدم با وجود عدم پایبندی یک طرف به برجام می‌توان همکاری‌های خود را با کشورها گسترش داد.</p>
      <p>انتهای پیام/</p>
      <p> </p>
      <p> </p>
    </article>
  </body>
</html>