<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/platforma-pinterest-listata-in-aprilie-la-new-york-s-a-prabusit-cu-20-pe-bursa-dupa-ce-compania-a-dezamagit-investitorii-cu-rezultate-trimestriale-sub-asteptari-18531172"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-03T22:04:00+00:00"/>
    <meta property="og:title" content="Platforma Pinterest, listată în aprilie la New York, s-a prăbuşit cu 20% pe Bursă după ce compania a dezamăgit investitorii cu rezultate trimestriale sub aşteptări"/>
    <meta property="og:description" content="Platforma Pinterest (simbol bursier - PINS) nu a reuşit să genereze venituri de la utilizatorii din SUA la nivelul aşteptat de investitori în T3/2019, în contextul în care a raportat venituri totale sub estimările anunţate, ceea ce a dus la o scădere de 20% la nivelul acţiunilor listate pe bursa din New York."/>
  </head>
  <body>
    <article>
      <h1>Platforma Pinterest, listată în aprilie la New York, s-a prăbuşit cu 20% pe Bursă după ce compania a dezamăgit investitorii cu rezultate trimestriale sub aşteptări</h1>
      <address><time datetime="2019-11-03T22:04:00+00:00">03 Nov 2019, 22:04</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>Platforma Pinterest (simbol bursier - PINS) nu a reuşit să genereze venituri de la utilizatorii din SUA la nivelul aşteptat de investitori în T3/2019, în contextul în care a raportat venituri totale sub estimările anunţate, ceea ce a dus la o scădere de 20% la nivelul acţiunilor listate pe bursa din New York.</p>
      <p>Veniturile platformei de conţinut, care a debutat pe bursă în luna aprilie, au crescut cu 47% în T3/2019, la 279,7 mil. dolari, ratând estimările de 281 mil. dolari, în timp ce a înregistrat o încetinire a ritmului de creştere a numărului de utilizatori noi, de la un ritm de 62% în T2, potrivit Financial Times. În timp ce numărul de utilizatori activi a crescut cu 28% de la an la an, la peste 322 milioane de oameni, analiştii notează că ritmul de creştere al vânzărilor în SUA, corelat cu veniturile din advertising obţinute de la acei utilizatori, a dezamăgit.</p>
      <figure>
        <img src="https://storage0.dms.mpinteractiv.ro/media/1/1481/22467/18531172/2/4-minus.jpg"/>
      </figure>
      <p>„A fost o încetinire peste aşteptări în evoluţia veniturilor din SUA şi a veniturilor per utilizatori noi”, spune Ali Mogharabi, analist în cadrul Morningstar, care notează că aceste evoluţii sunt un factor de îngrijorare pentru că advertisingul este cel mai important indicator pe piaţa domestică a Pinterest.</p>
      <p>Veniturile din SUA au crescut cu 29%, la 251 mil. dolari, iar venitul mediu per utilizator a crescut cu 26%, la 2,93 dolari. Prin comparaţie, veniturile Pinterest în afara SUA au crescut cu 212%, la 28 mil. dolari – dar venitul mediu per utilizator este doar la 13 cenţi în acest trimestru.</p>
      <p>Compania şi-a extins businessul de advertising la 28 de ţări în T3, faţă de 19 ţări la finalul T2. Acţiunile companiei au scăzut cu aproape 20% înaintea şedinţei de tranzacţionare de vineri, la 20,22 dolari, după ce au închis şedinţa de joi pe o scădere de 3%, la o capitalizare de peste 13 miliarde dolari. De la începutul anului, acţiunile PINS se tranzacţionează în scădere cu 0,6%. </p>
    </article>
  </body>
</html>