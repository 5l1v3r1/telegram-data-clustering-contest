<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_04/kevin-hart-volante-un-auto-d-epoca-due-mesi-l-incidente-che-quasi-costato-vita-8d02268c-fee2-11e9-979e-f14f2ad01b21.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-03T22:00:00+00:00"/>
    <meta property="og:title" content="Kevin Hart al volante di un'auto d'epoca due mesi dopo l'incidente che gli è quasi costato la vita"/>
    <meta property="og:description" content="L'attore è stato immortalato su una Chevrolet Camaro del 1969. A settembre la sua Barracuda Plymouth del 1970 è andata distrutta e si è fratturato la spina dorsale"/>
  </head>
  <body>
    <article>
      <h1>Kevin Hart al volante di un'auto d'epoca due mesi dopo l'incidente che gli è quasi costato la vita</h1>
      <h2>L'attore è stato immortalato su una Chevrolet Camaro del 1969. A settembre la sua Barracuda Plymouth del 1970 è andata distrutta e si è fratturato la spina dorsale</h2>
      <address><time datetime="2019-11-03T22:00:00+00:00">03 Nov 2019, 22:00</time> by <a rel="author">Simona Marchetti</a></address>
      <p>All'inizio di settembre Kevin Hart è rimasto vittima di un terribile incidente stradale a bordo della sua Barracuda Plymouth del 1970 che, per sua stessa ammissione <a href="https://www.instagram.com/p/B4OlTk0lT96/">in un video postato di recente su Instagram</a>, «ha cambiato il mio mondo per sempre», visto che si è ritrovato con la spina dorsale fratturata in tre punti e ha dovuto sottoporsi a un delicato intervento chirurgico per non rimanere paralizzato.</p>
      <h4>Beccato</h4>
      <p>E due mesi più tardi l'attore comico è stato beccato mentre si metteva al volante di un'altra auto vintage - in questo caso una Chevrolet Camaro del 1969 - durante un'uscita con un amico in un centro commerciale di Calabasas, in California. <a href="https://pagesix.com/2019/11/02/im-blessed-to-be-alive-kevin-hart-seen-driving-vintage-car-after-near-fatal-wreck/">Come riporta Page Six</a>, che ha immortalato la scena in un video, Hart sembrava di buon umore e camminava senza problemi. «Sto bene amico - ha infatti rincuorato lui stesso la persona che lo stava filmando - anzi, sto alla grande. Sono fortunato a essere vivo, fratello. Ci vorrà del tempo prima che torni di nuovo a recitare, in questo momento mi sto rilassando, mi sto godendo la mia famiglia e mi sto riprendendo ed è tutto ciò che conta». Dopo l'incidente di due mesi fa, che ha visto coinvolti anche il suo amico Jared Black (che era alla guida della Plymouth d'epoca di Hart quando ne ha perso il controllo) e la fidanzata di quest'ultimo, Rebecca Broxterman (che era sul sedile del passeggero), l'attore ha trascorso dieci giorni in ospedale, prima di essere ricoverato in una struttura specializzata per seguire la riabilitazione e tornare finalmente a casa alla fine di settembre.</p>
      <h4>«Sono un miracolato»</h4>
      <p>Nel video pubblicato la scorsa settimana sulla sua pagina social, Hart ha ammesso di sentirsi un miracolato e di apprezzare la vita come non mai, dopo essere stato così vicino a perderla. «Fondamentalmente, quello di cui ti rendi conto è che non hai il controllo - ha detto il comico -. Pensi di averlo, ma non è così. Quando Dio parla, devi ascoltarlo. Alcune delle cose più assurde che succedono finiscono per diventare la cosa di cui hai più bisogno. E in questo caso, onestamente, mi sento come se Dio mi avesse detto di sedermi. Se ti muovi troppo in fretta e fai troppe cose, a volte non puoi vedere le cose che vorresti vedere, ma dopo il mio incidente, vedo la vita da una prospettiva completamente nuova e il mio apprezzamento per la vita è alle stelle».</p>
    </article>
  </body>
</html>