<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/opinie-martin-wolf-ft-cum-a-ajutat-euro-germania-sa-nu-devina-ca-japonia-18532423"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-03T22:03:00+00:00"/>
    <meta property="og:title" content="Opinie Martin Wolf, FT: Cum a ajutat euro Germania să nu devină ca Japonia"/>
    <meta property="og:description" content="„M-am temut că euro va ajunge să divizeze UE politic în momentul lansării sale cu trei decenii în urmă. Dar nu există cale facilă de întoarcere. Nemţii trebuie să realizeze că euro lucrează deja în favoarea lor, stabilizându-le economia“, scrie Martin Wolf, editorialist la Financial Times."/>
  </head>
  <body>
    <article>
      <h1>Opinie Martin Wolf, FT: Cum a ajutat euro Germania să nu devină ca Japonia</h1>
      <address><time datetime="2019-11-03T22:03:00+00:00">03 Nov 2019, 22:03</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>„M-am temut că euro va ajunge să divizeze UE politic în momentul lansării sale cu trei decenii în urmă. Dar nu există cale facilă de întoarcere. Nemţii trebuie să realizeze că euro lucrează deja în favoarea lor, stabilizându-le economia“, scrie Martin Wolf, editorialist la Financial Times.</p>
      <p>Care sunt beneficiile euro pentru Germania? Un răspuns derivă dintr-o comparaţie cu economia cu care cea germană seamănă cel mai mult, cea japoneză. Ambele au renăscut din cenuşa celui de-al Doilea Război Mondial ca aliate ale SUA şi exportatoare dinamice. Sunt pe locul trei şi patru ca mărime la nivel mondial. Au şi rate apropiate ale fertilităţii, ocupând locul 204 şi respectiv 209 în lume. Cele două sunt prin urmare ţări relativ mari, cu o rată rapidă a îmbătrânirii şi venituri ridicate, cu un sector manufacturier solid.</p>
      <p>Fapt ce nu surprinde, ambele ţări au excedente uriaşe de economii private raportat la investiţii.</p>
      <p>Chiar şi la dobânzi ultrascăzute, investiţiile private locale s-au situat cu mult sub economiile private. Diferenţa dintre cele două economii a apărut când a venit vorba de absorbţia excesului de economii. În Japonia, ieşirile nete de capital au absorbit doar o treime din excedentul privat, restul ajungând în deficite bugetare. În Germania, ieşirile de capital au absorbit întregul excedent.</p>
      <p>Diferenţa nu a ţinut de virtute. Japonia a fost împinsă către deficite fiscale din cauză că cursul său real de schimb era prea instabil, iar partenerii străini prea ostili. Germania, în schimb, are un curs de schimb stabil şi competitiv. Poziţia competitivă căpătată de Germania la începutul zonei euro persistă. Moneda euro a făcut ca prudenţa să funcţioneze, scrie Martin Wolf.</p>
      <p>Ce s-ar fi întâmplat dacă economia germană nu ar fi fost la adăpostul zonei euro? Marca germană s-ar fi apreciat cu siguranţă masiv, de această dată într-o lume cu inflaţie scăzută. Astfel, inflaţia germană ar fi fost împinsă sub zero, profitabilitatea şi performanţa exporturilor ar fi fost afectate, iar instituţiile financiare germane ar fi avut de suferit, cu activele lor străine uriaşe.</p>
      <p>Dobânzile nominale puternic pozitive ar fi fost imposibil de menţinut, iar deficitele persistente ar fi fost de asemenea probabil imposibil de evitat.</p>
      <p>Pe scurt, zona euro a protejat Germania, făcând imposibil ca aceasta să devină o altă Japonie, scrie editorialistul Financial Times. Nemţii ar trebui să fie recunoscători pentru ce le-a adus euro, să-l laude pe Mario Draghi pentru deciziile sale îndrăzneţe şi să spere că succesorul acestuia, Christine Lagarde, îi va călca pe urme, potrivit lui Martin Wolf.</p>
      <p>Ca ţară, Germania ar putea ajuta la echilibrarea balanţei economiilor şi investiţiilor la nivel mondial. În condiţiile în care economia mondială încetineşte şi chiar economia germană dă semne de slăbiciune, această necesitate devine şi mai urgentă.</p>
      <p>Strategii din Germania şi alte economii ar trebui să promoveze cheltuielile publice şi private, investiţiile peste toate. Oportunităţi uriaşe chiar par să existe. În plus, şansa de a te împrumuta la dobânzile extreme de scăzute de astăzi este o binecuvântare, nu un blestem, scrie Wolf.</p>
      <p>În condiţiile economice actuale, a fi ambiţios este singurul lucru prudent de făcut.</p>
    </article>
  </body>
</html>