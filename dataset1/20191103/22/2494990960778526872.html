<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/sport/2019/11/03/news/milan-lazio-1-2-immobile-correa-san-siro-1234353/"/>
    <meta property="og:site_name" content="Il Tempo"/>
    <meta property="article:published_time" content="2019-11-03T22:54:00+00:00"/>
    <meta property="og:title" content="Lazio corsara, Milan steso a San Siro"/>
    <meta property="og:description" content="I biancocelesti dopo 30 anni sfatano il tabù del Meazza"/>
  </head>
  <body>
    <article>
      <h6 class="kicker">FINISCE 2-1</h6>
      <h1>Lazio corsara, Milan steso a San Siro</h1>
      <h2>I biancocelesti dopo 30 anni sfatano il tabù del Meazza</h2>
      <address>
        <time datetime="2019-11-03T22:54:00+00:00">03 Nov 2019, 22:54</time>
      </address>
      <p>Il sigillo finale di Correa e la rete numero 100 di Immobile in biancoceleste permettono alla Lazio di tornare a vincere a San Siro, contro il Milan, per 2-1, dopo un periodo di trenta anni senza successi. Inutile l'autorete di Bastos, che aveva momentaneamente ristabilito la parità, dopo lo 0-1 siglato dal numero 17 dei capitolini. Lo show del capocannoniere della serie A era iniziato qualche minuto prima: al 23' Luis Alberto trova in area Immobile, che colpisce la traversa da posizione defilata. Ma il vantaggio biancoceleste è solo rimandato: Lazzari crossa in area dalla destra, Immobile anticipa Duarte e di testa batte Donnarumma.</p>
      <p>La reazione rossonera è immediata: Hernandez disegna un traversone in area, Piatek tocca e la palla carambola sul corpo di Bastos, prima di terminare la sua corsa in rete. Si abbassano i ritmi nella ripresa con Pioli e Inzaghi che decidono di cambiare: dentro Leao per Paquetà in casa Milan mentre il tecnico biancoceleste richiama Immobile e Milinkovic-Savic e si gioca le carte Caicedo (poi sostituito) e Parolo. Al 77' il centrocampista biancoceleste va vicino al vantaggio: Lazzari rientra sul sinistro e premia l'inserimento di Parolo il cui tiro trova la respinta in calcio d'angolo di Donnarumma, chiamato a ripetersi subito dopo su di una conclusione a botta sicura di Acerbi. All'83' la Lazio torna in vantaggio: Luis Alberto lancia Correa, che scatta in posizione regolare e firma il definitivo 1-2 con un destro alle spalle di Donnarumma.</p>
    </article>
  </body>
</html>