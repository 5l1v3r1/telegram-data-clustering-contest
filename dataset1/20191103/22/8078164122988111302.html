<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_04/sarcina-50ec7868-ff1a-11e9-aa9d-60f7e515e47b.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-03T22:00:00+00:00"/>
    <meta property="og:title" content="McDonald’s punisce «l’imprudenza» del suo ad. Cosa dicono le regole sulle relazioni sessuali tra i dipendenti"/>
    <meta property="og:description" content="Dopo il licenziamento dell’ad Easterbrook, il punto sugli standard del colosso americano, che in non vietano i rapporti consensuali"/>
  </head>
  <body>
    <article>
      <h1>McDonald’s punisce «l’imprudenza» del suo ad. Cosa dicono le regole sulle relazioni sessuali tra i dipendenti</h1>
      <h2>Dopo il licenziamento di Steve Easterbrook, il punto sugli standard del colosso americano, che non vietano i rapporti consensuali</h2>
      <address><time datetime="2019-11-03T22:00:00+00:00">03 Nov 2019, 22:00</time> by <a rel="author">di Giuseppe Sarcina, corrispondente da Washington</a></address>
      <p>Nel «codice di condotta» di <b>McDonald’s</b> non figura una regola esplicita che vieti un rapporto sessuale tra un dirigente e un dipendente del gruppo. Ci sono invece «principi standard», tra i quali questo: «I dipendenti hanno il diritto di lavorare in un luogo privo di molestie, intimidazione o abuso, sessuale o di altro tipo, e privo di atti o minacce di violenza fisica... Ai fini di questa politica, le molestie includono denigrazioni, commenti offensivi, barzellette, comunicazioni elettroniche e altra condotta visiva, verbale o fisica che potrebbe creare un ambiente di lavoro intimidatorio, ostile od offensivo. Oltre a quanto indicato sopra, le ”molestie sessuali” includono proposte indesiderate di genere sessuale, richieste di favori sessuali e altra condotta di natura sessuale». Il regolamento rimanda, però, ad altre «Direttive operative per le Risorse Umane McDonald’s Disponibile sulla rete interna».</p>
      <p><b>Venerdì 1 novembre il board della multinazionale ha deciso</b> comunque di <a href="https://www.corriere.it/esteri/19_novembre_03/mcdonald-s-via-amministratore-delegato-ha-avuto-relazione-una-dipendente-3456770a-fe82-11e9-9c5d-ee1cd17612e0.shtml">licenziare l’amministratore delegato Steve Easterbrook</a>, dopo aver scoperto che aveva avuto una relazione consensuale con una dipendente della società. Naturalmente è l’aggettivo «consensuale» che ha aperto il dibattito non solo negli Stati Uniti. Il comunicato ufficiale di McDonald’s fa riferimento alla violazione della «policy» aziendale e, particolare interessante, al «poor judgement», all’imprudenza, al comportamento avventato del manager. Easterbrook ha accettato la scelta della società, riconoscendo «l’errore».</p>
      <p><b>Codici e direttive aziendali esistono da prima che nascesse il </b><b><a href="https://www.corriere.it/speciale/cultura/2018/metoo/">movimento #MeToo </a></b>sull’onda dello scandalo Weinstein. Anzi secondo diverse ricerche la grande maggioranza delle aziende si è dotata di codici anti molestie. Inoltre bisogna sempre ricordare che negli Stati Uniti i diritti personali sono tutelati ovunque, e quindi anche sui luoghi di lavoro, dalla legge cardine del 1964 e da numerose altre norme statali. Eppure, secondo un sondaggio realizzato nel 2016 dalla Equal Employment Opportunity Commission, il 60% delle lavoratrici aveva ricevuto «attenzioni sessuali indesiderate, approcci espliciti, commenti sessisti, abusi sessuali», nelle fabbriche e negli uffici. Il dato più inquietante è che il 90% delle vittime non ha mai presentato denuncia formale e il 75% non ne ha neanche riferito a un superiore. E’ utile, dunque, partire da questa realtà per comprendere la stretta sull’interpretazione di regole già esistenti, com’è accaduto alla McDonald’s. Ci sono alcuni precedenti. Ne citiamo uno in arrivo dal mondo tech; l’altro dalla fabbrica tradizionale. Vice Media, un grande gruppo attivo nei media digitali, ha licenziato due figure di vertice, il presidente Andrew Creighton e il manager Mike Germano, dopo che circa 24 impiegate avevano fatto sapere al New York Times di essere state oggetto di molestie sessuali. Anche in questo caso il board di Vice ha fatto riferimento alle direttive interne, applicandole in modo più rigido. La Ford, invece, è stata investita da una serie di denunce per molestie sessuali in due impianti di Chicago. I fatti risalgono al 2017. L’amministratore delegato della società automobilistica, Jim Hackett, ha rafforzato le regole interne con un programma di formazione per «insegnare il rispetto reciproco» tra i lavoratori.</p>
    </article>
  </body>
</html>