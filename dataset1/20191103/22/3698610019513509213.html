<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/biliy-dim-rekomenduye-spivrobitnikam-ne-svidchiti-u-kongresi-328350_.html"/>
    <meta property="og:site_name" content="DT.ua"/>
    <meta property="article:published_time" content="2019-11-03T22:00:00+00:00"/>
    <meta property="og:title" content="Білий дім &quot;рекомендує&quot; співробітникам не свідчити у Конгресі"/>
    <meta property="og:description" content="Чиновник, який чув розмову Зеленського і Трампа, відмовляється свідчити навіть по повістці."/>
  </head>
  <body>
    <article>
      <h1>Білий дім "рекомендує" співробітникам не свідчити у Конгресі</h1>
      <h2>Чиновник, який чув розмову Зеленського і Трампа, відмовляється свідчити навіть по повістці.</h2>
      <address>
        <time datetime="2019-11-03T22:00:00+00:00">03 Nov 2019, 22:00</time>
      </address>
      <p>Помічник президента США Дональда Трампа з нацбезпеки, старший радник голови апарату Білого дому Роберт Блер <b><a href="https://dt.ua/WORLD/demokratam-dovedetsya-viklikati-boltona-cherez-povistku-wsj-327964_.html">відмовився з'явитися до Конгресу</a></b> у понеділок, 4 листопада, для свідчень у межах процедури імпічменту, пише <a href="https://www.politico.com/news/2019/11/02/robert-blair-wont-testify-monday-064447">Politico</a>.</p>
      <p>Таке рішення його адвокат Уіт Еллерман пояснив "вказівками Білого дому, що базуються на рекомендаціях Міністерства юстиції США". При цьому Блер відмовляється з'являтися навіть по повістці, вважаючи вказівку Білого дому та рекомендації Мін'юсту "більш вагомими".</p>
      <p>Блер – ще один співробітник нацбезпеки, який був присутній при липневій розмові президентів України та США, він перебував у ситуаційній кімнаті Білого дому. Присутній там же співробітник Ради національної безпеки (РНБ) <b><a href="https://dt.ua/POLITICS/tramp-osobisto-zablokuvav-dopomogu-ukrayini-pokazannya-svidka-rozmovi-z-zelenskim-327969_.html">Александер Віндман вже дав свідчення</a></b>.</p>
      <p>На 4 листопада до Конгресу викликані ще два співробітники Ради національної безпеки США: головний адвокат РНБ Джон Айзенберг і адвокат Майкл Елліс.</p>
      <p>25 жовтня, один з найактивніших прихильників президента США Дональда Трампа, <b><a href="https://dt.ua/WORLD/prihilnik-trampa-vnis-rezolyuciyu-scho-zasudzhuye-rozsliduvannya-schodo-impichmentu-trampa-327309_.html">сенатор-республіканець Ліндсі Грем, вніс до Сенату резолюцію</a></b> із засудженням імпічменту президента, який ініціювали в Палаті представників.</p>
      <p>У четвер, 31 жовтня, контрольована демократами Палата представників<b><a href="https://dt.ua/WORLD/u-ssha-zatverdili-proceduru-impichmentu-trampa-328028_.html"> проголосувала за процедуру імпічменту</a></b>, визначивши порядок публічних слухань, допиту свідків, права й обов'язки учасників процесу.</p>
      <p>На сьогодні члени Демократичної партії проводять розслідування проти Трампа. При цьому демократи періодично стикаються з обвинуваченнями від республіканців – останні звинувачують Демократичну партію в незаконності розслідування та порушенні регламенту оформлення процесу.</p>
      <p>Про початок процедури <b><a href="https://dt.ua/WORLD/spiker-kongresu-ssha-ogolosila-pro-zapusk-proceduri-impichmentu-trampa-324476_.html">спікерка Палати представників Ненсі Пелосі</a></b> повідомила 24 вересня. 17 жовтня, демократи заявили, що планують надати<b> <a href="https://dt.ua/WORLD/u-ssha-planuyut-impichment-trampa-do-dnya-podyaki-zmi-326505_.html">обвинувальний висновок про імпічмент Трампа</a></b> до Дня Подяки.</p>
      <p>Докладніше читайте у статті Олександра Хари "<b><a href="https://dt.ua/international/impichment-mayzhe-oficiyno-328209_.html">Імпічмент. Майже офіційно</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>