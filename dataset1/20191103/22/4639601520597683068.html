<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/finance/ipa-anoixto-to-endexomeno-na-min-epivlithoun-epiprosthetoi-dasmoi-sta-eisagomena-aytokinita/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-03T22:07:39+00:00"/>
    <meta property="og:title" content="ΗΠΑ : Ανοιχτό το ενδεχόμενο να μην επιβληθούν επιπρόσθετοι δασμοί στα εισαγόμενα αυτοκίνητα"/>
    <meta property="og:description" content="Ti ανέφερε ο υπουργός Εμπορίου, μιλώντας στην τηλεόραση του Bloomberg."/>
  </head>
  <body>
    <article>
      <h1>ΗΠΑ : Ανοιχτό το ενδεχόμενο να μην επιβληθούν επιπρόσθετοι δασμοί στα εισαγόμενα αυτοκίνητα</h1>
      <h2>Ti ανέφερε ο υπουργός Εμπορίου, μιλώντας στην τηλεόραση του Bloomberg.</h2>
      <address><time datetime="2019-11-03T22:07:39+00:00">03 Nov 2019, 22:07</time> by <a rel="author">ΤοΒΗΜΑ Team</a></address>
      <p>Μετά τις «καλές συνομιλίες» με τις αυτοκινητοβιομηχανίες, οι ΗΠΑ μπορεί να μην χρειαστεί να επιβάλουν επιπρόσθετους δασμούς στα εισαγόμενα οχήματα, όπως ανέφερε σήμερα ο υπουργός Εμπορίου, μιλώντας στην τηλεόραση του Bloomberg.</p>
      <p>«Ελπίζουμε ότι οι διαπραγματεύσεις που είχαμε με τις εταιρείες για τα επενδυτικά σχέδιά τους θα καρποφορήσουν ώστε να μην θεωρηθεί αναγκαίο να εφαρμοστεί» ο κανόνας που επιτρέπει στις ΗΠΑ να περιορίσουν τις εισαγωγές ορισμένων προϊόντων ώστε να προστατευθεί η εθνική ασφάλειά τους, είπε ο Γουίλμπουρ Ρος.</p>
      <p>
        <a href="https://www.in.gr/2019/11/04/politics/diplomatia/amerikaniki-stratiotiki-apovasi-stin-ellada-oi-vaseis-ta-drones-kai-ta-tankers/">Διαβάστε ακόμη : Αμερικανική στρατιωτική «απόβαση» στην Ελλάδα – Οι βάσεις, τα drones και τα tankers</a>
      </p>
      <p>«Είχαμε πολύ καλές συνομιλίες με τους Ευρωπαίους, τους Ιάπωνες και τους Κορεάτες φίλους μας», πρόσθεσε, από τη Μπανγκόκ όπου μετέχει στην ετήσια σύνοδο του ASEAN.</p>
      <p>Από το 2018 η κυβέρνηση του Αμερικανού προέδρου Ντόναλντ Τραμπ απειλεί ότι θα επιβάλει δασμούς ύψους 25% στα εισαγόμενα αυτοκίνητα για να στηρίξει την αμερικανική αυτοκινητοβιομηχανία. Αφού ανέβαλε την εφαρμογή αυτού του μέτρου τον περασμένο Μάιο, ο Τραμπ θα πρέπει τώρα να αποφασίσει μέχρι τα μέσα Νοεμβρίου αν θα επιβληθούν επιπρόσθετοι δασμοί στα εισαγόμενα ευρωπαϊκά αυτοκίνητα, μια απειλή που ανησυχεί ιδίως τη Γερμανία.</p>
      <p>Μια τέτοια ενέργεια θα σηματοδοτούσε μια νέα κλιμάκωση στον εμπορικό πόλεμο μεταξύ Βρυξελλών και Ουάσινγκτον, λίγες εβδομάδες αφότου εφαρμόστηκαν τιμωρητικοί δασμοί σε σειρά ευρωπαϊκών προϊόντων, ύψους 7,5 δισεκατομμυρίων δολαρίων.</p>
      <p>Το 2018 οι ΗΠΑ επέβαλαν υψηλότερους δασμούς στον χάλυβα και το αλουμίνιο που παράγεται στην ΕΕ.</p>
      <p>Τον Σεπτέμβριο η αμερικανική κυβέρνηση συμφώνησε με την Ιαπωνία να αναβληθεί η επιβολή δασμών στα ιαπωνικά αυτοκίνητα μέχρι να ολοκληρωθούν οι διαπραγματεύσεις μεταξύ των δύο πλευρών. Το 2018 είχε πετύχει μια συμφωνία με τη Νότια Κορέα, με βάση την οποία η Σεούλ δεσμεύτηκε να ανοίξει περισσότερο την αγορά της στις αμερικανικές εταιρείες.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>