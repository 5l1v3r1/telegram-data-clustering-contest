<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ondra-ctyri-tydny-pred-kvalifikaci-na-oh-vyhral-domaci-sampionat/1816814?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T22:31:00+00:00"/>
    <meta property="og:title" content="Ondra čtyři týdny před kvalifikací na OH vyhrál domácí šampionát"/>
    <meta property="og:description" content="Praha - Sportovní lezec Adam Ondra čtyři týdny před olympijskou kvalifikací ve francouzském Toulouse vyhrál domácí šampionát v lezení na obtížnost. Mistr světa a vítěz Světového poháru v této disciplíně ve vysočanském centru BigWall potvrdil roli favorita a porazil Jakuba Konečného a Martina Stráníka."/>
  </head>
  <body>
    <article>
      <h1>Ondra čtyři týdny před kvalifikací na OH vyhrál domácí šampionát</h1>
      <address><time datetime="2019-11-03T22:31:00+00:00">03 Nov 2019, 22:31</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Sportovní lezec Adam Ondra čtyři týdny před olympijskou kvalifikací ve francouzském Toulouse vyhrál domácí šampionát v lezení na obtížnost. Mistr světa a vítěz Světového poháru v této disciplíně ve vysočanském centru BigWall potvrdil roli favorita a porazil Jakuba Konečného a Martina Stráníka.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1572790323_P201911030373501.jpg"/>
        </figure>
        <figure>
          <img src="https://i3.cn.cz/6/1572790483_P201911030374201.jpg"/>
        </figure>
        <figure>
          <img src="https://i3.cn.cz/6/1572793018_P201911030409001.jpg"/>
        </figure>
        <figure>
          <img src="https://i3.cn.cz/6/1572793243_P201911030411901.jpg"/>
        </figure>
        <figure>
          <img src="https://i3.cn.cz/6/1572793318_P201911030414901.jpg"/>
        </figure>
        <figure>
          <img src="https://i3.cn.cz/6/1572793366_P201911030416401.jpg"/>
        </figure>
      </slideshow>
      <p>Ondra, který se na OH 2020 nekvalifikoval ze srpnového mistrovství světa, je v plném tréninku na další boj o olympiádu. Tam bude závodit v kombinaci obtížnosti, boulderingu a rychlosti. Dnes se českým fanouškům představil ve své nejsilnější disciplíně.</p>
      <p>"Bral jsem to jako příjemné přerušení tréninkové rutiny na nadcházející kvalifikační závod v Toulouse. Bylo to pro mě hodně důležité i z psychologického hlediska, chtěl jsem se cítit na tomhle závodě opravdu dobře," popisoval.</p>
      <p>I když ještě cítil únavu z tréninku, který byl v posledních dvou týdnech poměrně intenzivní, předvedl dobré výkony. Pochvaloval si, že mu doma vyrostla kvalitní konkurence. "Bylo příjemné, že zatímco před pár lety to bylo jasnější a jednoznačnější, letos byli dva největší soupeři Jakub Konečný a Martin Stráník ve skvělé formě. Naštěstí se mi podařilo zalézt dobře a spadnout ve finále těsně pod topem, takže určitě radost," dodal.</p>
      <p>Mezi ženami získala svůj první český titul Eliška Adamovská. Další medailové pozice obsadily Michaela Smetanová a Nikola Králíková.</p>
      <p>
        <b>Mezinárodní mistrovství ČR v lezení na obtížnost v Praze:</b>
      </p>
      <p><b>Muži:</b> 1. Ondra, 2. Konečný, 3. M. Stráník.</p>
      <p><b>Ženy:</b> 1. Adamovská, 2. Smetanová, 3. Králíková.</p>
    </article>
  </body>
</html>