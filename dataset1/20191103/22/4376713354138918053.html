<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_04/meningite-due-casi-ostia-pazienti-trasferiti-spallanzani-roma-09a5cb58-fef7-11e9-aa9d-60f7e515e47b.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-03T22:00:00+00:00"/>
    <meta property="og:title" content="Meningite: due casi a Ostia, pazienti trasferiti allo Spallanzani di Roma"/>
    <meta property="og:description" content="Si tratta di due donne. Dopo l'accesso al pronto soccorso del Grassi, sono state spostate nell'Istituto di malattie infettive. Scattate tutte le procedure per la profilassi"/>
  </head>
  <body>
    <article>
      <h1>Meningite: due casi a Ostia, pazienti trasferiti allo Spallanzani di Roma</h1>
      <h2>Si tratta di due donne. Dopo l'accesso al pronto soccorso del Grassi, sono state spostate nell'Istituto di malattie infettive. Scattate tutte le procedure per la profilassi</h2>
      <address><time datetime="2019-11-03T22:00:00+00:00">03 Nov 2019, 22:00</time> by <a rel="author">Clarida Salvatori</a></address>
      <p>La meningite torna a far paura a Roma. Sono stati infatti segnalati due casi a Ostia. Si tratta di due donne, una di Ostia e l’altra di Dragona, che dopo essere arrivate con i segni classici della malattia (febbre alta e fortissimo mal di testa) al pronto soccorso dell'ospedale Grassi, sul litorale romano, sono state trasferite all’Istituto per le malattie infettive (Inmi) Spallanzani di Roma.</p>
      <figure>
        <iframe data-src="https://twitter.com/patmagrini/status/1191204896370020355?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>L'annuncio</h4>
      <p>A darne comunicazione è stata Patrizia Magrini, direttore sanitario Irccs Spallanzani di Roma sul suo account Twitter: «Due casi di meningite sul litorale romano: l’Inmi Spallanzani - scrive - è collegato 24 ore su 24 con i pronto soccorso per una diagnosi rapida e trasferimento nei posti letto di isolamento e rianimazione raddoppiati negli ultimi 2 anni. La rete delle malattie infettive della Regione Lazio funziona».</p>
      <h4>Ceppo e profilassi</h4>
      <p>Resta da capire, nelle prossime ore, quali siano le condizioni di salute delle due pazienti ricoverate, e dagli esami dei campioni biologici, quale sia il ceppo della malattia che le ha colpite. Scattate immediatamente tutte le procedure per la profilassi antibiotica di chiunque sia venuto in contatto con le donne negli ultimi giorni.</p>
    </article>
  </body>
</html>