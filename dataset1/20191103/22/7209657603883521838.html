<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/fermo/cronaca/incidenti-1.4868408"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-03T22:49:33+00:00"/>
    <meta property="og:title" content="Fermo, strade maledette. Tre incidenti e nove feriti"/>
    <meta property="og:description" content="Due ventenni sono finiti con l’auto in un campo di kiwi. Padre, madre e figli soccorsi in autostrada, altro schianto sulla Statale"/>
  </head>
  <body>
    <article>
      <h1>Fermo, strade maledette. Tre incidenti e nove feriti</h1>
      <h2>Due ventenni sono finiti con l’auto in un campo di kiwi. Padre, madre e figli soccorsi in autostrada, altro schianto sulla Statale</h2>
      <address><time datetime="2019-11-03T22:49:33+00:00">03 Nov 2019, 22:49</time> by <a rel="author">PAOLA PIERAGOSTINI</a></address>
      <p>Fermo, 4 novembre 2019 - <b>Nella giornata di ieri sulle strade e del fermano</b> e in A14 si sono verificati tre pericolosi incidenti stradali. Il primo alle 5.30 circa è avvenuto lungo la provinciale Valdaso su territorio comunale di Monte Vidon Combatte. Il secondo, sulla statale Adriatica, intorno alle 11, mentre il terzo incidente è accaduto poco dopo lungo la corsia nord dell’autostrada A14 nel tratto compreso tra i territori dei Comuni di Pedaso ed Altidona, dove sono rimaste coinvolte cinque auto. In Valdaso, si è trattato di un incidente autonomo.</p>
      <p><b>Due ventenni </b>(uno residente a Pedaso e uno a Carassai) stavano procedendo in direzione mare a bordo di una Fiat 500. Per cause in corso di accertamento (non si esclude l’attraversamento di un cinghiale) il giovane conducente ha perso il controllo del mezzo. L’auto dopo aver sbandato è finita fuori strada, in un campo coltivato a kiwi, dove sono stati divelti pali, fili e telo ombreggiante dell’impianto. A seguito dell’impatto l’auto è andata distrutta mentre i due giovani hanno riportato traumi ritenuti non gravi. Sul posto sono intervenuti la Croce Verde Valdaso, la Croce Arcobaleno di Petritoli, i vigili del fuoco di Fermo e i carabinieri per la ricostruzione della dinamica dell’incidente. Sulla Statale si sono invece scontrate una moto Bmw ed una Seat Ibiza. <b>L’impatto tra i due mezzi si è verificato all’altezza dell’incrocio per Torre di Palme</b> e ad avere la peggio è stato uno dei due motociclisti in sella alla moto. Si tratta di un 45enne fermano che dopo i primi aiuti prestati sul posto è stato trasportato al Pronto soccorso dell’ospedale Murri. Per i rilievi del sinistro e la regolazione del traffico sono intervenuti gli agenti di polizia della questura di Fermo e della polizia locale.</p>
      <p><b>Il terzo</b> incidente della mattinata si è, invece, verificato in autostrada A 14 dove – per cause in corso di accertamento – sono entrate in collisione tre auto. Sei sono stati i feriti tra cui una famiglia composta da madre, padre e due figli. Sul luogo dell’incidente sono stati prestati i soccorsi dal personale medico e sanitario e dai vigili del fuoco del distaccamento di San Benedetto del Tronto. Per i rilievi utili alla ricostruzione dell’esatta dinamica dei fatti e la regolazione del<b> traffico sono intervenuti gli agenti della polizia autostradale </b>di Porto San Giorgio.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>