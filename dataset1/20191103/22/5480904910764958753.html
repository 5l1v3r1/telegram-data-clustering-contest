<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/brescia-znovu-prohrala-balotelli-hrozil-odchodem-ze-hriste/1816725?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T22:48:00+00:00"/>
    <meta property="og:title" content="Brescia znovu prohrála, Balotelli hrozil odchodem ze hřiště"/>
    <meta property="og:description" content="Řím - Fotbalisté Brescie prohráli v italské lize potřetí za sebou a po porážce 1:2 ve Veroně zůstali v sestupovém pásmu. Za hosty odehrál celých 90 minut Aleš Matějů, jeho spoluhráč Jaromír Zmrhal zůstal na lavičce. Do zápasu nezasáhl ani Antonín Barák z Udine, které vyhrálo v Janově 3:1."/>
  </head>
  <body>
    <article>
      <h1>Brescia znovu prohrála, Balotelli hrozil odchodem ze hřiště</h1>
      <address><time datetime="2019-11-03T22:48:00+00:00">03 Nov 2019, 22:48</time> by <a rel="author" href="http://www.ctk.cz/" target="_blank">ČTK</a></address>
      <p>Řím - Fotbalisté Brescie prohráli v italské lize potřetí za sebou a po porážce 1:2 ve Veroně zůstali v sestupovém pásmu. Za hosty odehrál celých 90 minut Aleš Matějů, jeho spoluhráč Jaromír Zmrhal zůstal na lavičce. Do zápasu nezasáhl ani Antonín Barák z Udine, které vyhrálo v Janově 3:1.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1572798525_P201911030495001.jpg"/>
        </figure>
        <figure>
          <img src="https://i3.cn.cz/6/1572800263_P201911030513901.jpg"/>
        </figure>
        <figure>
          <img src="https://i3.cn.cz/6/1572813840_P201911030681301.jpg"/>
        </figure>
      </slideshow>
      <p>Utkání ve Veroně poznamenaly údajné rasistické urážky domácích fanoušků na adresu Maria Balotelliho, který pohrozil odchodem ze hřiště. Zápas byl kvůli chování diváků ve druhém poločase zhruba na čtyři minuty přerušen poté, co naštvaný Balotelli sebral míč a nakopnul ho na tribunu s nejhlasitějšími příznivci.</p>
      <p>Trenér Verony Ivan Jurič se však domácích fanoušků zastal s tím, že o rasismus nešlo. "Nebojím se říct, že dnes nešlo o rasistické pokřiky," řekl v rozhovoru pro Sky Sport Italia. "Možná zesměšňovali a pískali na skvělého hráče, ale o nic vážnějšího nešlo," dodal.</p>
      <p>"Zeptejte se ho sami, o nic nešlo. Nesnáším rasismus a jsem ten první, kdo se proti němu postaví, když se to stane, ale dnes to nebyl ten případ. Fanoušci Balotelliho provokovali, bylo tam pár sarkastických pokřiků, ale rasismus ne. Kdo tvrdí něco jiného, tak lže," prohlásil Jurič.</p>
      <p>Podobně mluvil i kouč Brescie Eugenio Corini. "Nic jsem neslyšel, ale byl jsem daleko. Když se rozhodčí rozhodl přerušit zápas a vyžádal si hlášení pro fanoušky, tak se něco muselo stát," přidal.</p>
      <p>Balotelli na incident reagoval na instagramu, kde poděkoval především spoluhráčům i hráčům Verony, kteří ho ještě na hřišti utěšovali a přesvědčovali, ať v utkání pokračuje. "Od srdce všem děkuji. Ukázali jste, že jste opravdoví chlapi, ne jako ti, co navzdory důkazům vše popírají," napsal.</p>
      <p>Domácí rozhodli o své výhře po přestávce. V 50. minutě hlavičkoval po rohovém kopu Eddy Salcedo Mora, po něm pálil přesně v 81. minutě Matteo Pessina. Za Bresciu korigoval o čtyři minuty později ranou z 20 metrů do horního rohu právě Balotelli. Brescia čeká na ligovou výhru od 21. září.</p>
      <p>Udine přehrálo Janov navzdory tomu, že od 22. minuty prohrávalo po trefě Gorana Panděva. V 32. minutě vyrovnal Rodrigo De Paul a vítěznou branku hostů vstřelil v 87. minutě Ken Sema. V nastavení pojistil výhru Udine Kevin Lasagna.</p>
      <p>Nadále se daří Laziu Řím, které vyhrálo 2:1 na hřišti AC Milán a už šest kol neprohrálo. Rossoneri naopak počtvrté z posledních pěti domácích zápasů ztratili body a jsou až jedenáctí. Římskému celku patří čtvrté místo.</p>
      <p>
        <b>Italská fotbalová liga - 11. kolo:</b>
      </p>
      <p>Bergamo - Cagliari 0:2 (32. vlastní Pašalič, 59. Oliva), FC Janov - Udine 1:3 (22. Panděv - 32. De Paul, 87. Sema, 90.+3 Lasagna), Hellas Verona - Brescia 2:1 (50. Salcedo Mora, 81. Pessina - 85. Balotelli), Lecce - Sassuolo 2:2 (18. Lapadula, 42. Falco - 35. Toljan, 85. Berardi), Fiorentina - Parma 1:1 (67. Castrovilli - 40. Gervinho), AC Milán - Lazio Řím 1:2 (28. vlastní Bastos - 25. Immobile, 83. Correa).</p>
      <p>
        <b>Tabulka:</b>
      </p>
      <ul>
        <li>1. | Juventus Turín | 11 | 9 | 2 | 0 | 19:9 | 29</li>
        <li>2. | Inter Milán | 11 | 9 | 1 | 1 | 24:11 | 28</li>
        <li>3. | AS Řím | 11 | 6 | 4 | 1 | 20:12 | 22</li>
        <li>4. | Lazio Řím | 11 | 6 | 3 | 2 | 24:11 | 21</li>
        <li>5. | Bergamo | 11 | 6 | 3 | 2 | 30:18 | 21</li>
        <li>6. | Cagliari | 11 | 6 | 3 | 2 | 18:10 | 21</li>
        <li>7. | Neapol | 11 | 5 | 3 | 3 | 21:15 | 18</li>
        <li>8. | Fiorentina | 11 | 4 | 4 | 3 | 16:14 | 16</li>
        <li>9. | Hellas Verona | 11 | 4 | 3 | 4 | 9:9 | 15</li>
        <li>10. | Parma | 11 | 4 | 2 | 5 | 16:15 | 14</li>
        <li>11. | AC Milán | 11 | 4 | 1 | 6 | 11:15 | 13</li>
        <li>12. | Udine | 11 | 4 | 1 | 6 | 8:18 | 13</li>
        <li>13. | Boloňa | 11 | 3 | 3 | 5 | 15:17 | 12</li>
        <li>14. | FC Turín | 11 | 3 | 2 | 6 | 11:17 | 11</li>
        <li>15. | Sassuolo | 10 | 3 | 1 | 6 | 18:20 | 10</li>
        <li>16. | Lecce | 11 | 2 | 4 | 5 | 13:21 | 10</li>
        <li>17. | FC Janov | 11 | 2 | 2 | 7 | 14:26 | 8</li>
        <li>18. | Brescia | 10 | 2 | 1 | 7 | 10:16 | 7</li>
        <li>19. | Spal Ferrara | 10 | 2 | 1 | 7 | 7:17 | 7</li>
        <li>20. | Sampdoria Janov | 10 | 1 | 2 | 7 | 6:19 | 5</li>
      </ul>
    </article>
  </body>
</html>