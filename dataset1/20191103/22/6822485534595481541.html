<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812207.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T22:23:00+00:00"/>
    <meta property="og:title" content="دستور پلمب ۳۵ خانه مجردی در تهران صادر شد"/>
    <meta property="og:description" content="به گزارش باشگاه خبرنگاران جوان، پس از پیگیری باشگاه خبرنگاران جوان، دستور پلمب ۳۵ خانه مجردی در محدوده میدان امام حسین (ع) توسط مقام قضایی صادر شده است."/>
  </head>
  <body>
    <article>
      <h1>دستور پلمب ۳۵ خانه مجردی در تهران صادر شد</h1>
      <address>
        <time datetime="2019-11-03T22:23:00+00:00">03 Nov 2019, 22:23</time>
      </address>
      <p>در پی عدم توجه به اخطار‌های قضایی دستور پلمب ۳۵ خانه مجردی در محدوده میدان امام حسین (ع) صادر شد.</p>
      <p>به گزارش باشگاه خبرنگاران جوان، پس از پیگیری باشگاه خبرنگاران جوان، دستور پلمب ۳۵ خانه مجردی در محدوده میدان امام حسین (ع) توسط مقام قضایی صادر شده است.</p>
      <p>این خانه‌ها فاقد مجوز سکنی گزینی بوده و به پاتوق اراذل و اوباش و اکثر سارقان و کیف قاپان تبدیل شده است، لذا پس از اخطار به مالکان آن افراد از دستورات قضایی تمکین نکرده و به همین دلیل نیز قرار شده تا خانه‌های مورد نظر پلمب شوند.</p>
      <p>پیش‌تر بنی حسینی معاون دادستان تهران در شرق پایتخت در گفت‌وگو با خبرنگار حوزه حقوقی- قضایی گروه اجتماعی باشگاه خبرنگاران جوان، درباره اجاره خانه یک روزه و شبانه در پایتخت، گفت: با هماهنگی نیروی انتظامی پایتخت اجرای طرح مشترکی را در دستور کار خود داریم تا با متولیان اجاره دهنده خانه‌های اجاره‌ای شبانه برخورد شود.</p>
      <p>او در پاسخ به اینکه آیا تمام ساکنان این خانه‌های اجاره‌ای معتاد و یا سارق هستند، اظهار کرد: قبل از اقدامات عملیاتی خود، ابتدا نسبت به شناسایی افراد و اینکه آیا سابقه دار هستند یا خیر؛ اقدام خواهیم کرد، لذا نمی‌توان از پیش گفت که تمام ساکنان این منازل مجرم و یا متخلف هستند و باید درباره این موضوع کارشناسی دقیق انجام شود.</p>
      <p>بنی حسینی تصریح کرد: خانه مجردی یکی از معضلاتی است که نیروی انتظامی و دستگاه قضایی به دنبال آن است تا برای جلوگیری از وقوع فساد، مجرمان و متخلفانی که در این اماکن حضور دارند را شناسایی و دستگیر کند.</p>
      <p>وی افزود: باید مالکان این منازل شناسایی شوند و درخصوص چرایی اجاره منازل به صورت شبانه از آن‌ها تحقیق شود و اگر هویت افراد اجاره کننده و اجاره دهنده مشخص نشود قطعا با متخلفان طبق قانون برخورد خواهد شد.</p>
    </article>
  </body>
</html>