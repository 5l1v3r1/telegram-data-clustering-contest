<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637929/%D8%B4%D8%A8%D9%87%E2%80%8C%D9%86%D8%B8%D8%A7%D9%85%DB%8C%D8%A7%D9%86-%DA%A9%D8%B1%D8%AF-%D8%B3%D9%88%D8%B1%DB%8C%D9%87-15-%D8%B1%D9%88%D8%B3%D8%AA%D8%A7-%D8%B1%D8%A7-%D8%A8%D9%87-%DA%A9%D9%86%D8%AA%D8%B1%D9%84-%D8%AE%D9%88%D8%AF-%D8%AF%D8%B1-%D8%A2%D9%88%D8%B1%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T22:19:00+00:00"/>
    <meta property="og:title" content="شبه‌نظامیان کرد سوریه 15 روستا را به کنترل خود در آورند"/>
    <meta property="og:description" content="همزمان با تثبیت مواضع سوریه در شمال این کشور، شبه‌نظامیان کُرد نیز توانستند در درگیری با تروریست‌های «ارتش آزاد» 15 روستا را به کنترل خود در آورند."/>
  </head>
  <body>
    <article>
      <h1>
        <a href="https://www.bultannews.com/fa/news/637929/%D8%B4%D8%A8%D9%87%E2%80%8C%D9%86%D8%B8%D8%A7%D9%85%DB%8C%D8%A7%D9%86-%DA%A9%D8%B1%D8%AF-%D8%B3%D9%88%D8%B1%DB%8C%D9%87-15-%D8%B1%D9%88%D8%B3%D8%AA%D8%A7-%D8%B1%D8%A7-%D8%A8%D9%87-%DA%A9%D9%86%D8%AA%D8%B1%D9%84-%D8%AE%D9%88%D8%AF-%D8%AF%D8%B1-%D8%A2%D9%88%D8%B1%D9%86%D8%AF">شبه‌نظامیان کرد سوریه 15 روستا را به کنترل خود در آورند</a>
      </h1>
      <h2>همزمان با تثبیت مواضع سوریه در شمال این کشور، شبه‌نظامیان کُرد نیز توانستند در درگیری با تروریست‌های «ارتش آزاد» 15 روستا را به کنترل خود در آورند.</h2>
      <address><time datetime="2019-11-03T22:19:00+00:00">03 Nov 2019, 22:19</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در آخرین تحولات میدانی شمال سوریه و همراه با آغاز مرحله دوم توافق سوچی میان ترکیه و روسیه، نیروهای ارتش سوریه نیز مواضع خود را در شمال سوریه تقویت کردند.</p>
      <p>به نوشته روزنامه الوطن سوریه، نیروهای ارتش این کشور در حومه شهرک «تل تمر» در شمال سوریه مواضع خود را در محوری به طول ۶۰ کیلومتر از روستای «الاغیبش» تا روستای « الواسطه» در این منطقه جهت مقابله با حملات احتمالی تروریست‌های همسو با ترکیه تقویت کردند.</p>
      <p>منابع میدانی همچنین گفتند که یگان‌های ارتش سوریه به پیشروی خود به سمت مرز با ترکیه را ادامه دادند تا جلوی حملات عناصر وابسته به ترکیه را بگیرند و حضور ارتش در این منطقه موجب آسوده خاطری مردم منطقه و بازگشت اهالی چندین روستا به خانه‌های خود شده است.</p>
      <p>نیروهای ارتش ترکیه از یک ماه گذشته در شمال استان «الحسکه» از غرب و محور «رأس العین» تا «قاشلی» در شرق به طول 90 کیلومتر مستقر شدند.</p>
      <p>در مقابل شبه‌نظامیان «نیروهای دموکراتیک سوریه» در منطقه «ابو رأسین» در درگیری با تروریست‌های گروهک «ارتش آزاد» و یک روز پس از آغاز مرحله دوم توافق سوچی میان ترکیه و روسیه و گشت‌زنی مشترک دو کشور، توانستند ۱۵ روستا در منطقه «رأس العین» را به کنترل خود در آورند.</p>
      <p>این درگیری‌ها از روز گذشته آغاز شده و همزمان جنگنده‌های ارتش ترکیه نیز مواضع شبه‌نظامیان کرد را به شدت بمباران کردند.</p>
      <p>همزمان با این درگیری‌ها نهاد موسوم به «دیده‌بان حقوق بشر سوریه» در گزارشی از ایجاد دو دستگی در میان عناصر «ارتش آزاد» خبر داد و نوشت که تروریست‌های «لواء حمص العدیه» از این گروهک جدا شده و به گروهک «جیش العزه» پیوسته‌اند.</p>
      <p>ترکیه ۲۵ مهرماه به بهانه عقب راندن شبه نظامیان کُرد سوریه از مناطق مرزی الرقه والحسکه سوریه و ایجاد به اصطلاح منطقه امن در این مناطق، عملیات نظامی موسوم به «چشمه صلح» را در شمال سوریه آغاز کرد.</p>
    </article>
  </body>
</html>