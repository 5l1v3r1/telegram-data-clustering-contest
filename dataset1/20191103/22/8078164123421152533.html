<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_04/ultima-coutinho-si-fa-battezzare-vasca-bagno-casa-7d4a196a-fede-11e9-aa9d-60f7e515e47b.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-03T22:00:00+00:00"/>
    <meta property="og:title" content="L’ultima di Coutinho: si fa battezzare nella vasca da bagno di casa"/>
    <meta property="og:description" content="Ha deciso di far celebrare il rito nella sua casa di Monaco di Baviera insieme alla moglie Aine da un popolare pastore brasiliano, Tiago Brunet"/>
  </head>
  <body>
    <article>
      <h1>L’ultima di Coutinho: si fa battezzare nella vasca da bagno di casa</h1>
      <h2>Ha deciso di far celebrare il rito nella sua casa di Monaco di Baviera insieme alla moglie Aine da un popolare pastore brasiliano, Tiago Brunet</h2>
      <address><time datetime="2019-11-03T22:00:00+00:00">03 Nov 2019, 22:00</time> by <a rel="author">Salvatore Riggio</a></address>
      <p>Da quando ha detto addio al Liverpool, nel gennaio 2018, Philippe Coutinho non è più stato felice nel mondo del calcio. Il brasiliano sognava un epilogo diverso nella sua avventura al Barcellona, che si è conclusa dopo un anno e mezzo con 76 presenze e 21 gol, ma senza lasciare il segno come con la maglia dei Reds. Così questa estate i blaugrana lo hanno ceduto in prestito al Bayern Monaco, ma Coutinho sta facendo fatica anche in Bundesliga. Per ora sono 11 le gare giocate (8 quelle disputate in campionato) con solo due reti all’attivo. Troppo poco per un giocatore chiamato a riscattarsi da queste ultime stagioni deludenti e che in Italia ha indossato la maglia dell’Inter dopo essere stato scoperto nel 2010 dal compianto Pierluigi Casiraghi, all’epoca capo dei talent scout nerazzurri.</p>
      <h4>Il battesimo</h4>
      <p>Negli ultimi giorni, però, Coutinho ha fatto parlare di sé non tanto per le sue giocate in campo, ma per essersi fatto battezzare - assieme alla moglie Aine - da un popolare pastore brasiliano, Tiago Brunet, nella sua vasca da bagno della casa di Monaco di Baviera. Di religione evangelica, Coutinho ha postato una foto su Instagram: «Grazie Tiago! Sono stati due giorni più che speciali che resteranno per sempre impressi nelle nostre vite». C’è un precedente. Dopo il successo dell’Europa League a Baku, anche il suo connazionale Willian del Chelsea si era fatto battezzare addirittura nel fiume Giordano in Israele. Ed è stato proprio il giocatore del Blues uno dei primi a commentare la foto postata dall’amico.</p>
    </article>
  </body>
</html>