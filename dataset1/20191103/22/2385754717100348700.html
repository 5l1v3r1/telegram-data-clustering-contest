<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595569/i-airbnb-apagorevei-ta-parti-meta-to-makeleio-stin-kalifornia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-03T22:48:00+00:00"/>
    <meta property="og:title" content="Η Airbnb απαγορεύει τα πάρτι μετά το μακελειό στην Καλιφόρνια"/>
    <meta property="og:description" content="Η πλατφόρμα Airbnb ανακοίνωσε ότι θα εντείνει τις προσπάθειές της για να «καταπολεμήσει τα μη εγκεκριμένα πάρτι» σε καταλύματα που νοικιάζονται μέσω αυτής,..."/>
  </head>
  <body>
    <article>
      <h1>Η Airbnb απαγορεύει τα πάρτι μετά το μακελειό στην Καλιφόρνια</h1>
      <address><time datetime="2019-11-03T22:48:00+00:00">03 Nov 2019, 22:48</time> by <a rel="author">SigmaLive</a></address>
      <p>Η πλατφόρμα Airbnb ανακοίνωσε ότι θα εντείνει τις προσπάθειές της για να «καταπολεμήσει τα μη εγκεκριμένα πάρτι» σε καταλύματα που νοικιάζονται μέσω αυτής, μετά την τραγωδία με πέντε νεκρούς σε πάρτι για το Χάλογουιν, σε σπίτι στην Καλιφόρνια.</p>
      <p>Πέντε άνθρωποι σκοτώθηκαν και αρκετοί τραυματίστηκαν την Πέμπτη το βράδυ, σε επεισόδιο με πυροβολισμούς κοντά στο Σαν Φρανσίσκο της Καλιφόρνιας, σε ένα σπίτι που είχε νοικιαστεί μέσω της Airbnb, σύμφωνα με τις αρχές.</p>
      <p>Περισσότεροι από 100 άνθρωποι είχαν πάει στο πάρτι αυτό, το οποίο είχε ανακοινωθεί στα μέσα κοινωνικής δικτύωσης.</p>
      <p>«Αυτό που συνέβη την Πέμπτη το βράδυ στην Ορίντα, στην Καλιφόρνια, είναι τρομερό», έγραψε χθες Σάββατο, σε μια σειρά αναρτήσεών του στο Twitter, ο συνιδρυτής και γενικός διευθυντής της Airbnb, Μπράιαν Τσέσκι.</p>
      <p> «Από σήμερα (σ.σ. Σάββατο) θα απαγορεύσουμε τα σπίτια που παρουσιάζονται ως μέρη για πάρτι (party houses) και θα εντείνουμε τις προσπάθειες για να καταπολεμήσουμε τα μη εγκεκριμένα πάρτι», πρόσθεσε.</p>
      <p>Για να το επιτύχει αυτό, η Airbnb θα αυξήσει τον «χειροκίνητο έλεγχο» των κρατήσεων που επισημαίνονται ως ύποπτες από το αυτόματο σύστημα εντοπισμού κινδύνων.</p>
      <p>Η επιχείρηση αυτή θα δημιουργήσει επίσης μια ομάδα που θα αναλάβει να αντιδρά άμεσα όταν εμφανίζονται προβλήματα αυτού του είδους και θα επιβάλει άμεσα κυρώσεις στους χρήστες που δεν σέβονται τους νέους κανονισμούς αναφορικά με τα πάρτι.</p>
      <p>«Οφείλουμε να κάνουμε περισσότερα και θα το κάνουμε αυτό. Είναι απαράδεκτο (σ.σ. αυτό που συνέβη)», υπογραμμίζει σε ένα από τα μηνύματά του στο Twitter ο Τσέσκι.</p>
      <p>Ο ιδιοκτήτης του σπιτιού που νοικιάστηκε για το πάρτι για το Χάλογουιν, στο οποίο έγινε το μακελειό διηγήθηκε στην εφημερίδα San Francisco Chronicle ότι η γυναίκα στην οποία άφησε τα κλειδιά του σπιτιού, του είχε πει ότι ήθελε να καλέσει δώδεκα μέλη της οικογένειάς της.</p>
      <p>Όταν κάποιοι γείτονές του διαμαρτυρήθηκαν για τον θόρυβο, κάλεσε την αστυνομία αφού είδε και από τις κάμερες ασφαλείας ότι στο σπίτι του είχαν πάει πολύ περισσότεροι από 12 άνθρωποι.</p>
      <p>Αφού είχαν λάβει αρκετές κλήσεις από πολίτες για διατάραξη της κοινής ησυχίας, οι αστυνομικοί βρίσκονταν ήδη καθ’ οδόν προς το σπίτι αυτό όταν συνέβη το τραγικό περιστατικό με τους πυροβολισμούς.</p>
      <p>Πηγή: CNN</p>
    </article>
  </body>
</html>