<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/19_novembre_04/microsoft-settimana-lavorativa-4-giorni-produttivita-sale-40percento-981cc1e0-fedc-11e9-979e-f14f2ad01b21.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-03T22:00:00+00:00"/>
    <meta property="og:title" content="Microsoft e la settimana lavorativa di 4 giorni: la produttività sale del 40%"/>
    <meta property="og:description" content="La multinazionale rilascia i dati del test di agosto a Tokyo: più produzione e risparmi su elettricità e carta. Soddisfazione dei lavoratori al 92%"/>
  </head>
  <body>
    <article>
      <h1>Microsoft e la settimana lavorativa di 4 giorni: la produttività sale del 40%</h1>
      <h2>La multinazionale rilascia i dati del test effettuato lo scorso agosto a Tokyo: più produzione e risparmi su elettricità e carta. Soddisfazione dei lavoratori al 92%</h2>
      <address><time datetime="2019-11-03T22:00:00+00:00">03 Nov 2019, 22:00</time> by <a rel="author">Alessio Lana</a></address>
      <p>Bastano quattro giorni di lavoro, tre di riposo e la produttività sale del 40 per cento. La scorsa estate <a href="https://www.microsoft.com/ja-jp/">Microsoft Giappone</a> ha testato la settimana lavorativa breve con risultati eccezionali sia sul fronte lavorativo che nella soddisfazione del personale. Nel mese di agosto, tutti i dipendenti della sede di Tokyo hanno ricevuto <b>il venerdì come giorno di ferie pagato</b>. In più l'azienda partecipava a eventuali spese per i viaggi e organizzava workshop per il tempo libero, o meglio, liberato. Per molti di noi lavorare quattro giorni è un sogno, spesso poi siamo costretti ad allungare la settimana lavorativa anche al sabato e alla domenica, eppure, come dimostrato da Microsoft, meno si lavora e più si produce. O meglio: <b>l’equazione è possibile</b>.</p>
      <h4>Gli altri risparmi</h4>
      <p>L'azienda ha anche fornito i numeri di questa sperimentazione: come dicevamo la produttività dei lavoratori è aumentata del 40 per cento ma <b>la loro soddisfazione è salita del 92 per cento</b>. Praticamente tutti hanno detto che lavorare un giorno in meno li rendeva più felici e quindi, implicitamente, <b>più produttivi dal lunedì al giovedì</b>. In più l'azienda ha <b>ridotto il consumo di energia elettrica</b> del 23 per cento rispetto allo stesso periodo del 2018, le pagine stampate del 58 per cento e i giorni lavorativi del 25,4 per cento.</p>
      <h4>Oltre 80 ore di straordinario</h4>
      <p>Questi risultati però vanno visti in prospettiva. <b>Il Giappone è uno dei Paesi in cui si lavora di più al mondo</b>. Un lavoratore su quattro riesce ad accumulare anche 80 ore di straordinari al mese, il 12 per cento delle aziende dichiara che i loro dipendenti hanno raggiunto le cento ore. <b>Allungare l'orario però non significa necessariamente lavorare di più</b>: come dimostrato dall'ultimo <a href="https://www.oecd-ilibrary.org/sites/b2774f97-en/index.html?itemId=/content/publication/b2774f97-en">Compendium of Productivity Indicators</a> dell'Organizzazione per la cooperazione e lo sviluppo economico (Oecd), i nipponici sono sul più basso gradino della produttività tra le aziende del G-7. Come dimostrato da Microsoft, insomma, <b>«less is more»</b>. Meno, a volte, è più.</p>
    </article>
  </body>
</html>