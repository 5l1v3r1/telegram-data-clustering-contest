<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_04/siamo-fatti-cosi-sbarca-netflix-tutti-episodi-celebre-serie-animata-sono-ora-disponibili-online-8640613a-ff0d-11e9-aa9d-60f7e515e47b.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-03T22:00:00+00:00"/>
    <meta property="og:title" content="«Siamo fatti così» sbarca su Netflix, tutti gli episodi della celebre serie animata sono ora disponibili online"/>
    <meta property="og:description" content="Conosciuta anche come «Esplorando il corpo umano», la serie è da oggi disponibile sulla celebre piattaforma online"/>
  </head>
  <body>
    <article>
      <h1>«Siamo fatti così» sbarca su Netflix, tutti gli episodi della celebre serie animata sono ora disponibili online</h1>
      <h2>Conosciuta anche come «Esplorando il corpo umano», la serie è ora disponibile sulla celebre piattaforma di streaming. Venne trasmessa per la prima volta in Italia nel 1989</h2>
      <address><time datetime="2019-11-03T22:00:00+00:00">03 Nov 2019, 22:00</time> by <a rel="author">Redazione Online</a></address>
      <p>Un grande classico della tv per bambini è da oggi disponibile su Netflix: sulla piattaforma online è sbarcata in queste ore l’intera serie di «Esplorando il corpo umano», altrimenti nota come «Siamo fatti così».</p>
      <h4>Una storia lunga trent’anni</h4>
      <p>Il cartone animato di produzione francese, che si propone di esporre in maniera semplice ma rigorosa l’anatomia umana, venne trasmesso per la prima volta in Italia il 26 febbraio 1989. Periodicamente riproposto, di fatto da allora non ha più abbandonato il piccolo schermo. <br/>Amata da grandi e piccoli per la giocosità delle animazioni e l’accuratezza delle spiegazioni scientifiche, la serie consta di 26 episodi da 25 minuti ciascuno. Dalle cellule alla respirazione, dal midollo osseo al sistema linfatico, passando per organi, ormoni e vaccini: gli argomenti approfonditi sono davvero i più disparati. Tutti, naturalmente, introdotti dalla celebre sigla interpretata da Cristina D’Avena.</p>
      <p>Numerosi anche i protagonisti. Solo per citarne alcuni, i globuli rossi, i globuli bianchi, i linfociti, i neuroni e i batteri. Ognuno con la sua rappresentazione, ognuno nel suo habitat naturale. Una serie tanto amata non poteva non entrare, prima o poi, nei principali circuiti di streaming. E la storia continua...</p>
    </article>
  </body>
</html>