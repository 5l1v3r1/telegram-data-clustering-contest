<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544642.html/%D8%AA%D9%87%D8%AF%DB%8C%D8%AF%D8%A7%D8%AA-%D8%B3%D8%A7%DB%8C%D8%A8%D8%B1%DB%8C-%D8%AF%D8%B1-%D8%AD%D8%A7%D9%84-%DA%AF%D8%B3%D8%AA%D8%B1%D8%B4-%D8%A7%D8%B3%D8%AA--%D9%85%D8%B3%D8%A6%D9%88%D9%84%D8%A7%D9%86-%D8%AF%D8%B1-%D8%A7%D9%86%D8%AF%DB%8C%D8%B4%D9%87-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%AA%D9%87%D8%AF%DB%8C%D8%AF%D8%A7%D8%AA-%D9%86%D9%88%DB%8C%D9%86-%D8%AF%D8%B4%D9%85%D9%86-%D8%A8%D8%A7%D8%B4%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T22:44:00+00:00"/>
    <meta property="og:title" content="تهدیدات سایبری در حال گسترش است/ مسئولان در اندیشه مقابله با تهدیدات نوین دشمن باشند"/>
    <meta property="og:description" content="معاون هماهنگی سازمان پدافند غیرعامل کشور با بیان اینکه تهدیدات سایبری در حال گسترش است تا همه حوزه‌های ما را رصد کنند، گفت: نیازمند زیرساخت‌هایی هستیم که ما را در هنگام جنگ‌ها و تهدیدها حفظ کند."/>
  </head>
  <body>
    <article>
      <h1>تهدیدات سایبری در حال گسترش است/ مسئولان در اندیشه مقابله با تهدیدات نوین دشمن باشند</h1>
      <h2>معاون سازمان پدافند غیرعامل کشور:</h2>
      <address>
        <time datetime="2019-11-03T22:44:00+00:00">03 Nov 2019, 22:44</time>
      </address>
      <p>معاون هماهنگی سازمان پدافند غیرعامل کشور با بیان اینکه تهدیدات سایبری در حال گسترش است تا همه حوزه‌های ما را رصد کنند، گفت: نیازمند زیرساخت‌هایی هستیم که ما را در هنگام جنگ‌ها و تهدیدها حفظ کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، سردار محمدحسین آل اسحاق امشب در هفته نکوداشت پدافند غیرعامل که با حضور مسئولان استانی و شهرستانی در هنرستان برکت شهرستان میاندورود برگزار شد با بیان اینکه آموزش و پرورش باید دانش آموزان را با پدافند غیرعامل آشنا کند، اظهار کرد: مسئولان باید در اندیشه مقابله با تهدیدات نوین دشمن در حوزه نیازهای اساسی مردم باشند.‌<br/><br/>وی بیان کرد: نقش مازندران در پیروزی انقلاب و هشت سال دفاع مقدس بی‌نظیر بوده و امید داریم در پدافند غیرعامل نیز الگویی برای سایر نقاط کشور باشد.<br/><br/>معاون هماهنگی سازمان پدافند غیرعامل کشور خاطرنشان کرد: این مردم پای انقلاب استقامت کردند و خداوند هم همواره ما را حمایت کرده است و وظیفه ماست که برای آرامش این ملت بکوشیم.<br/><br/>آل اسحاق با بیان اینکه تهدیدات سایبری در حال گسترش است تا همه حوزه‌های ما را رصد کنند، تصریح کرد: ما نیازمند زیرساخت‌هایی هستیم که ما را در هنگام جنگ‌ها و تهدیدها حفظ کند.<br/><br/>حسین حسن‌نژاد معاون سیاسی استانداری مازندران نیز با تاکید بر اینکه اگر بخواهیم درست بسازیم باید درست فکر کنیم و آینده‌نگری داشته باشیم، افزود: برای رسیدن به این نکته، تعریف درستی از نیازها باید داشته باشیم و همچنین به روندهای موجود نیز توجه کنیم.<br/><br/>عسکری نیکزاد مدیر کل آموزش وپرورش مازندران نیز اظهار کرد: در پدافند غیر عامل بدون هیچ ابزار جنگی با فکر و برنامه ریزی‌های اقتصادی دفاع خواهیم کرد.<br/><br/>نیکزاد بیان کرد: باید از تمامی امکانات موجود استفاده کنیم مخصوصا در این دورانی که دشمن تمام امکاناتش را برای آسیب‌زدن بسیج کرده و خدا را شاکریم که بعد از تاسیس سازمان پدافند غیر عامل نتوانستند آسیبی به کشورمان برسانند.<br/><br/>وی خاطرنشان کرد: پدافند غیر عامل تهدید شناسی و مقابله با تهدید است که باید با برنامه‌ریزی دقیق و با دوراندیشی خوب فضا را کنترل کنیم.<br/><br/>انتهای پیام/</p>
    </article>
  </body>
</html>