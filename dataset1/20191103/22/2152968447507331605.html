<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mestni-izbori-19/2019/11/03/manolova-na-vota-svoi-sred-chujdi-chujd-sred-svoi.428447"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T22:43:00+00:00"/>
    <meta property="og:title" content="Манолова на вота - свой сред чужди, чужд сред свои"/>
    <meta property="og:description" content="Победата на Фандъкова е безапелационна, смята Юлий Москов | Dnes.bg"/>
  </head>
  <body>
    <article>
      <h1>Манолова на вота - свой сред чужди, чужд сред свои</h1>
      <h2>Победата на Фандъкова е безапелационна, смята Юлий Москов</h2>
      <address><time datetime="2019-11-03T22:43:00+00:00">03 Nov 2019, 22:43</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>"Мая Манолова се оказа в много странна ситуация - свой сред чужди, чужд сред свои", коментира журналистът <a href="https://www.bgonair.bg/a/2-bulgaria/179338-vazmozhno-li-e-nyakoga-da-narechem-fandakova-maykata-na-sofiya"><b>Юлий Москов предварителните резултати от балотажа на местния вот в студиото на Bulgaria ON AIR</b></a>.</p>
      <p>От данните на паралелното преброяване на "Gallup International" Йорданка Фандъкова печели изборите за кмет на София и ще продължи да управлява столицата в следващите 4 години.</p>
      <p>Журналистът Милен Цветков пък нарече резултатите "бомбастични", но изпита съмнение, че са гласували много хора, въпреки големите проценти. "Видях, че София има 96 квартала. Два или три от тези 96 квартала в София са избрали Фандъкова. Внушава се на аудиторията, че кметът управлява града, а е обратното", коментира Цветков.</p>
      <p>"Загубилите изборите мога да търсят утешение навсякъде. Победата на г-жа Фандъкова е безапелационна. На нея трябва да ѝ благодарим, защото спаси София от простотията и селянията. Не е изключено да един ден да я наричаме "майката на София", коментира Москов победата на Фандъкова.<br/> <br/>Според него сред негласувалите има повече хора, които подкрепят Фандъкова, отколкото сред гласувалите за нея. Той допълни, че софиянци досега са излизали на улицата да протестират само срещу Орешарски, но срещу кметицата никога не е имало протести с такъв мащаб.</p>
      <p>"Ако всичко беше както го описва г-н Москов, тогава хората щяха да излязат да гласуват за Фандъкова", възрази Милен Цветков. Той допълни, че ако някой си върши работата и управлява добре, хората ще отидат до урните да гласуват и да го изберат отново. </p>
      <p>Юлий Москов коментира, проблемите на големите градове, които не са чак толкова различни, отколкото тези на София. Според него в Ню Йорк 25-сантиметрова дупка е незначителна. Рим пък има мръсен въздух и проблеми с боклуците, а по улиците тичали "плъхове като котки".</p>
      <related>
        <h4>Още по темата</h4>
        <a href="https://www.dnes.bg/mestni-izbori-19/2019/11/03/borisov-gerb-pak-e-pyrva-sila-s-nai-mnogo-syvetnici-kydeto-niama-kmet.428441"/>
        <a href="https://www.dnes.bg/mestni-izbori-19/2019/11/03/izbiratelite-na-bonev-djambazki-i-siderov-izbraha-manolova.428434"/>
        <a href="https://www.dnes.bg/mestni-izbori-19/2019/11/03/bez-fyndyk-za-manolova-kmetskiiat-stol-ostava-za-fandykova-razlikata-8.428422"/>
      </related>
    </article>
  </body>
</html>