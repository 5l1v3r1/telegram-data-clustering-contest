<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_04/chi-nicolas-fratello-hamilton-pilota-disabile-malattia-lewis-mi-ispira-e9001670-fedc-11e9-aa9d-60f7e515e47b.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-03T22:00:00+00:00"/>
    <meta property="og:title" content="Chi è Nicolas, il fratello di Hamilton pilota disabile. Lewis: «Mi ispira»"/>
    <meta property="og:description" content="Affetto da una paralisi cerebrale, ed è diventato a sua volta pilota. Vive in un bilocale, «senza usare i soldi di mio fratello»"/>
  </head>
  <body>
    <article>
      <h1>Chi è Nicolas, il fratello di Hamilton pilota disabile. Lewis: «Mi ispira»</h1>
      <h2>Affetto da una paralisi cerebrale, dopo anni di rieducazione ha lasciato la carrozzina ed è diventato a sua volta pilota. Vive in un bilocale, «senza usare i soldi di mio fratello»</h2>
      <address><time datetime="2019-11-03T22:00:00+00:00">03 Nov 2019, 22:00</time> by <a rel="author">Redazione Sport</a></address>
      <p>Lewis Hamilton lo ha ripetuto più volte: una delle sue fonti d’ispirazione è il fratello minore (per parte di padre) Nicolas. Colpito da una paralisi celebrale dovuta a una nascita prematura, Nic, come tutti lo chiamano, ha lo stesso carattere combattivo del fratello maggiore e ha vinto altrettante sfide: nel 2007, quando Lewis si affacciava per la prima volta nel paddock della F1, il fratello era sempre con lui in pista, spesso costretto sulla carrozzina. Oggi, dopo anni di rieducazione motoria, palestra e piscina, Nic non la usa più e cammina da solo. Non è finita qui: è riuscito a diventare un pilota a sua volta. Corre, con una macchina adeguatamente modificata, nel campionato Turismo inglese, in passato ha corso in quello Europeo (con la SEAT León Supercopa da 300 Cv che conclude con un ottimo decimo posto assoluto) e nella Renault Clio Cup.</p>
      <p>Anche se Nic non è più una presenza fissa a ogni gara di Lewis, il legame tra i due fratelli è rimasto fortissimo. «Quando ero piccolo, chiedevo sempre a mio papà: dammi un fratello. Alla fine è arrivato e già questo mi ha reso felice. Nicolas è un ragazzo disabile, ma ho scoperto e capito che persone nelle sue condizioni hanno una personalità formidabile: cade e si rialza, cade e si rialza sempre. Con serenità. Confesso: mi insegna molto», ha confessato Lewis in un’intervista al Corriere della Sera. Nic, però, ci tiene a rivendicare la sua autonomia. Vive in un bilocale a Hertford e ci tiene a ripetere spesso di non prendere una lira da suo fratello, sei volte campione del mondo di F1, ma di essere riuscito a raccogliere sponsor da solo. «Molte persone credono che io chieda soldi in prestito a Lewis per correre, è facile giudicare da fuori — ha detto in un’intervista al Sun —. Siccome lui è multimilionario pensano mi dia 2 milioni per correre: non è così».</p>
    </article>
  </body>
</html>