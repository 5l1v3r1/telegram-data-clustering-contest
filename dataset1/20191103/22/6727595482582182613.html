<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/shivsena-will-meet-governor-and-bjp-in-fear782.html"/>
    <meta property="og:site_name" content="DoolNews"/>
    <meta property="article:published_time" content="2019-11-03T22:31:00+00:00"/>
    <meta property="og:title" content="ശിവസേന ഇന്ന് ഗവര്‍ണറെക്കാണും; കണക്കുകൂട്ടല്‍ ഇങ്ങനെ; സര്‍ക്കാരുണ്ടാക്കാന്‍ ക്ഷണിച്ചാല്‍ ഭരണം പോകുമെന്ന ഭീതിയില്‍ ബി.ജെ.പി"/>
    <meta property="og:description" content="Bjp Maharashtra National News Sanjay Raut Shivsena India മുംബൈ: മഹാരാഷ്ട്രയില്‍ അവസാനവട്ട രാഷ്ട്രീയ കരുനീക്കവുമായി ശിവസേന. ഇന്ന് ഗവര്‍ണറെക്കണ്ട് ഏറ്റവും വലിയ ഒറ്റക്കക്ഷിയ"/>
  </head>
  <body>
    <article>
      <h1>ശിവസേന ഇന്ന് ഗവര്‍ണറെക്കാണും; കണക്കുകൂട്ടല്‍ ഇങ്ങനെ; സര്‍ക്കാരുണ്ടാക്കാന്‍ ക്ഷണിച്ചാല്‍ ഭരണം പോകുമെന്ന ഭീതിയില്‍ ബി.ജെ.പി</h1>
      <address><time datetime="2019-11-03T22:31:00+00:00">03 Nov 2019, 22:31</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ അവസാനവട്ട രാഷ്ട്രീയ കരുനീക്കവുമായി ശിവസേന. ഇന്ന് ഗവര്‍ണറെക്കണ്ട് ഏറ്റവും വലിയ ഒറ്റക്കക്ഷിയെ സര്‍ക്കാരുണ്ടാക്കാന്‍ ക്ഷണിക്കണമെന്ന് സേന ആവശ്യപ്പെടും. വാര്‍ത്താ ഏജന്‍സിയായ എ.എന്‍.ഐയാണ് ഇക്കാര്യം റിപ്പോര്‍ട്ട് ചെയ്തത്.</p>
      <p>ശിവസേനാ നേതാവ് സഞ്ജയ് റാവത്തും പാര്‍ട്ടിയിലെ മുതിര്‍ന്ന നേതാക്കളുമാണു ഗവര്‍ണര്‍ ഭഗത് സിങ് കോശ്യാരിയെ കാണുക.</p>
      <p>അങ്ങനെ ഏറ്റവും വലിയ ഒറ്റക്കക്ഷിയെ സര്‍ക്കാരുണ്ടാക്കാന്‍ വിളിച്ചാല്‍ 105 സീറ്റുള്ള ബി.ജെ.പിയെയാണ് ഗവര്‍ണര്‍ക്കു വിളിക്കേണ്ടി വരിക. എന്നാല്‍ ബി.ജെ.പിക്ക് ഒറ്റയ്ക്കു സര്‍ക്കാരുണ്ടാക്കാനും കഴിയില്ല. 145 സീറ്റാണ് കേവല ഭൂരിപക്ഷത്തിനു വേണ്ടത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>അങ്ങനെ സര്‍ക്കാരുണ്ടാക്കാന്‍ കഴിയാതെ വരുമ്പോള്‍ 56 സീറ്റുള്ള ശിവസേനയ്ക്ക് എന്‍.സി.പിയുമായും കോണ്‍ഗ്രസുമായും ചേര്‍ന്ന് സര്‍ക്കാരുണ്ടാക്കാനുള്ള അവകാശവാദം ഉന്നയിക്കാന്‍ കഴിയും. ഈ നീക്കത്തിലേക്കാണ് സേന പോകുന്നതെന്നു നേരത്തേതന്നെ റിപ്പോര്‍ട്ടുകളുണ്ടായിരുന്നു.</p>
      <related>
        <a href="https://www.doolnews.com/asaduddin-owaisis-swipe-at-bjp-shiv-sena-is-there-a-new-50-50-biscuit45.html?utm_source=doolnews&amp;utm_medium=related"/>
      </related>
      <p>ശിവസേന ഭരണത്തിലുണ്ടോ എന്ന കാര്യം വരുംദിവസങ്ങളില്‍ നിങ്ങളും ജനങ്ങളും അറിയുമെന്നു മാധ്യമപ്രവര്‍ത്തകരോട് ശിവസേനാ തലവന്‍ ഉദ്ധവ് താക്കറെ ഞായറാഴ്ച പറഞ്ഞിരുന്നു.</p>
      <p>ബി.ജെ.പി ഇനിയും സമയം വൈകിപ്പിച്ചാല്‍ മഹാരാഷ്ട്രയുടെ താത്പര്യത്തിന് അനുസൃതമായ കാര്യങ്ങള്‍ തങ്ങള്‍ ചെയ്യുമെന്നും അദ്ദേഹം പറഞ്ഞു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>റവന്യു, ധനമന്ത്രി സ്ഥാനങ്ങള്‍ നല്‍കാമെന്നായിരുന്നു ബി.ജെ.പിയുടെ വാഗ്ദാനമെന്നും എന്നാല്‍ മുഖ്യമന്ത്രി സ്ഥാനം പങ്കുവെയ്ക്കാതെ സമവായത്തിനില്ലെന്നും ശിവസേന വ്യക്തമാക്കിയതായി മുംബൈ മിറര്‍ റിപ്പോര്‍ട്ട് ചെയ്തിരുന്നു.</p>
      <p>ഇപ്പോള്‍ ശിവസേനാ തലവന്‍ ഉദ്ധവ് താക്കറെ ബി.ജെ.പിയോടു സംസാരിക്കുന്നില്ലെന്നും അതിനായി മുതിര്‍ന്ന നേതാവ് സുഭാഷ് ദേശായിയെയാണ് ഏര്‍പ്പെടുത്തിയിരിക്കുന്നതെന്നും സേനാ വൃത്തങ്ങള്‍ പറഞ്ഞതായി റിപ്പോര്‍ട്ടിലുണ്ട്.</p>
      <figure>
        <iframe src="https://www.youtube.com/embed/lbdKWenxPOw" width="500" height="281" data-service="Youtube" scrolling="no"/>
      </figure>
    </article>
  </body>
</html>