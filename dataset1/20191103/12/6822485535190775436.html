<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812092.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T12:11:00+00:00"/>
    <meta property="og:title" content="جزئیات سامانه ثبت اموال و دارایی مسئولان"/>
    <meta property="og:description" content="احمد امیرآبادی فراهانی عضو هیئت رئیسه مجلس در گفت‌وگو با باشگاه خبرنگاران جوان، با اشاره به راه‌اندازی سامانه ثبت اموال و دارایی مسئولان و خانواده آن‌ها در مجلس گفت: این سامانه امروز در مجلس مستقر شده و نمایندگان می‌توانند با مراجعه و دریافت رمز ورود به سامانه، اموال و دارایی خود را ثبت کنند."/>
  </head>
  <body>
    <article>
      <h1>جزئیات سامانه ثبت اموال و دارایی مسئولان</h1>
      <address>
        <time datetime="2019-11-03T12:11:00+00:00">03 Nov 2019, 12:11</time>
      </address>
      <p>مسئول پیگیری راه‌اندازی سامانه سنا گفت: نمایندگان از امروز با دریافت کد سنا می‌توانند حتی از منازل خود اموال و دارایی‌شان در این سیستم ثبت کنند.</p>
      <p>احمد امیرآبادی فراهانی عضو هیئت رئیسه مجلس در گفت‌وگو با باشگاه خبرنگاران جوان، با اشاره به راه‌اندازی سامانه ثبت اموال و دارایی مسئولان و خانواده آن‌ها در مجلس گفت: این سامانه امروز در مجلس مستقر شده و نمایندگان می‌توانند با مراجعه و دریافت رمز ورود به سامانه، اموال و دارایی خود را ثبت کنند.</p>
      <p>او افزود: بعد از دریافت کد سنا آن‌ها می‌توانند در سیستم‌های مجلس یا هر سیستم دیگری حتی در منزل به این سامانه وارد شده و اموال خود را ثبت کنند.</p>
      <p>مسئول پیگیری راه‌اندازی سامانه سنا در مجلس تأکید کرد: با توجه به مصوبه مجمع تشخیص مصلحت نظام مبنی بر محرمانه بودن این قانون و لیست اموال مسئولان، تنها رئیس قوه قضاییه می‌تواند به اطلاعات لیست اموال و دارایی مسئولان و خانواده آن‌ها دسترسی داشته باشد، اما مقامات و نمایندگان مجلس می‌توانند به صورت داوطلبانه نسبت به اموالشان خود اظهاری داشته باشند.</p>
      <p>عضو هیئت رئیسه مجلس با اشاره به مزیت‌های این قانون بیان کرد: بر اساس این قانون مقامات مسئول در ابتدای پست و بعد از ترک آن باید لیست دارایی خود و خانواده‌شان را در این سامانه ثبت کنند و رئیس قوه قضاییه هم مکلف است این اموال را بررسی کرده تا مالی به ناحق اضافه نشده باشد.</p>
      <p>امیرآبادی فراهانی همچنین تصریح کرد: امکان دارد برخی نمایندگان طی چند روز گذشته با مراجعه به دفاتر خدمات الکترونیک قوه قضاییه رمز سنا را دریافت کرده و خودشان اموال دارایی‌شان را ثبت کرده باشند. زیرا هیچ اجباری برای آنکه در مجلس این کار را انجام بدهند، وجود ندارد.</p>
      <p>نماینده مردم قم در مجلس تأکید کرد: محدوده زمانی خاصی برای اجرای این قانون مشخص نشده و از امروز رسما نمایندگان می‌توانند شروع به ثبت اموال و دارایی‌های خود کنند.</p>
      <p>مسئول پیگیری راه‌اندازی سامانه سنا با بیان اینکه اگر قید محرمانه بر روی قانون وجود نداشت، بیشتر مورد پسند مردم قرار می‌گرفت، گفت: قید محرمانه در مجمع تشخیص بر روی این قانون قرار داده شد بنابراین تنها رئیس قوه قضاییه به آن دسترسی دارد البته این قانون ۳ سال پیش ابلاغ شده بود، ولی باید رئیس قوه قضاییه آیین‌نامه آن را تدوین می‌کرد که با آمدن آقای رئیسی این آیین‌نامه نوشته و ابلاغ شد.</p>
      <p>عضو هیئت رئیسه مجلس اظهار کرد: اکنون حدود ۲۵۰ هزار تا ۳ هزار نفر مسئول مشمول اجرای قانون ثبت اموال و دارایی شده‌اند که باید همه در این سامانه ثبت‌نام کنند.</p>
    </article>
  </body>
</html>