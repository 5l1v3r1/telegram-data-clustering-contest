<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/boris-filatov-gromadi-mayut-otrimuvati-sviy-vidsotok-vid-licenzuvannya-gralnogo-biznesu-328324_.html"/>
    <meta property="og:site_name" content="DT.ua"/>
    <meta property="article:published_time" content="2019-11-03T12:34:00+00:00"/>
    <meta property="og:title" content="Борис Філатов: &quot;Громади мають отримувати свій відсоток від ліцензування грального бізнесу&quot;"/>
    <meta property="og:description" content="Гроші мають бути спущені максимально вниз, тобто самим людям"/>
  </head>
  <body>
    <article>
      <h1>Борис Філатов: "Громади мають отримувати свій відсоток від ліцензування грального бізнесу"</h1>
      <h2>Гроші мають бути спущені максимально вниз, тобто самим людям</h2>
      <address>
        <time datetime="2019-11-03T12:34:00+00:00">03 Nov 2019, 12:34</time>
      </address>
      <p>То що ж сьогодні відбувається в одному з найбільших міст України? Навіщо мерові Дніпра власна озброєна поліція? Чому децентралізація з грішми, але без повноважень не працюватиме? Звідки візьмуться незаангажовані префекти? В якій точці закінчується діалог мера з громадою і починаються провокації опонентів? Хто сьогодні впливає на рішення Філатова? На що він готовий ради захисту свого майбутнього в Дніпрі? Про це і не тільки Борис Філатов розповідає в своєму інтерв'ю <a href="https://dt.ua/">DT.UA.</a></p>
      <p>На питання журналіста про те, що має зробити влада щоб завершити децентралізацію мер Борис Філатов відповів:</p>
      <p>"По-перше, прийняти муніципальний кодекс, яким чітко розподілити повноваження між центральною владою і місцевою. Децентралізація — це справді не тільки гроші, а й повноваження. Нам бракує, як мінімум, адміністрування місцевих податків, — говорить  Філатов. — Місцева податкова не хоче цим займатися. Ми не розуміємо, скільки, взагалі, збирається податків, і як вони збираються. Іде тільки інформаційний обмін".</p>
      <p>"Я вважаю, що громади, наприклад, мають отримувати свій відсоток від ліцензування того ж грального бізнесу, — упевнений Філатов. —  Щоб дозволи на лото або інтернет-казино не тільки на самій верхівці видавалися. Бо коли вони почнуть розповзатися по місту, це я муситиму вийти до громади й сказати: "Народе, в нас є сто ліцензій, давайте їх продамо за сто гривень". Не треба? Тоді не продаємо. Або продаємо половину й хоч якісь гроші отримаємо. А може, в Сухачівці зробимо місцевий Лас-Вегас, нехай туди всі їздять грати? Але при цьому за рахунок цих грошей селище розвиватиметься. Перебільшую, звісно, однак принцип може бути таким".</p>
      <figure>
        <iframe src="https://www.youtube.com/embed/yBmSpdqVlIM" width="640" height="360" data-service="Youtube" scrolling="no"/>
      </figure>
      <p>"Я насправді за легалізацію грального бізнесу, і це правильна ініціатива уряду, — продовжує мер Дніпра. — Та тільки знову виходить, що місцеве самоврядування обійшли. Ми ж не кажемо: віддайте нам це корумповане джерело доходу. Ми кажемо: приймаючи рішення вгорі, не забуваймо про інтереси народу внизу. Коли вже ми підписалися йому служити".</p>
      <p>"Гроші мають бути спущені максимально вниз. Не на рівень місцевого розпорядника коштами — департаменту мерії, а самим людям. До мене приходять на прийом щомісяця 80 людей, половина яких просить дитячий майданчик або пофарбувати під'їзд. Але я не хочу цим займатися. Якби я сидів і думав, як зміцнити свої феодальні володіння, то звісно. А так — ні. Я хочу дати якусь суму на 30-тисячний мікрорайон, і хай люди там самі вирішують, на що їх витрачати. Але і для цього потрібні відповідні законодавчі механізми", — завершив Борис Філатов.</p>
      <p>Також <a href="https://dt.ua/UKRAINE/boris-filatov-misceve-samovryaduvannya-ce-ne-vertikal-vladi-ne-mozhe-buti-svoyih-meriv-328130_.html">Борис Філатов наголошує, що місцеве самоврядування — це не вертикаль влади.</a></p>
      <p>Детальніше читайте в матеріалі Інни Ведерникової <a href="https://dt.ua/interview/boris-filatov-mist-327927_.html">"Борис Філатов. Міст"</a> Дзеркало тижня. Україна".</p>
      <p>Повну відеоверсію інтерв'ю із Борисом Філатовим дивіться <a href="https://kalendar.zn.ua/uk/boris-filatov-2/">тут</a></p>
      <p> </p>
      <p> </p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>