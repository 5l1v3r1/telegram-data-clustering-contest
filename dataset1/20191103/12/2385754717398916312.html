<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595516/proedros-disy-i-dimiourgia-toksikou-klimatos-den-voitha-ton-topo"/>
    <meta property="og:site_name" content="SIGMALIVE"/>
    <meta property="article:published_time" content="2019-11-03T12:18:00+00:00"/>
    <meta property="og:title" content="Πρόεδρος ΔΗΣΥ: Η δημιουργία τοξικού κλίματος δεν βοηθά τον τόπο"/>
    <meta property="og:description" content="Η δημιουργία τοξικού κλίματος καθημερινά δεν βοηθά τον τόπο, δήλωσε ο Πρόεδρος του Δημοκρατικού Συναγερμού, Αβέρωφ Νεοφύτου. Χαιρέτισε παράλληλα την..."/>
  </head>
  <body>
    <article>
      <h1>Πρόεδρος ΔΗΣΥ: Η δημιουργία τοξικού κλίματος δεν βοηθά τον τόπο</h1>
      <address><time datetime="2019-11-03T12:18:00+00:00">03 Nov 2019, 12:18</time> by <a rel="author">SigmaLive</a></address>
      <p><b>Η δημιουργία τοξικού κλίματος καθημερινά δεν βοηθά τον τόπο, δήλωσε ο Πρόεδρος του Δημοκρατικού Συναγερμού, Αβέρωφ Νεοφύτου. Χαιρέτισε παράλληλα την «υπεύθυνη θέση της Ένωσης Δήμων» που έδωσε το πράσινο φως στο νομοσχέδιο για τη μεταρρύθμιση της Τοπικής Αυτοδιοίκησης.<br/></b> <br/>Ο κ. Νεοφύτου κλήθηκε να σχολιάσει επικρίσεις του ΑΚΕΛ, ότι ο Πρόεδρος Αναστασιάδης εγείρει ζητήματα που ακυρώνουν συγκλίσεις και βρίσκονται εκτός του πλαισίου Γκουτέρες, μετά το πέρας του 6ου ετήσιου μνημόσυνο του πρώην Προέδρου της Δημοκρατίας Γλαύκου Κληρίδη, στη Λευκωσία.<br/> <br/>«Δεν βοηθούμε τον τόπο μας με το να δημιουργούμε καθημερινά ένα τοξικό κλίμα, όταν ειδικά ο Πρόεδρος της Δημοκρατίας είπε δεκάδες φορές πως είναι πανέτοιμος να επανέλθει στο τραπέζι των διαπραγματεύσεων, στο πλαίσιο των αποφάσεων του Συμβουλίου Ασφαλείας, αλλά και των παραμέτρων του ΓΓ, όπως κατατέθηκαν στις 30 Ιουνίου 2017, στο Κραν Μοντάνα» είπε.<br/> <br/>Ο κ. Νεοφύτου εξέφρασε εξάλλου ικανοποίηση για την υπεύθυνη, όπως είπε, θέση της Ένωσης Δήμων. «Ο δρόμος, επιτέλους να έχουμε μια ριζοσπαστική μεταρρύθμιση στην Τοπική Αυτοδιοίκηση, έχει ανοίξει. Το ζητούμενο ήταν και παραμένει η εξυπηρέτηση των πολιτών και όχι πόσους περισσότερους δημάρχους θα έχει η τοπική αυτοδιοίκηση» κατέληξε.</p>
    </article>
  </body>
</html>