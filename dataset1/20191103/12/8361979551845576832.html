<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/shtab-trampa-publikaciya-listiv-klinton-zvit-myullera-50051348.html"/>
    <meta property="og:site_name" content="НВ"/>
    <meta property="article:published_time" content="2019-11-03T12:08:00+00:00"/>
    <meta property="og:title" content="Штаб Трампа «дуже зрадів», дізнавшись про публікацію листів Клінтон — звіт Мюллера"/>
    <meta property="og:description" content="Колишній представник виборчої кампанії президента США Дональда Трампа Рік Гейтс заявив, що команда Трампа «дуже зраділа» публікації на Wikileaks листів штабу Демократичної партії."/>
  </head>
  <body>
    <article>
      <h1>Штаб Трампа «дуже зрадів», дізнавшись про публікацію листів Клінтон — звіт Мюллера</h1>
      <h2>Колишній представник виборчої кампанії президента США Дональда Трампа Рік Гейтс заявив, що команда Трампа «дуже зраділа» публікації на Wikileaks листів штабу Демократичної партії.</h2>
      <address>
        <time datetime="2019-11-03T12:08:00+00:00">03 Nov 2019, 12:08</time>
      </address>
      <p>Про це йдеться в звіті спецпрокурора Роберта Мюллера про російське розслідування, оприлюдненому Міністерством юстиції США на вимогу <a href="https://www.buzzfeednews.com/article/emmaloop/rick-gates-trump-wikileaks-clinton-email-hack">BuzzFeed.</a></p>
      <p>Гейтс повідомив слідчим, що національний комітет Республіканської партії мав у своєму розпорядженні «негласну інформацію» про терміни публікації ресурсом Wikileaks листів, але «не уточнив, хто в комітеті знав про це».</p>
      <p>Засновник Wikileaks Джуліан Ассанж оголосив про злом електронної пошти демократів, в тому числі Гілларі Клінтон, в червні 2016 року.</p>
      <p>За словами Гейтса, «інтерес з боку кампанії Трампа до листів посилився» до заяви Ассанжа — в квітні і травні 2016 року — «тому що, ймовірно, листи могли допомогти кампанії Трампа».</p>
      <p>Він зазначив в розмові зі слідчими, що кілька представників виборчого штабу Трампа, включаючи Пола Манафорта, Майкла Флінна, Джареда Кушнера, Корі Левандовскі, Джеффа Сешнса і Сема Кловіса, «проявили інтерес» до пошуку листів Гілларі Клінтон.</p>
      <p>Тим часом, національний комітет Республіканської партії «підбадьорився після оголошення Ассанжа», сказав Гейтс.</p>
      <p>За його словами, Манафорт доручив «періодично надзвонювати» комусь [ім'я в звіті приховано], «щоб перевірити, де ця інформація і коли вона надійде».</p>
      <p>«Загалом Трамп був засмучений, що зниклі електронні листи Клінтон не були знайдені», — сказав Гейтс слідчим.</p>
      <p>Згідно зі звітом Роберта Мюллера, президент США <a href="https://nv.ua/ukr/world/countries/tramp-hotiv-distati-listuvannya-klinton-novini-ssha-50051335.html">Дональд Трамп під час виборчої кампанії в 2016 році обговорював</a> зі своїми підлеглими способи доступу до викраденого електронного листування Гілларі Клінтон.</p>
    </article>
  </body>
</html>