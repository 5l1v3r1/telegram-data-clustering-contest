<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/banda-za-kheroin-udarikha-italianskite-karabineri-405715.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-03T12:21:14+00:00"/>
    <meta property="og:title" content="Банда за хероин удариха италианските карабинери"/>
    <meta property="og:description" content="Има замесени и българи"/>
  </head>
  <body>
    <article>
      <h1>Банда за хероин удариха италианските карабинери</h1>
      <address><time datetime="2019-11-03T12:21:14+00:00">03 Nov 2019, 12:21</time> by <a rel="author">Стандарт</a></address>
      <p>При операция за разбиване на международна мрежа за трафик на хероин италианските карабинери са арестували 19 души, повечето от които от Танзания. Мрежата включва над 150 заподозрени от Африка, Азия и Европа, предава Асошейтед прес.</p>
      <p>Карабинерите заявяват, че арестите са резултат от разследване, започнало през 2012 година. Тогава е конфискуван хероин в университетския град Перуджа.</p>
      <p>Според следователите един от шефовете на мрежата е танзаниец, който от базата си в Полша организирал доставянето на пратки с хероин от Азия за пласиране в Италия.</p>
      <p>От началото на разследването до сега са задържани 144 преносители на дрога. Първоначално трафикантите използвали за целта африканци, но след това започнали да наемат италианци, гърци, испанци, българи и унгарци. Според полицията куриерите стигали до Италия с товарни кораби, със самолет или влак, с автобус и с таксита.</p>
      <p>В хода на разследването е иззет хероин на стойност 35 милиона евро и кокаин за 4,2 милиона евро.</p>
    </article>
  </body>
</html>