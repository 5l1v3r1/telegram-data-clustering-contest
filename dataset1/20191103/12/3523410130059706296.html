<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637752/%D8%AC%D8%B2%D8%A6%DB%8C%D8%A7%D8%AA-%D9%86%D8%A7%D9%85%D9%87-%D9%BE%D9%84%DB%8C%D8%B3-%D8%AF%D8%B1-%D8%AE%D8%B5%D9%88%D8%B5-%D8%B7%D8%B1%D8%AD-%D8%AA%D8%B1%D8%A7%D9%81%DB%8C%DA%A9-%D8%AC%D8%AF%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T12:39:00+00:00"/>
    <meta property="og:title" content="جزئیات نامه پلیس در خصوص طرح ترافیک جدید"/>
    <meta property="og:description" content="رئیس کمیسیون عمران و حمل و نقل شورا گفت:ایرادات پلیس همان هایی است که شورا پیشتر اعلام کرده بود و نشان می‌داد برای این طرح، کار کارشناسی نشده است."/>
  </head>
  <body>
    <article>
      <h1>
        <a href="https://www.bultannews.com/fa/news/637752/%D8%AC%D8%B2%D8%A6%DB%8C%D8%A7%D8%AA-%D9%86%D8%A7%D9%85%D9%87-%D9%BE%D9%84%DB%8C%D8%B3-%D8%AF%D8%B1-%D8%AE%D8%B5%D9%88%D8%B5-%D8%B7%D8%B1%D8%AD-%D8%AA%D8%B1%D8%A7%D9%81%DB%8C%DA%A9-%D8%AC%D8%AF%DB%8C%D8%AF">جزئیات نامه پلیس در خصوص طرح ترافیک جدید</a>
      </h1>
      <h2>رئیس کمیسیون عمران و حمل و نقل شورا گفت:ایرادات پلیس همان هایی است که شورا پیشتر اعلام کرده بود و نشان می‌داد برای این طرح، کار کارشناسی نشده است.</h2>
      <address><time datetime="2019-11-03T12:39:00+00:00">03 Nov 2019, 12:39</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمد علیخانی در حاشیه جلسه شورای شهر امروز در پاسخ به این پرسش که جزئیات نامه پلیس به شورا و شهرداری با موضوع اشکالات طرح ترافیک جدید چیست؟، گفت: پلیس نامه رسمی به شورا نزده و تصویر نامه‌ای که به شهرداری ارسال کرده، به طور غیررسمی برای من نیز ارسال کرده است؛ ایراداتی که مطرح شده، همان ایراداتی است که پیش از این نیز ما نیز گفته بودیم و نشان می‌دهد طرح ترافیک جدید، مطالعه کافی نداشته است.</p>
      <p>وی ادامه داد: پلیس در شورای ترافیک تهران عضو است و می‌تواند نظرات کارشناسی خود را در این شورا مطرح کند؛ هیچ‌کدام از اعضای شورا، عضو شورای ترافیک نیستند بنابراین ما نمی‌توانیم به این موضوع ورود پیدا کنیم.</p>
      <p>به گفته رئیس کمیسیون عمران و حمل و نقل شورای شهر تهران، اعضای شورای ترافیک تهران، یک عضو از وزارت کشور، یک عضو از استانداری، رئیس پلیس راهور، شهردار تهران و معاونت حمل و نقل و ترافیک است بنابراین هرگونه تغییر در طرح جدید ترافیک در شرح وظایف این افراد است؛ اینکه بخواهند ساعت، روز و سقف ورود خودرو را مشخص کنند، باید در شورای ترافیک در خصوص آن تصمیم‌گیری کنند.</p>
      <p>وی تصریح کرد: پلیس ۶-۵ مورد ایراد به طرح ترافیک جدید گرفته است که یکی از آنها افزایش تعداد موتورسواران در محدوده طرح ترافیک است؛ اینکه تعداد ورود خودروها سقفی ندارد، نمی‌تواند باعث کاهش آلودگی هوا شود.</p>
      <p>علیخانی گفت: نامه پلیس در این خصوص، نامه جدیدی نیست و مدتی پیش به شهرداری ارسال شده است.</p>
    </article>
  </body>
</html>