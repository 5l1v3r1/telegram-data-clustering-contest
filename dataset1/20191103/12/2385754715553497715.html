<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595518/i-airbnb-prospathei-na-katapolemisei-ta-mi-egkekrimena-parti"/>
    <meta property="og:site_name" content="SIGMALIVE"/>
    <meta property="article:published_time" content="2019-11-03T12:26:00+00:00"/>
    <meta property="og:title" content="Η Airbnb προσπαθεί να καταπολεμήσει τα μη εγκεκριμένα πάρτι"/>
    <meta property="og:description" content="Η πλατφόρμα Airbnb ανακοίνωσε χθες Σάββατο ότι θα εντείνει τις προσπάθειές της για να &quot;καταπολεμήσει τα μη εγκεκριμένα πάρτι&quot; σε καταλύματα που νοικιάζονται..."/>
  </head>
  <body>
    <article>
      <h1>Η Airbnb προσπαθεί να καταπολεμήσει τα μη εγκεκριμένα πάρτι</h1>
      <address><time datetime="2019-11-03T12:26:00+00:00">03 Nov 2019, 12:26</time> by <a rel="author">SigmaLive</a></address>
      <p><b>Η πλατφόρμα Airbnb ανακοίνωσε χθες Σάββατο ότι θα εντείνει τις προσπάθειές της για να "καταπολεμήσει τα μη εγκεκριμένα πάρτι" σε καταλύματα που νοικιάζονται μέσω αυτής, μετά την τραγωδία με 5 νεκρούς σε πάρτι για το Χάλογουιν σε σπίτι στην Καλιφόρνια.<br/></b> <br/>Πέντε άνθρωποι σκοτώθηκαν και αρκετοί τραυματίστηκαν την Πέμπτη το βράδυ σε επεισόδιο με πυροβολισμούς στην Ορίντα, κοντά στο Σαν Φρανσίσκο της Καλιφόρνιας, σε ένα σπίτι που είχε νοικιαστεί μέσω της Airbnb, σύμφωνα με τις αρχές.<br/> <br/>Περισσότεροι από 100 άνθρωποι είχαν πάει στο πάρτι αυτό, το οποίο είχε ανακοινωθεί στα μέσα κοινωνικής δικτύωσης.<br/> <br/>"Αυτό που συνέβη την Πέμπτη το βράδυ στην Ορίντα, στην Καλιφόρνια, είναι τρομερό", έγραψε χθες σε μια σειρά μηνυμάτων του στο Twitter ο συνιδρυτής και διευθυντής της Airbnb Μπράιαν Τσέσκι.<br/> <br/>"Από σήμερα (Σάββατο) θα απαγορεύσουμε τα 'σπίτια που παρουσιάζονται ως μέρη για πάρτι (party houses)' και θα εντείνουμε τις προσπάθειες για να καταπολεμήσουμε τα μη εγκεκριμένα πάρτι", πρόσθεσε.<br/> <br/>Για να το επιτύχει αυτό, η Airbnb θα αυξήσει τον "χειροκίνητο έλεγχο" των κρατήσεων που επισημαίνονται ως ύποπτες από το αυτόματο σύστημα εντοπισμού κινδύνων.<br/> <br/>Η επιχείρηση αυτή θα δημιουργήσει επίσης μια ομάδα που θα αναλάβει να αντιδρά άμεσα όταν εμφανίζονται προβλήματα αυτού του είδους και θα επιβάλει άμεσα κυρώσεις στους χρήστες που δεν σέβονται τους νέους κανονισμούς όσον αφορά τα πάρτι.<br/> <br/>"Οφείλουμε να κάνουμε περισσότερα και θα το κάνουμε αυτό", υπογραμμίζει σε ένα από τα μηνύματά του στο Twitter ο Τσέσκι. "Είναι απαράδεκτο αυτό" που συνέβη.<br/> <br/>Ο ιδιοκτήτης του σπιτιού που νοικιάστηκε για το πάρτι για το Χάλογουιν, στο οποίο έγινε το μακελειό διηγήθηκε στην εφημερίδα San Francisco Chronicle ότι η γυναίκα στην οποία άφησε τα κλειδιά του σπιτιού του του είχε πει ότι ήθελε να καλέσει δώδεκα μέλη της οικογένειάς της.<br/> <br/>Όταν κάποιοι γείτονές του διαμαρτυρήθηκαν για τον θόρυβο, κάλεσε την αστυνομία αφού είδε και από τις κάμερες ασφαλείας ότι στο σπίτι του είχαν πάει πολύ περισσότεροι από 12 άνθρωποι.<br/> <br/>Αφού είχαν λάβει αρκετές κλήσεις από πολίτες για διατάραξη της κοινής ησυχίας, οι αστυνομικοί βρίσκονταν ήδη καθ'οδόν προς το σπίτι αυτό όταν συνέβη το τραγικό περιστατικό με τους πυροβολισμούς.<br/> <br/>Πηγή: ΑΠΕ-ΜΠΕ</p>
    </article>
  </body>
</html>