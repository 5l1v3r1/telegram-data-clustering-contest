<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/03/hong-kong-lideri-halkin-cinde-yasayip-calisabilmesi-icin-pekin-yonetimiyle-gorusecek"/>
    <meta property="og:site_name" content="euronews"/>
    <meta property="article:published_time" content="2019-11-03T12:10:34+00:00"/>
    <meta property="og:title" content="Hong Kong lideri Lam Pekin ile görüşecek: Amaç ekonomiyi canlandırmak"/>
    <meta property="og:description" content="Hong Kong Özerk Bölgesi lideri Carrie Lam'in, bölgedeki tansiyonu düşürmek ve Hong Kong vatandaşlarının Çin ana kıtasında oturma ve çalışma izni alabilmelerini sağlayacak kanun düzenlemesini görüşmek amacıyla Pekin'e gideceği açıklandı."/>
  </head>
  <body>
    <article>
      <h1>Hong Kong lideri Lam Pekin ile görüşecek: Amaç ekonomiyi canlandırmak</h1>
      <address><time datetime="2019-11-03T12:10:34+00:00">03 Nov 2019, 12:10</time> by <a rel="author">Kerem Congar</a></address>
      <p>Hong Kong Özerk Bölgesi lideri Carrie Lam'in, bölgedeki tansiyonu düşürmek ve Hong Kong vatandaşlarının Çin ana kıtasında oturma ve çalışma izni alabilmelerini sağlayacak kanun düzenlemesini görüşmek amacıyla Pekin'e gideceği açıklandı.</p>
      <p>Lam, 22 haftayı aşkın süredir devam eden protestoların son bulması amacıyla Çin hükümetiyle daha önce iki defa bir araya gelmişti. Salı günü gerçekleşecek görüşmede Lam'in Macau ve Hong Kong pasaportu taşıyan kişilerin Çin'e giriş çıkışlarını kolaylaştırmak, iş bulmalarını sağlamak, bu kapsamda vergi indirimi uygulamak ve özellikle de Büyük Körfez Bölgesi'nde girişimcilik ve yatırım faaliyetlerini desteklemek gibi konuları Pekin yönetimiyle masaya yatırması bekleniyor.</p>
      <p>Hong Kong yönetiminin bu çalışmayla özellikle Hong Kong'da yaşayan yetenekli gençlere fırsat vermek istediği ve onları Çin ana kıtasına çekmek istediği belirtiliyor.</p>
      <figure>
        <img src="https://static.euronews.com/articles/stories/04/27/63/68/808x528_cmsv2_792e3cd0-c9af-5a3c-8fbe-144727c1c511-4276368.jpg"/>
        <figcaption>Reuters</figcaption>
      </figure>
      <h3>Lam, Büyük Körfez Bögesi'ndeki ekonomiyi canlandırmak istiyor</h3>
      <p>Büyük Körfez Bölgesi ( Greater Bay Area) Hong Kong ve Macau haricinde Çin sınırları içerisinde yer alan Guangzhou, Shenzhen, Zhuhai, Foshan, Dongguan, Zhongshan, Jiangmen, Huizhou ve Zhaoqing gibi toplamda 11 şehri kapsıyor. Bu bölgede yaşayanlar Çin ana kıtasında konuşulan dilden farklı olan Kanton Çincesi konuşuyor ve kültürel olarak da farklı özelliklere sahip.</p>
      <p>Hong Kong ve Macau'da yaşayan vatandaşlar farklı pasaportlar taşırken, Çin pasaportu taşıyanlar Hong Kong'a girerken vize uygulamasına tabi tutuluyor. Her gün binlerce Çin vatandaşı Hong Kong'a sınırı olan Guangzhou (Guanco) ve Shenzhen (Şıncın) şehirlerinden trenlerle Hong Kong'a gelerek burada çalışıyor.</p>
      <h3>Çinlilerin Hong Kong'daki yatırımları emlak fiyatlarını tavan yaptı</h3>
      <p>Çin'in son yıllarda zenginleşmesi, Çinli iş adamları ile vatandaşların Hong Kong'da konut yatırımı yapması sebebiyle son 10 senede emlak fiyatları iki katına çıkmış durumda. Hong Kong'daki 8.5 milyonu aşkın nüfusun yaklaşık yarısı sosyal konutlarda yaşıyor. Rekabet şartları oldukça yüksek olduğu için gençler arasında işsizlik oranı da giderek artıyor.</p>
      <p>Hong Kong, son dönemdeki fiyat artışıyla New York, Londra, Paris ve Tokyo'yu geride bırakarak dünyadaki en yüksek emlak piyasasına sahip şehir/devlet konumuna geldi.</p>
      <ul>
        <li>
          <b>
            <a href="https://tr.euronews.com/2019/11/01/pompeo-cin-rejimi-hong-kong-ve-sincan-da-temel-insan-haklarini-cigniyor-uygurlar-abd-tepki">Pompeo: Çin rejimi, Hong Kong ve Sincan'da temel insan haklarını çiğniyor</a>
          </b>
        </li>
        <li>
          <b>
            <a href="https://tr.euronews.com/2019/10/24/hong-kongda-bir-milyarder-otomobiline-park-yeri-almak-icin-1-milyon-dolar-odedi">Hong Kong'da bir milyarder otomobiline park yeri almak için 1 milyon dolar ödedi</a>
          </b>
        </li>
        <li>
          <a href="https://tr.euronews.com/2019/10/24/hong-konglular-bu-kez-katalonya-icin-meydanlara-inecek">
            <b>Hong Konglular bu kez Katalonya için meydanlara inecek</b>
          </a>
        </li>
      </ul>
    </article>
  </body>
</html>