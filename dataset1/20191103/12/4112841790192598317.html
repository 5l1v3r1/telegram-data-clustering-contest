<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76181-Terminator-Dark-Fate-je-prepadakom-zatial-co-Joker-splha-k-miliarde-Box-Office"/>
    <meta property="og:site_name" content="REFRESHER"/>
    <meta property="article:published_time" content="2019-11-03T12:11:00+00:00"/>
    <meta property="og:title" content="Terminátor: Dark Fate je prepadákom, zatiaľ čo Joker šplhá k miliarde (Box Office)"/>
    <meta property="og:description" content="Aktuálny Box Office je sklamaním."/>
  </head>
  <body>
    <article>
      <h1>Terminátor: Dark Fate je prepadákom, zatiaľ čo Joker šplhá k miliarde (Box Office)</h1>
      <address><time datetime="2019-11-03T12:11:00+00:00">03 Nov 2019, 12:11</time> by <a rel="author">Dominik Vetrák</a></address>
      <p>
        <b>Aktuálny Box Office je sklamaním.</b>
      </p>
      <p>Terminátor konečne vstúpil do kín, no je z toho kasové sklamanie. Milióniky postupne zbiera druhá Maleficent, zatiaľ čo Joker sa približuje k miliarde. Všetky filmové a seriálové články odteraz nájdeš na Refresheri, konkrétne v sekcii Filmy a seriály. V budúcnosti si možno budeme vedieť povedať o najčítanejších článkoch zo sekcie, dovtedy ale musíš byť trpezlivý. </p>
      <related>
        <a href="https://refresher.sk/76099-Novy-Terminator-je-prekvapivo-dobrym-filmom-a-seria-tak-moze-pokracovat-Recenzia"/>
      </related>
      <p>Poďme rovno na tržby. Na prvé miesto sa podľa očakávaní dostal Terminator: Dark Fate. Avšak, ide o smutné víťazstvo. Najnovšie „téčko“ dokázalo na domácej pôde zarobiť za otvárací (a najsilnejší) víkend chabých 29 miliónov dolárov. Veľa nepochybne spravila reklamná kampaň, na ktorú sa sťažovali aj ľudia pracujúci na filme. Trailery boli jednoducho slabšie a sľubovali len ďalšiu varíáciu na zabehnutý príbeh, ktorý neponúkne okrem Sarah Connor nič nové. Lenže to je lož. Ide o skvelý akčný sci-fi film a viac než dôstojného nástupcu Judgment Day. <br/><br/>Terminátor je po 20 rokoch znova skvelý, no tržby z kinosál ho tentoraz možno navždy zabijú. A to je veľká škoda, keďže Cameron plánoval nakopnúť novú trilógiu a Arnie so Sarah sa mohli so ságou rozlúčiť vo veľkom. Teda v prípade, že by pre nich Cameron neplánoval ďalšie roly.</p>
      <p>Nádej tu však stále je.<b> Snímka získala zo zahraničia ďalších 94 miliónov dolárov, čo dohromady činí 123 miliónov</b>. Rozhodne ide o sklamanie, no ak sa fanúšikovia spoja a diváci sa o kvalitách Dark Fate dozvedia od iných divákov, možno sa film zaplatí. </p>
      <figure>
        <iframe src="https://www.youtube.com/embed/oxy8udgWRmo" width="700" height="370" data-service="Youtube" scrolling="no"/>
      </figure>
      <p>Údajne však stál <b>185 až 196 miliónov dolárov,</b> a to bez reklamy, takže je to po prvom víkende nepravdepodobné. USA a Kanada sú však najdôležitejšími teritóriami, keďže odtiaľ štúdiá získvajú najväčší pomer ziskov z tržieb (51 %). Musíme si počkať, ako sa bude snímke dariť v počas ďalšieho víkendu. Do kín sa však dostane nával konkurencie, ktorý ukradne divákov. Ak chceš vidieť ďalšie pokračovanie alebo oceniť fakt, že tvorcovia konečne doručili fanúšikom podarený diel, podpor ich návštevou kina. </p>
      <p>Na druhom mieste máme Jokera. Ten prvý raz pokoril Maleficent (ukázalo sa, že minulý víkend predsa len o chlp zvíťazila rozprávka Angeliny Jolie) a drží sa na vrchole aj po 5. víkende v kinách. V USA má už vynikajúcich 300 melónov, zatiaľ čo zvyšok sveta nazhromaždil 634 miliónov dolárov. Dokopy tak Joker oplýva tržbami v hodnote 934 miliónov dolárov a ty už vieš, čo to znamená.</p>
      <figure>
        <iframe src="https://www.youtube.com/embed/zAGVQLHvwOY" width="700" height="370" data-service="Youtube" scrolling="no"/>
      </figure>
      <p><b>Tá miliarda proste padne, nech je to akokoľvek fantasmagorické</b>. Stane sa tak najneskôr do 15 dní. Warner pomaly môže otvárať ďalšie miliardové šampanské. Doteraz ich otvorili len 5 (to je niečo, čo dá Disney v súčasnosti za rok), menovite išlo o posledný diel Harryho Pottera, Dark Knight a Dark Knight Rises, prvého Hobita a naposledy Aquamana. Ukazuje sa, že fantasy, sci-fi a komiksovky sú jednoducho najsilnejšie.</p>
      <p>Nikto by však pred premiérou Jokera zrejme nepovedal, že snímka rozbije miliardovú hranicu. Ostáva už len čakať na oficiálne potvrdenie dvojky. Nedokážeme si predstaviť, že ju Warner nepretlačí (aj tvorcovia sa do tohto sveta zrejme radi vrátia). </p>
      <figure>
        <iframe src="https://www.youtube.com/embed/_Xylg6ePipI" width="700" height="370" data-service="Youtube" scrolling="no"/>
      </figure>
      <p>Na 3. mieste teda máme Maleficent, ktorá má celosvetovo na konte 383 miliónov dolárov. Snímka sa zaplatí, no ako sme si spomínali pred týždňom, Disney sa do ďalšieho dielu už zrejme nepohrnie. Na 4. mieste je novinka Harriet od Focus Features, ktorá u nás ani u západných susedov premiéru zrejme mať nebude. Na ďalších miestach máme filmy z predošlého TOP 10, no na 9. a 10. miesto sa dostali ďalšie novinky.</p>
      <figure>
        <iframe src="https://www.youtube.com/embed/Fru8IkuDp_k" width="700" height="370" data-service="Youtube" scrolling="no"/>
      </figure>
      <p>Reč je o<b> Motherless Brooklyn (Temná tvár Brooklynu),</b> novinke od Edwarda Nortona, ktorý si okrem hlavnej úlohy snímku aj zrežíroval. Po premiérovom víkende má na konte 3,6 milióna dolárov s tým, že tržby zo zahraničia ešte nie sú k dispozícii. V USA však zarobila naozaj chabé peniaze. Natočili ju za 26 miliónov dolárov, a tak sa budú producenti spoliehať hlavne na zahraničie.  Viac sa o jej deji a hercoch dozvieš<a href="https://refresher.sk/68564-Edward-Norton-je-detektivom-s-tourretovym-syndromom-ktory-vysetruje-vrazdu-svojho-mentora-Brucea-Willisa"> tu.</a></p>
      <p>Na poslednom mieste potom máme animák Arctic Dogs. A to je škoda, keďže sa do prvej desiatky mohli prebojovať iné filmy. Narážame na 11., 12. a 13. miesto. Okupujú ich postupne Parazit, JoJo Rabbit a The Lighthouse. Všetko nesmierne originálne, kreatívne a jedinečné autorské filmy, aké v kinách dnes už veľmi nevidieť. A zdá sa, že všetky budú nakoniec kasovo úspešné. </p>
      <related>
        <a href="https://refresher.sk/69157-Parazit-je-kandidatom-na-film-roka-Juhokorejska-drama-o-chudobnej-rodine-ta-emocialne-vystavi-aj-pobavi"/>
      </related>
      <p>O Parazitovi sme si toho povedali už dosť a ešte viac si povieme v decembri, kedy sa dočkáme aj slovenskej kinopremiéry. JoJo Rabbit o zosmiešňovaní náckov z našich článkov taktiež poznáš, no a The Lighthouse od režiséra Roberta Eggersa (The Witch) ti taktiež určite netreba predstavovať. Do TOP 10 sa tieto filmy nedostali z jediného dôvodu. Distribučky ich zatiaľ premietajú len v pár stovkách kín. <a href="https://www.the-numbers.com/movie/gi-saeng-chung-(South-Korea)-(2019)#tab=box-office"><b>Parazit</b> </a>sa hrá v 460, <a href="https://www.the-numbers.com/movie/Jojo-Rabbit-(Germany)-(2019)#tab=box-office"><b>JoJo</b> </a>v 256 a<a href="https://www.the-numbers.com/movie/Lighthouse-The-(2019)#tab=box-office"><b> The Lighthouse</b></a> v 978. Po kliknutí na ich názvy sa skrz odkazy dostaneš na detailné zobrazenie ich tržieb.</p>
      <figure>
        <iframe src="https://www.youtube.com/embed/Hyag7lR8CPA" width="700" height="370" data-service="Youtube" scrolling="no"/>
      </figure>
      <p>To je od nás pre tentokrát všetko. Pokiaľ sa chceš v tabuľke lepšie orientovať, <b>Minulý týždeň</b> (<b>MT</b>) znamená poradie snímok pred siedmimi dňami (<b>N</b> je novinka a nedá sa teda nijako porovnávať).</p>
      <p><b>Víkend USA prezradí</b>, koľko zarobila snímka na pôde Spojených štátov, pod <b>-/+</b> sa skrýva údaj o percentuálnom náraste/strate tržieb v porovnaní s minulým týždňom. <b>Celosvetovo</b> je jednoduchý súčet všetkých tržieb na planéte a <b>Týždeň</b> ti napovie, ako dlho už snímka beží v kinách.</p>
      <p>Na záver ešte dodáme, že naša rubrika Box Office je pravidelná a sledovať ju na našom webe môžeš v pravidelných týždňových intervaloch (predchádzajúce časti spolu s ďalšími informáciami o tržbách nájdeš <a href="http://filmkult.refresher.sk/box-office"><b>na tomto odkaze</b></a>).</p>
      <p>*Celosvetové údaje označené hviezdičkou značia, že ide len o tržby z USA</p>
      <table bordered="">
        <tr>
          <td>Poradie</td>
          <td>MT</td>
          <td>Názov filmu</td>
          <td>Víkend USA</td>
          <td>-/+</td>
          <td>Celosvetovo</td>
          <td>Týždeň</td>
        </tr>
        <tr>
          <td>1.</td>
          <td>N</td>
          <td>Terminator: Dark Fate</td>
          <td>$29,000,000</td>
          <td align="center">N</td>
          <td>$123,600,000</td>
          <td>1.</td>
        </tr>
        <tr>
          <td>2.</td>
          <td>2.</td>
          <td>Joker</td>
          <td>$13,925,000</td>
          <td align="center">-28%</td>
          <td>$934,011,992</td>
          <td>5.</td>
        </tr>
        <tr>
          <td>3.</td>
          <td>1.</td>
          <td>Maleficent 2</td>
          <td>$12,175,000</td>
          <td align="center">-37%</td>
          <td>$383,224,711</td>
          <td>3.</td>
        </tr>
        <tr>
          <td>4.</td>
          <td>N</td>
          <td>Harriet</td>
          <td>$12,000,000</td>
          <td align="center">N</td>
          <td>$12,000,000*</td>
          <td>1.</td>
        </tr>
        <tr>
          <td>5.</td>
          <td>3.</td>
          <td>The Addams Family</td>
          <td align="center">$8,499,007</td>
          <td align="center">-29%</td>
          <td>$129,295,007</td>
          <td>4.</td>
        </tr>
        <tr>
          <td>6.</td>
          <td>4. </td>
          <td>Zombieland: Double Tap</td>
          <td align="center">$7,350,000</td>
          <td align="center">-38%</td>
          <td>$87,107,162</td>
          <td>3.</td>
        </tr>
        <tr>
          <td>7.</td>
          <td>5. </td>
          <td>Countdown</td>
          <td align="center">$5,850,000</td>
          <td align="center">-34%</td>
          <td>$21,466,036</td>
          <td>2.</td>
        </tr>
        <tr>
          <td>8.</td>
          <td>6.</td>
          <td>Black and Blue</td>
          <td align="center">$4,050,000</td>
          <td align="center">-52%</td>
          <td>$15,574,581</td>
          <td>2.</td>
        </tr>
        <tr>
          <td>9.</td>
          <td>N</td>
          <td>Motherless Brooklyn</td>
          <td align="center">$3,650,000</td>
          <td align="center">N</td>
          <td>$3,650,000*</td>
          <td>1.</td>
        </tr>
        <tr>
          <td>10. </td>
          <td>N</td>
          <td>Arctic Dogs</td>
          <td align="center">$3,100,000</td>
          <td align="center">N</td>
          <td>$3,100,000*</td>
          <td>1.</td>
        </tr>
      </table>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/48283-Slubil-nam-ze-sa-vrati-Terminator-6-sa-zacne-natacat-v-Madarsku-uz-o-par-mesiacov"/>
        <a href="https://refresher.sk/43663-Arnold-Schwarzenegger-sa-vrati-ako-Terminator-aj-v-6-diele-Rozdiel-je-v-tom-ze-tentoraz-sa-o-film-postara-otec-serie-James-Cameron"/>
        <a href="https://refresher.sk/71773-James-Cameron-prirovnal-Avatara-2-ku-Krstnemu-otcovi-a-skritizoval-marvelovky-Co-mu-odkazal-sef-Marvelu-Kevin-Feige"/>
        <a href="https://refresher.sk/62923-Arnold-Schwarzenegger-si-v-Terminatorovi-6-znova-zahra-zaporaka-Ako-sa-bude-film-volat"/>
        <a href="https://refresher.sk/71155-Rychlo-a-zbesilo-9-sa-zacne-natacat-uz-v-priebehu-tohto-februara"/>
        <a href="https://refresher.sk/71531-Prvy-oficialny-obrazok-z-noveho-Terminatora-nam-po-boku-kultovej-Sarah-Connor-predstavuje-dalsie-drsne-akcne-hrdinky"/>
        <a href="https://refresher.sk/72600-Cameronov-Terminator-6-do-svojho-timu-pribera-Billyho-Raya-scenaristu-uspesnej-dramy-Kapitan-Phillips"/>
        <a href="https://refresher.sk/71534-Arnold-Schwarzenegger-uz-zacal-nakrucat-noveho-Terminatora-a-na-Star-Trek-od-Quentina-Tarantina-si-pockame-minimalne-5-rokov"/>
      </related>
    </article>
  </body>
</html>