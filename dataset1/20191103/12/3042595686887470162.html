<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/united-er-langt-ifra-a-bli-gjenfodt-under-ole/71777347"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T12:03:58+00:00"/>
    <meta property="og:title" content="«United er langt ifra å bli gjenfødt under Ole»"/>
    <meta property="og:description" content="Manchester United måtte gi tapt mot Bournemouth. Dette skriver engelske aviser dagen derpå."/>
  </head>
  <body>
    <article>
      <h1>«United er langt ifra å bli gjenfødt under Ole»</h1>
      <h2>Manchester United måtte gi tapt mot Bournemouth. Dette skriver engelske aviser dagen derpå.</h2>
      <address><time datetime="2019-11-03T12:03:58+00:00">03 Nov 2019, 12:03</time> by <a rel="author">Christian M. Hugsted (I England)</a></address>
      <p>MANCHESTER (Dagbladet): Manchester United landet med et brak mot Bournemouth, etter å ha vært høyt oppe den siste halvannen uka.</p>
      <p>Etter tre strake borteseire var det nok noen som friskmeldte de røde, men kampen mot Eddie Howes menn viser at det kommer til å gå i bølgedaler med dette United-laget.</p>
      <p>«Det var tilbake til virkeligheten for Manchester United. Ole Gunnar Solskjær kan ha trodd at laget hans hadde forbedret seg etter tre seire på rad, men denne viljeløse forestillingen beviste det fansen har mistenkt hele tiden - at problemene er mye større enn som så», skriver Gary Jacob i The Times.</p>
      <p>Lokalavisa Manchester Evening News skriver:</p>
      <p>«United viser at de er langt ifra å bli gjenfødt under Ole.»</p>
      <p>
        <b>Avisa peker på at det bare tok to uker før den nye boblen med optimisme sprakk, og at det ikke skal mye til før dette United-laget «flørter med katastrofe».</b>
      </p>
      <p>Manchester United står med flere tap (fire) enn seire (tre) i Premier League denne sesongen. 13 poeng er den laveste poengsummen laget har tatt på denne tiden av sesongen siden 1986/87.</p>
      <p>Som journalist Andy Mitten skriver på Twitter:</p>
      <p>«De gjør det bedre i cuper, men tre seire på de elleve første kampene i ligaen er helt elendig.»</p>
      <figure>
        <iframe data-src="https://twitter.com/AndyMitten/status/1190635098858758147?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Til tross for at de røde omsider stoppet skrekkrekka på bortebane nylig, er fasiten baklengsmål i elleve strake bortekamper i Premier League - tangering av klubbrekorden fra 2003.</p>
      <h3>Lærepenge fra King</h3>
      <p>Og det var tydelig at United nok en gang manglet kreativitet. Andreas Periera, som har fått spille i playmaker-rollen over lang tid i mangel på alternativer, har ofte vist at han er best uten ball når han kan gjøre livet surt for motstanderen.</p>
      <p>De røde sliter med å skape målsjanser mot etablert forsvar og lavtliggende lag. Og da Solskjær forsøkte å endre kampbildet mot Bournemouth, satte han innpå den unge spissen Mason Greenwood og angriper Jesse Lingard som knapt har scoret under Solskjærs ledelse.</p>
      <p>
        <b>I stedet for at bortelaget fant veien til nettmaskene, var det tidligere Manchester United-spiller Joshua King som ble tungen på den berømte vektskåla, da han lekte seg med en naiv (Rio Ferdinands ord) Aaron Wan-Bissaka i boksen.</b>
      </p>
      <p>«Josh lærer Oles flopper en lekse», skriver tabloidavisa Daily Mirror.</p>
      <p>«Sjokkerende for Ole», skriver The Sun, som peker på at King ikke ble satset på da han spilte for United tilbake i 2013.</p>
      <p>Du kan lese mer om Kings tanker rundt akkurat det her:</p>
      <h3>Tar selvkritikk</h3>
      <p>Etter kampen var Solskjær selvkritisk når det gjaldt laguttaket mot Bournemouth. Han stilte med nøyaktig samme ellever som slo Norwich 3-1 i forrige serierunde.</p>
      <p>- Det er naturlig når du spiller onsdag kveld og så tidlig på lørdag at den fysiske delen kanskje blir berørt. Det er kanskje min feil, kanskje jeg skulle brukt andre spillere med friskere bein, men jeg mener de som spilte mot Norwich fortjente en ny sjanse, sa Solskjær på pressekonferansen etter kampen.</p>
      <p>Det har også blitt gjort et poeng av at Solskjær totalt har 21 ligatap som manager i Premier League, mens Klopp bare har 20 tapt totalt som Liverpool-manager på 154 ligakamper.</p>
      <figure>
        <iframe data-src="https://twitter.com/oilysailor/status/1190637631643815940?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Solskjær har en stor jobb foran seg for å tette den store luka til rivalene fra Merseyside. Det skiller hele 18 poeng mellom lagene, og hvis Leicester slår Crystal Palace i dag, vil det være ti poeng opp til den viktige fjerdeplassen for United.</p>
    </article>
  </body>
</html>