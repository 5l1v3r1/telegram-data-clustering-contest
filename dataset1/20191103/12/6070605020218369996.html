<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/perillar-estabilitat-edifici-caiguda-Badalona_0_2337366367.html"/>
    <meta property="og:site_name" content="Ara.cat"/>
    <meta property="article:published_time" content="2019-11-03T12:17:06+00:00"/>
    <meta property="og:title" content="L'enderroc del bloc de Badalona començarà dimarts i es farà manualment"/>
    <meta property="og:description" content="L'Ajuntament descarta per seguretat que els 42 veïns puguin recuperar abans algunes de les seves pertinences"/>
  </head>
  <body>
    <article>
      <h1>L'enderroc del bloc de Badalona començarà dimarts i es farà manualment</h1>
      <h2>L'Ajuntament descarta per seguretat que els 42 veïns puguin recuperar abans algunes de les seves pertinences </h2>
      <address>
        <time datetime="2019-11-03T12:17:06+00:00">03 Nov 2019, 12:17</time>
      </address>
      <p>El bloc amb aluminosi en perill d'esfondrar-se al barri de la Salut de Badalona començarà a enderrocar-se aquest dimarts. L'Ajuntament ja ha triat l'empresa que durà a terme els treballs d'una manera manual per preservar la seguretat dels edificis del voltant. La crisi de l'edifici ha obligat a desallotjar un centenar de veïns, dels quals 42 són els de l'immoble afectat i no podran tornar a casa seva.</p>
      <p>El regidor d'Urbanisme i Protecció Civil, Ruben Guijarro, ha explicat que s'ha optat per l'enderroc amb una tècnica "més conservadora i manual, no la imatge que es veu a les pel·lícules amb explosius", almenys fins que estigui reduït tot l'edifici fins a l'altura d'on es va obrir un forat de grans dimensions divendres. En total, seran setmanes de treballs que costaran entre 350.000 i 400.000 euros que, inicialment i de manera subsidiària, pagarà l'Ajuntament de Badalona. Guijarro ha reconegut que un informe jurídic dirimirà més endavant qui ha d'acabar assumint aquesta despesa.</p>
      <p>Els 42 veïns del bloc en risc porten des de dilluns fora de casa i <a href="https://www.ara.cat/societat/nostres-records-nomes-podrem-tornar_0_2336766499.html">no hi podran tornar ni per recollir alguns objectes personals</a>. Els tècnics municipals i els bombers asseguren que és massa arriscat pels danys greus que presenta l'immoble. De moment, s'estan en hostals o apartaments que els ha garantit l'Ajuntament de Badalona durant dues setmanes. Guijarro ha dit que més enllà d'aquesta data seran els Serveis Socials municipals els qui decidiran cas a cas quina solució es dona a les famílies.</p>
      <p>Pel que fa a la resta de desallotjats, una part ha anat a casa de familiars i amics i una quinzena han passat les últimes dues nits al Centre d'Urgències i Emergències Socials de Barcelona (CUESB). Com que el retorn a casa seva no serà immediat, l'Ajuntament també treballa per oferir-los un allotjament "més confortable" com ara en hostals fins que el bloc hagi estat enderrocat i no hi hagi perill.</p>
      <p>
        <a href="https://www.ara.cat/societat/nostres-records-nomes-podrem-tornar_0_2336766499.html">“Allà dins hi tenim tota la vida, coses que no es paguen amb diners”</a>
      </p>
      <p>Les tasques d'enderroc s'estan accelerant al màxim, segons el consistori, per evitar que el bloc caigui per si sol. De fet, la pluja del matí i el vent que bufa aquest diumenge feien que el risc de nous despreniments fos més alt. A partir d'aquest dilluns, començaran les tasques preliminars, com el tall de les línies elèctriques o la telefonia, entre d'altres. La previsió és iniciar l'enderroc dimarts. </p>
    </article>
  </body>
</html>