<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/foto-najvisji-leseni-stolp-na-svetu-235043"/>
    <meta property="og:site_name" content="Slovenske novice"/>
    <meta property="article:published_time" content="2019-11-03T12:54:00+00:00"/>
    <meta property="og:title" content="FOTO: Najvišji leseni stolp na svetu"/>
    <meta property="og:description" content="Zaradi bližine Slovenije in izjemne atraktivnosti je za ogled zelo zanimiv razgledni stolp Pyramidenkogel, ki je blizu kraja Hodiše (Keutschach am See) na avstrijskem Koroškem, enega izmed krajev, ..."/>
  </head>
  <body>
    <article>
      <h1>FOTO: Najvišji leseni stolp na svetu</h1>
      <h2>Koroški Pyramidenkogel je od leta 2013, ko so ga postavili, izjemno priljubljena turistična točka; nanj se povzpnete po 441 stopnicah ali s panoramskim dvigalom, spustite se lahko po toboganu.</h2>
      <address><time datetime="2019-11-03T12:54:00+00:00">03 Nov 2019, 12:54</time> by <a rel="author">Primož Hieng</a></address>
      <slideshow>
        <figure>
          <img src="https://www.slovenskenovice.si/images/slike/2019/10/05/1304434.jpg"/>
          <figcaption>Pyramidenkogel je priljubljena turistična točka.</figcaption>
        </figure>
        <figure>
          <img src="https://www.slovenskenovice.si/images/slike/2019/10/05/1304433.jpg"/>
          <figcaption>Hrib Jedvovca je povišal za 100 metrov.</figcaption>
        </figure>
        <figure>
          <img src="https://www.slovenskenovice.si/images/slike/2019/10/05/1304435.jpg"/>
          <figcaption>Stolp je odprt vse dni v letu.</figcaption>
        </figure>
        <figure>
          <img src="https://www.slovenskenovice.si/images/slike/2019/10/05/1304436.jpg"/>
          <figcaption>Nepozaben razgled</figcaption>
        </figure>
      </slideshow>
      <p>Zaradi bližine Slovenije in izjemne atraktivnosti je za ogled zelo zanimiv razgledni stolp Pyramidenkogel, ki je blizu kraja Hodiše (Keutschach am See) na avstrijskem Koroškem, enega izmed krajev, kjer živijo koroški Slovenci.<br/><br/>Naselje Hodiše leži okoli poldrugi kilometer severovzhodno od Hodiškega jezera in približno 15 km zahodno od Celovca. Na vrhu Jedvovce na nadmorski višini 851 m so leta 2013 odprli nov razgledni stolp, ki je z višino 100 m najvišji leseni tovrstni na svetu. Konstrukcija je narejena iz 16 mogočnih, eliptično razporejenih lameliranih lepljenih nosilcev iz macesnovine in 80 diagonalnih opornikov iz jekla.</p>
      <figure>
        <img src="https://www.slovenskenovice.si/images/slike/2019/10/05/1304436.jpg"/>
        <figcaption>Nepozaben razgled</figcaption>
      </figure>
      <p>Dejanska konstrukcija v višino meri 67 m. Nanjo je postavljena glava stolpa z dvema najvišjima razglednima ploščadma in Sky Boxom, ki je v devetem nadstropju. Ta je zastekljen z vseh strani ter s tem zaščiten pred vetrom in vremenskimi vplivi. Na skoraj 71 m je ploščad za obiskovalce; največja od treh razglednih ploščadi je na višini 64,16 m. S konico antene, ki je dolga 18 m, zgradba meri natančno 100 m.<br/><br/>Med vzponom po 441 stopnicah in med vožnjo s panoramskim dvigalom obiskovalci lahko uživajo v 360-stopinjskem razgledu na čudovito koroško jezersko in gorsko pokrajino. Dvigalo do 20 oseb popelje na višino 71 m. Z 52 m se vse do pritličja spušča najvišja zaprta drča v zgradbi, ki je dolga 120 m. Med spustom lahko dosežemo hitrost do okoli 25 km/h, spust pa traja 20 sekund.</p>
      <figure>
        <img src="https://www.slovenskenovice.si/images/slike/2019/10/05/1304433.jpg"/>
        <figcaption>Hrib Jedvovca je povišal za 100 metrov.</figcaption>
      </figure>
      <p>V osnovni zgradbi so v pritličju restavracija z domačo in mednarodno kuhinjo, prodajalna vstopnic in trgovina s spominki. V zunanjem predelu je veliko igrišče, ki malčke vabi k zabavi; opremljeno je s plezalno konstrukcijo s toboganom ter več gugalnicami in igralno vzpetino, v kateri se skriva sistem predorov. Na koncu terase je igralna hišica.<br/><br/>Obiskovalci se lahko do tja najudobneje podajo z avtomobilom ali avtobusom, za nemoten dostop je v neposredni bližini urejenih nekaj mest za invalidne osebe. Med krajema Ribnica (Reifnitz), kjer je občinsko kopališče, in v bližini pristanišča za ladje Reifnitz in Jedvovca (Pyramidenkogel) je v poletnih mesecih, od 15. maja do 15. septembra, na voljo avtobusna povezava.</p>
      <blockquote>Narejen je iz macesnovine in opornikov iz jekla.</blockquote>
      <p>Obisk razglednega stolpa in vožnjo z avtobusom je mogoče s kombinirano vstopnico kupiti v povezavi z vožnjo z ladjico WSG po največjem koroškem jezeru, Vrbskem jezeru, in tudi z vstopom v Minimundus, znani miniaturni svet ob Vrbskem jezeru.<br/><br/>Pyramidenkogel je odprt vsak dan. Ker ga je treba pozimi zaradi obilnega sneženja kratkoročno zapreti, vas prosijo, da jih pred načrtovanim obiskom pokličete, sicer pa je marca in aprila odprt od 10. do 18. ure, maja od 9. do 19. ure, junija od 9. do 20. ure, julija in avgusta od 9. do 21. ure, septembra od 9. do 19. ure, oktobra od 10. do 18. ure ter novembra, decembra, januarja in februarja od 10. do 17. ure. Zadnji vstop je vedno pol ure pred koncem obratovalnega časa.</p>
      <blockquote>Visok je 100 metrov in stoji na vrhu Jedvovce na nadmorski višini 851 m.</blockquote>
      <p>Cena vstopnice za odrasle je 14 evrov, za otroke od 6 do 15 let 6,5 evra, za otroke do 5. leta pa vstopnine ni. Za mladince (16–17 let), invalidne osebe, študente ter pripadnike civilne in vojaške službe je cena vstopnice 10 evrov. Preostalo ponudbo si lahko ogledate na njihovi spletni strani. </p>
    </article>
  </body>
</html>