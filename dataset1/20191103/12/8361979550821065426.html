<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/sprava-gandzyuk-manger-zamovnikiv-bulo-kilka-novini-ukrajini-50051353.html"/>
    <meta property="og:site_name" content="НВ"/>
    <meta property="article:published_time" content="2019-11-03T12:54:00+00:00"/>
    <meta property="og:title" content="Вбивство Гандзюк: СБУ вважає, що замовників було декілька"/>
    <meta property="og:description" content="Служба безпеки України вважає, що в справі про вбивство херсонської активістки Катерини Гандзюк може бути кілька замовників, зокрема голова Херсонської облради Владислав Мангер."/>
  </head>
  <body>
    <article>
      <h1>Вбивство Гандзюк: СБУ вважає, що замовників було декілька</h1>
      <h2>Служба безпеки України вважає, що в справі про вбивство херсонської активістки Катерини Гандзюк може бути кілька замовників, зокрема голова Херсонської облради Владислав Мангер.</h2>
      <address>
        <time datetime="2019-11-03T12:54:00+00:00">03 Nov 2019, 12:54</time>
      </address>
      <p>«Ми вважаємо, що замовник був не один. І швидше за все, були особи, які були в курсі того, що готується цей злочин», — заявив начальник Головного слідчого управління СБУ Богдан Тиводар, передає <a href="https://interfax.com.ua/">Інтерфакс-Україна.</a></p>
      <p>За його словами, на даний момент Мангер вважається одним із замовників злочину, кримінальний авторитет Олексій Левін, місцезнаходження якого невідоме, розглядається слідчими як головний організатор.</p>
      <p>За версією слідчих, ключова фігура Левіна пов’язує виконавців (групу Торбіна) і замовників (Мангера та інших).</p>
      <p>«Ми працюємо в тому напрямку, щоб і інших замовників та інших притягнути до відповідальності. У нас є дані, що є підбурювачі, пособники, є особи, які знали, але не повідомили. Але, на жаль, поки ми не можемо їм висунути обґрунтовані підозри», — пояснив Тиводар.</p>
      <p>31 липня 2018 року в Херсоні на активістку було скоєно напад. Її облили сірчаною кислотою, в результаті вона отримала хімічні опіки тулуба, руки і обличчя (більше 35% тіла). <a href="https://nv.ua/ukr/ukraine/events/pomerla-aktivistka-katerina-handzjuk-2504839.html">Катерина Гандзюк померла</a> в лікарні 4 листопада.</p>
      <p>Покровський райсуд Дніпропетровської області затвердив угоду зі слідством обвинувачених у вбивстві громадської активістки Катерини Гандзюк і <a href="https://nv.ua/ukr/ukraine/politics/vbivstvo-gandzyuk-obvinuvachenim-vinesli-virok-50025718.html">призначив їм покарання.</a> Підозрювані отримали від трьох до шести років ув’язнення.</p>
      <p>Через рік після нападу на Гандзюк правоохоронці так і не назвали справжніх замовників вбивства.</p>
    </article>
  </body>
</html>