<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/03/world/tzonson-stous-vretanous-i-m-so-sorry/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-03T14:03:36+00:00"/>
    <meta property="og:title" content="Τζόνσον στους βρετανούς : I’ m so sorry"/>
    <meta property="og:description" content="Δεν μπόρεσε να εκπληρώσει την υπόσχεσή του να βγάλει τη χώρα από την ΕΕ την 31η Οκτωβρίου"/>
  </head>
  <body>
    <article>
      <h1>Τζόνσον στους βρετανούς : I’ m so sorry</h1>
      <h2>Δεν μπόρεσε να εκπληρώσει την υπόσχεσή του να βγάλει τη χώρα από την ΕΕ την 31η Οκτωβρίου</h2>
      <address><time datetime="2019-11-03T14:03:36+00:00">03 Nov 2019, 14:03</time> by <a rel="author">ΤοΒΗΜΑ Team</a></address>
      <figure>
        <img src="https://www.tovima.gr/wp-content/uploads/2019/11/03/DW-L-RGB_whitebg-450x36.jpg"/>
      </figure>
      <p>Απολογητικός ήταν στην πρώτη συνέντευξή του στην τηλεόραση Sky του συγκροτήματος Μέρντοχ, ο Μπόρις Τζόνσον. Ζήτησε συγνώμη από τους Βρετανούς που δεν μπόρεσε να εκπληρώσει την υπόσχεσή του να βγάλει τη χώρα από την ΕΕ την 31η Οκτωβρίου. Επανέλαβε, για άλλη μια φορά, πως η συμφωνία με τις Βρυξέλλες, θα επιτρέψει στη Βρετανία να συνάψει εμπορικές συμφωνίες με τρίτες χώρες και τις ΗΠΑ. Ως ήταν επόμενο απέφυγε να αναφερθεί, πόσο μάλλον να σχολιάσει, τις δηλώσεις του Ντόναλντ Τράμπ πως η συμφωνία με την ΕΕ, αποκλείει μια στενή εμπορική συμφωνία με τις ΗΠΑ.</p>
      <h3>Κλείνει η ψαλίδα μεταξύ Συντηρητικών και Εργατικών</h3>
      <p>Στο μεταξύ η κάθοδος του κόμματος Brexit σε όλες τις εκλογικές περιφέρειες μετά την κατηγορηματική απόρριψη από τον Μπόρις Τζόνσον της προσφοράς του Νάιντζελ Φἀρατζ για προεκλογική συνεργασία, προκαλεί πονοκέφαλο στο επικοινωνιακό επιτελείο της Ντάουνινγκ Στριτ. Οι σύμβουλοι του πρωθυπουργού βλέπουν να  τορπιλίζεται το σχέδιο προσέλκυσης ψηφοφόρων από την ακραία ευρωφοβική δεξιά και το κέντρο. Στόχευσή τους είναι οι περιοχές της Κεντρικής και Βόρειας Αγγλίας, στις οποίες επικράτησε το Brexit αλλά από παράδοση ψηφίζουν το Εργατικό Κόμμα. Τώρα, βλέπουν μια νέα απειλή από το Κόμμα Brexit του Φάρατζ, το οποίο θα θέσει υποψηφίους σε όλες αυτές τις περιοχές. Ο ίδιος ο Φάρατζ δήλωσε πάντως ότι δεν πρόκειται να είναι υποψήφιος,  αλλά θα κάνει προεκλογική εκστρατεία σε ολόκληρη τη χώρα εναντίον της συμφωνίας της Βρετανίας με την ΕΕ.</p>
      <p>
        <a href="https://www.in.gr/2019/11/03/politics/sxedio-tis-kyvernisis-gia-tis-poreies-sto-kentro-ta-metra-gia-na-min-paralyei-athina/">Διαβάστε ακόμη : Το σχέδιο της κυβέρνησης για τις πορείες στο κέντρο – Τα μέτρα για να μην «παραλύει» η Αθήνα</a>
      </p>
      <p>Από την πλευρά του Κέντρου, η απομάκρυνση ή εθελούσια αποχώρηση πολλών κεντρώων βουλευτών από το Συντηρητικό Κόμμα, θα στρέψει τους ψηφοφόρους τους σε άλλα κόμματα, κυρίως τους Φιλελεύθερους. Επιπλέον το κυβερνών κόμμα προβλέπεται να χάσει τις δέκα από τις έντεκα έδρες του στη Σκωτία, προς όφελος του SNP. Με τις πρώτες δημοσκοπήσεις να δείχνουν κλείσιμο της ψαλίδας μεταξύ των Συντηρητικών και Εργατικών, με τα ποσοστά του πρώτου κόμματος, των Συντηρητικών, να μη φθάνουν ούτε το 40%, όταν με 43% στις εκλογές του 2017, η Τερέζα Μέι δεν μπόρεσε να πάρει αυτοδυναμία, οι έως τώρα ενδείξεις δείχνουν πως το σενάριο ενδέχεται να επαναληφθεί. Πάντως, δεν αμφισβητείται από κανέναν, πως αυτές οι εκλογές δεν συγκρίνονται με προηγούμενες. Από το αποτέλεσμα τους θα εξαρτηθούν πολλά τουλάχιστον για την επόμενη πενταετία.</p>
      <p>
        <a href="https://www.dw.com/el/%CE%B6%CE%AE%CF%84%CE%B7%CF%83%CE%B5-%CF%83%CF%85%CE%B3%CE%B3%CE%BD%CF%8E%CE%BC%CE%B7-%CE%BF-%CE%BC%CF%80%CF%8C%CF%81%CE%B9%CF%82-%CF%84%CE%B6%CF%8C%CE%BD%CF%83%CE%BF%CE%BD-%CE%B1%CF%80%CF%8C-%CF%84%CE%BF%CF%85%CF%82-%CE%B2%CF%81%CE%B5%CF%84%CE%B1%CE%BD%CE%BD%CE%BF%CF%8D%CF%82/a-51097051">
          <i>
            <b>Μαρία Καστρισιανάκη, Λονδίνο</b>
          </i>
        </a>
      </p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/03/world/vretania-faratz-den-tha-eimai-ypopsifios-stis-epikeimenes-vouleytikes-ekloges/"/>
        <a href="https://www.tovima.gr/2019/11/02/world/vretanikes-ekloges-to-brexit-to-agkathi-gia-ton-tzonson-kai-i-epomeni-mera/"/>
        <a href="https://www.tovima.gr/2019/11/01/world/vretania-oxi-tzonson-stin-protasi-faratz-gia-symporeysi/"/>
        <a href="https://www.tovima.gr/2019/11/01/world/faratz-kalei-ton-tzonson-se-enosi-ton-dynameon-tous/"/>
        <a href="https://www.tovima.gr/2019/10/31/world/o-ntonalt-tramp-thaymazei-ton-mporis-tzonson/"/>
        <a href="https://www.tovima.gr/2019/10/31/world/vretania-andras-akinitopoiithike-apo-astynomikous-ekso-apo-ti-ntaouningk-strit/"/>
        <a href="https://www.tovima.gr/2019/10/31/world/tzon-mperkoou-meta-apo-14-000-order-egkataleipei-tin-vouli/"/>
        <a href="https://www.tovima.gr/2019/10/31/world/vretania-proigountai-oi-toris-kata-15-17-posostiaies/"/>
        <a href="https://www.tovima.gr/2019/10/30/world/mparnie-yparktos-o-kindynos-enos-no-deal-brexit/"/>
        <a href="https://www.tovima.gr/2019/10/30/world/to-pazl-ton-vretanikon-eklogon/"/>
        <a href="https://www.tovima.gr/2019/10/30/world/politico-giati-to-apotelesma-ton-eklogon-stin-vretania-einai-adynato-na-provlefthei/"/>
        <a href="https://www.tovima.gr/2019/10/30/world/vretanikes-ekloges-sti-skia-tou-brexit-kleidi-oi-anapofasistoi/"/>
        <a href="https://www.tovima.gr/2019/10/29/world/brexit-epitelous-apofasisan-episimos-ekloges-sti-vretania/"/>
        <a href="https://www.tovima.gr/2019/10/29/world/brexit-oristiko-oi-proores-ekloges-sti-vretania/"/>
      </related>
    </article>
  </body>
</html>