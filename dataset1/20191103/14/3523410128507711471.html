<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637792/%D8%B1%D9%88%D8%B4-%D8%AC%D8%AF%DB%8C%D8%AF-%D8%A8%D8%B1%D8%A7%DB%8C-%D9%BE%D8%B1%D8%AF%D8%A7%D8%AE%D8%AA%E2%80%8C%D9%87%D8%A7%DB%8C-%D8%A8%D8%AF%D9%88%D9%86-%DA%A9%D8%A7%D8%B1%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T14:04:00+00:00"/>
    <meta property="og:title" content="روش جدید برای پرداخت‌های بدون کارت"/>
    <meta property="og:description" content="یک مقام مسئول در نظام بانکی از آغاز پرداخت های بدون کارت خبر داد و گفت:در این روش با استفاده از QR کد می توان بدون وجود کارت بانکی مبلغ را پرداخت کرد."/>
  </head>
  <body>
    <article>
      <h1>
        <a href="https://www.bultannews.com/fa/news/637792/%D8%B1%D9%88%D8%B4-%D8%AC%D8%AF%DB%8C%D8%AF-%D8%A8%D8%B1%D8%A7%DB%8C-%D9%BE%D8%B1%D8%AF%D8%A7%D8%AE%D8%AA%E2%80%8C%D9%87%D8%A7%DB%8C-%D8%A8%D8%AF%D9%88%D9%86-%DA%A9%D8%A7%D8%B1%D8%AA">روش جدید برای پرداخت‌های بدون کارت</a>
      </h1>
      <h2>یک مقام مسئول در نظام بانکی از آغاز پرداخت های بدون کارت خبر داد و گفت:در این روش با استفاده از QR کد می توان بدون وجود کارت بانکی مبلغ را پرداخت کرد.</h2>
      <address><time datetime="2019-11-03T14:04:00+00:00">03 Nov 2019, 14:04</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمدمهدی صادق در جمع خبرنگاران از آغاز <b>پرداخت های بانکی</b> بدون حضور کارت در شبکه بانکی کشور خبر داد و گفت: از این پس مشتریان<b> نظام بانکی</b> می توانند بدون همراه داشتن کارت بانکی خود تنها با استفاده از یک کد دوبعدی یا همان QR کد خرید خود را از طریق دستگاه های pos انجام دهند.</p>
      <p>مدیرعامل شرکت<b> پرداخت الکترونیک</b> سداد گفت: بر این اساس مشتریان نظام بانکی با نصب یک اپلیکیشن مشخص که مشابه آن نیز در دستگاه کارتخوان پذیرنده وجود دارد بدون حضور کارت بانکی خود می توانند خرید را انجام دهند؛ در این روش خریدار با همراه داشتن موبایل و از طریق اپلیکیشن در بخش خرید QRکد تولید شده توسط کارتخوان را اسکن و با انتخاب کارت بانکی مورد نظر و لمس گزینه پرداخت فرآیند خرید خود را تکمیل نماید.</p>
      <p>وی گفت: در این روش، پرداخت با یک بارکد دوبعدی در فروشگاه انجام می گیرد و در قالب آن اطلاعات کارت بانکی وارد شده و با رمز دوم و CVV2 در گوشی موبایل یک تولید بارکد صورت می گیرد که از طریق آن پرداخت عملیاتی خواهد شد.</p>
      <p>صادق درباره گرایش مردم به پرداخت های موبایلی تصریح کرد: اگر کارمزد تراکنش ها از سوی بانک مرکزی اصلاح شود به نظر می رسد پذیرنده ها و مردم تمایل بالایی نسبت به استفاده از روش های نوین پرداخت خواهند داشت اما تاکنون بانک مرکزی در خصوص تغییر کارمزدها به نتیجه ای نرسیده است.</p>
      <p>وی ادامه داد: پیش بینی این است چنانچه کارمزدها اصلاح شود 20 تا 30 درصد تراکنش ها به ابزارهای نوین تغییر خواهد یافت ولی چنانچه بانک مرکزی در این زمینه به جمع بندی نرسد و نظام کارمزدها را تغییر ندهد ممکن است شرایط به شکل دیگری پیش برود و پذیرنده ها و مردم از طریق فرهنگ سازی و اطلاع رسانی به سمت استفاده از روش هایی مانند QR کد سوق داده شوند.</p>
      <p>صادق گفت: هم اکنون حدود 5 درصد از پذیرندگان بانک ملی از روش QR کد استفاده می کند که سیاستگذاری های بانک مرکزی می تواند تعداد آنها را بیشتر نماید اما باید توجه داشت که هنوز جمع بندی تغییر کارمزدها از سمت بانک مرکزی صورت نگرفته ولی شرکت های پرداخت پیگیر این موضوع هستند و امید می رود بتوان با عملیاتی کردن این موضوع روش های بیشتری را در شبکه بانکی به کار گرفت که منجر به کاهش هزینه ها و افزایش بهره وری نظام بانکی شود.</p>
      <p>وی در خصوص تسویه با پذیرندگان مبتنی بر روش QR کد، تصریح کرد: تسویه برای پذیرندگان دستگاه های کارتخوان مبتنی بر روش QR کد، مشابه شاپرک است که البته در حال مذاکره برای تسویه آنلاین مبتنی بر کیف پول هستیم به نحوی که بعد از انجام تراکنش کیف پول پذیرنده نیز به صورت انلاین شارژ شود. اما باید توجه د اشت اجرای این روش ملاحظات قانونی خود را دارد که در صورت برطرف کردن مسائل به لحاظ فنی این امکان به وجود خواهد آمد.</p>
      <p>مدیرعامل شرکت پرداخت الکترونیک سداد گفت: یکسان سازی QR کدها از طریق نهادهای مختلفی در حال پیگیری است که امیدواریم به سرانجام برسد. اما در حال حاضر امکان اتصال بین کیف پول مجموعه های مختلف پرداخت الکترونیک وجود دارد و عملا تجمیعی رخ داده اما یکسان سازی کدها وصدور QR کدها به شکل استاندارد از سوی نهادهای مختلفی از جمله شاپرک در حال پیگیری است که امیدواریم در آینده رخ دهد.</p>
      <p>انتهای پیام/</p>
    </article>
  </body>
</html>