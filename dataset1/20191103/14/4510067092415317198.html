<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/ploaia-si-acceleratia-val-de-accidente-pe-soselele-bihorene-pe-fondul-neadaptarii-vitezei-152526.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-03T14:07:00+00:00"/>
    <meta property="og:title" content="Ploaia şi acceleraţia. Val de accidente pe şoselele bihorene pe fondul neadaptării vitezei!"/>
    <meta property="og:description" content="Primele ploi de toamnă au declanşat duminică un val de accidente pe şoselele bihorene, pe fondul neadaptării vitezei la condiţiile de drum. Trei pasagere au suferit răni uşoare după ce o conducătoare auto a pierdut controlul asupra volanului şi s-a răsturnat în şanţ la Chiraleu, o tânără de 24 de ani a fost rănită uşor după ce a scăpat de sub control autovehiculul într-o curbă din Cadea, iar un şofer şi-a întors maşina peste cap într-o curbă din Miersig. În jurul orei 13 o persoană a rămas încarcerată în urma unui accident petrecut între două autovehicule în la ieşirea din Diosig."/>
  </head>
  <body>
    <article>
      <h1>Ploaia şi acceleraţia. Val de accidente pe şoselele bihorene pe fondul neadaptării vitezei!</h1>
      <address><time datetime="2019-11-03T14:07:00+00:00">03 Nov 2019, 14:07</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://www.ebihoreanul.ro/modules/news/files/Butcai_Eniko_Kinga_Diosig.jpg"/>
        <figcaption>foto: Facebook, Info Trafic Bihor, Butcăi_Eniko_Kinga</figcaption>
      </figure>
      <p>
        <b>Primele ploi de toamnă au declanşat duminică un val de accidente pe şoselele bihorene, pe fondul neadaptării vitezei la condiţiile de drum.</b>
      </p>
      <p>
        <b>Trei pasagere rănite</b>
      </p>
      <p>Trei pasagere au suferit răni uşoare în urma unui accident petrecut duminică dimineaţă, în jurul orei 4, pe DN 19 B în afara localităţii Chiraleu, după ce o femeie de 39 de ani din Oradea a pierdut controlul asupra autovehiculului Opel Astra pe care îl conducea în direcţia Oradea.</p>
      <p>"Pe fondul neatenţiei în conducere la efectuarea unei depăşirii, conducătorul auto a pierdut controlul asupra direcţiei şi s-a răsturnat în şanţ", a declarat purtătorul de cuvânt al Poliţiei Bihor, comisarul şef, Alina Fărcuţa.</p>
      <p>În urma accidentului, o fetiţă de 8 ani, o tânără de 19 ani din Oradea, precum şi femeie de 69 de ani din Vârciorog au suferit răni uşoare.</p>
      <p>
        <b>Cu BMW-ul în şanţ</b>
      </p>
      <p>Un accident similar a avut loc patru ore mai târziu pe DN 19 în afara localităţii Cadea. Cu puţin înainte de ora 8, o tânără de 24 de ani din comuna Marca a pierdut controlul asupra autovehiculului BMW pe care îl conducea pe direcţia Săcuieni – Oradea.</p>
      <p>"Într-o curbă periculoasă la stânga conducătorul auto nu a adoptat viteza la condiţiile de drum, carosabil umed, a pierdut controlul asupra direcţiei şi s-a răsturnat în şanţul din stânga direcţiei sale de deplasare", a spus Fărcuţa.</p>
      <p>În urma impactului, tânăra a fost rănită uşor. Poliţiştii Rutieri continuă cercetările pentru stabilirea cu exactitate a cauzelor accidentului.</p>
      <p>
        <b>În curba pădurii Miersig</b>
      </p>
      <p>Tot duminică, în jurul orei 12, un accident similar s-a petrecut într-o curbă periculoasă din pădurea de la Miersig. Un şofer şi-a întors maşina peste cap pe fondul neadaptării vitezei la condiţiile de mers.</p>
      <p>Curba în cauză le ridică probleme multor conducători auto. "Ieri dimineaţă era un Mercedes C Klass acolo. Viteza e cauza. Mulţi neglijează curba aia, nu reduc din timp viteza, iar consecinţele sunt acestea", a scris un bihorean pe reţelele de socializare.</p>
      <p>Comentatorii s-au declarat îngrijoraţi de faptul că, dacă la primele ploi au avut loc atâtea accidente, numărul lor va creşte dramatic odată cu venirea iernii şi instalarea poleiului.</p>
      <p>"Stai să vezi ce va fi la primul polei dacă la prima ploaie e plin de accidente! Dacă vine zăpada, mai bine stai acasă, că nu ştii niciodată dacă nu dă unul din ăsta peste tine", a scris un şofer.</p>
      <figure>
        <img src="https://www.ebihoreanul.ro/user_files/foto_Mihoc_Catalin_Miersig.jpg"/>
      </figure>
      <p>
        <b>O victimă încarcerată</b>
      </p>
      <p>O oră mai târziu, în jurul orei 13, traficul pe DN 19, la ieşirea din Diosig spre Săcuieni, a fost blocat în urma unui accident în care au fost implicate două autovehicule.</p>
      <p>"În urma accidentului două persoane au fost rănite iar una a rămas încarcerată, fiind nevoie de intervenţia Pompierilor", a declarat comisarul şef Alina Fărcuţa.</p>
      <p>La ora transmiterii acestei ştiri circulaţia în zonă se desfăşoară pe câte o bandă alternativ, sub îndrumarea poliţiştilor rutierişti.</p>
      <p><b>UPDATE: </b>Traficul rutier pe tronsonul de la ieșirea din Diosig spre Săcuieni a reintrat în normal cu puțin înainte de ora 14.</p>
      <p>
        <b>Autpsecială ISU, accidentată</b>
      </p>
      <p>Având în vedere numărul mare de accidente rutiere, participanții la trafic sunt sfătuiți să circule cu atenție mai ales în perioadele cu condiții meteorologice dificile și să respecte indicațiile polițiștilor rutieri care dirijează circulația în zona accidentelor.</p>
      <p>Cel mai bun exemplu este incidentul petrecut duminică dimineață, la accidentul care a avut loc pe raza localității Cadea, unde un șofer neatent a acroșat una din mașinile Inspectoratului pentru Situații de Urgență, a cărei echipaj intervenise la fața locului.</p>
      <p>„O autospecială ISU prezentă la fața locului pentru a interveni la evenimentul rutier, a fost tamponată de un autoturism, al cărui conducător auto nu a observat autospeciala”, se menționează în comunicatul Centrului Infotrafic.</p>
      <p>Reprezentanții Poliției au precizat că tamponarea s-a soldat doar cu pagube materiale.</p>
    </article>
  </body>
</html>