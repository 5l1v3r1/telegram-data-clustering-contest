<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/zuzel,118/zuzlowe-grand-prix-2020-inauguracja-i-zakonczenie-w-polsce,982564.html"/>
    <meta property="og:site_name" content="TVN24"/>
    <meta property="article:published_time" content="2019-11-03T14:23:00+00:00"/>
    <meta property="og:title" content="Inauguracja i zakończenie żużlowego Grand Prix 2020 w Polsce"/>
    <meta property="og:description" content="W 2020 roku cykl Grand Prix będzie się składać z dziesięciu turniejów, a walka o tytuł indywidualnego mistrza świata w jeździe na żużlu rozpocznie się i zakończy w Polsce. Nowym punktem na mapie żu..."/>
  </head>
  <body>
    <article>
      <h1>Inauguracja i zakończenie żużlowego Grand Prix 2020 w Polsce</h1>
      <address>
        <time datetime="2019-11-03T14:23:00+00:00">03 Nov 2019, 14:23</time>
      </address>
      <slideshow>
        <figure>
          <img src="https://r-scale-c0.dcs.redcdn.pl/scale/o2/tvn/web-content/m/p1/i/ad4cc1fb9b068faecfb70914acc63395/c4d2b2bb-a75b-4048-99a7-fd917a0cf161.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/fd8d562e-cdd0-4fba-8ab5-f6a872ac2f41-480p.mp4"/>
          <figcaption>Bartosz Zmarzlik mistrzem świata</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/11108a3dbfe4636cb40b84b803b2fff6/bd78fdbf-080b-4e1a-aca2-ca0da7eebaf0-480p.mp4"/>
          <figcaption>Bartosz Zmarzlik liderem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/e65fd946-226b-4420-b2a2-309914d185e0-480p.mp4"/>
          <figcaption>Maksym Drabik mistrzem świata juniorów</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/0950ca92a4dcf426067cfd2246bb5ff3/d9288186-e4b1-4988-88c4-77f711e229bf-480p.mp4"/>
          <figcaption>Gleb Czugunow zwycięski w Lublinie</figcaption>
        </figure>
        <figcaption>Bartosz Zmarzlik jest aktualnym mistrzem świata Foto: Getty Images |</figcaption>
      </slideshow>
      <h3>W 2020 roku cykl Grand Prix będzie się składać z dziesięciu turniejów, a walka o tytuł indywidualnego mistrza świata w jeździe na żużlu rozpocznie się i zakończy w Polsce. Nowym punktem na mapie żużlowych rund jest rosyjskie Togliatti.</h3>
      <p>Organizatorzy cyklu GP poinformowali wcześniej, jakie zmiany w punktacji i kwalifikacjach czekają zawodników od nowego sezonu, a w niedzielę ogłosili kalendarz. Do grona organizatorów postanowiono włączyć Rosję. Jeden z przyszłorocznych turniejów odbędzie się w Togliatti, gdzie w minionym sezonie rozegrano finał drużynowych MŚ w nowej formule i pod nową nazwą "Speedway of Nations".</p>
      <related>
        <a href="https://eurosport.tvn24.pl/zuzel,118/zmarzlik-zuzlowym-mistrzem-swiata-jako-trzeci-polak-w-historii,975041.html"/>
      </related>
      <p>Rosjanie docenieni</p>
      <p>To właśnie wysoko oceniona organizacja tych zawodów spowodowała, że Rosjanie będą mieli rundę także w cyklu indywidualnym. Duża w tym zasługa liderów Sbornej Emila Sajfutdinowa, Artioma Łaguty i Gleba Czugunowa, którzy w drużynówce w finale pokonali Biało-Czerwonych.</p>
      <p>Cykl Grand Prix w sezonie 2020 liczył będzie ponownie 10 rund, z których aż trzy rozegrane zostaną w Polsce. Tradycją staje się też to, iż mistrzostwa rozpoczynają się i kończą w kraju nad Wisłą. Inauguracja po raz kolejny odbędzie się na Stadionie Narodowym w Warszawie, tym razem 16 maja. Potem żużlowcy przeniosą się do niemieckiego Teterow (30 maja), gdzie turniej zyska wyjątkową oprawę za sprawą setnego wydarzenia rangi mistrzowskiej na tym obiekcie oraz 90-lecia jego istnienia.</p>
      <h3>1 sierpnia we Wrocławiu</h3>
      <p>Dalej walka o miano najlepszego żużlowca globu przeniesie się do Pragi (13 czerwca), gdzie zawody tej rangi odbędą się 24. rok z rzędu. Pierwszy raz Grand Prix Czech odbyło się w 1997 roku.</p>
      <p>Kolejnymi arenami będą Cardiff (18 lipca) i szwedzkie Hallstavik (25 lipca), a 1 sierpnia żużlowcy pojawią się na Stadionie Olimpijskim we Wrocławiu. To właśnie tu w 2019 roku zwyciężył późniejszy indywidualny mistrz świata Bartosz Zmarzlik.</p>
      <related>
        <a href="https://eurosport.tvn24.pl/zuzel,118/cale-podium-dla-polski-drabik-najlepszym-juniorem-na-swiecie,974867.html"/>
      </related>
      <p>Sierpień będzie obfitował w walkę o indywidualne trofeum, gdyż w tym miesiącu odbędą się jeszcze dwie rundy: GP Skandynawii w Malilli (15.8) oraz w Togliatti (29.8). Przedostatnia runda to wrześniowe duńskie Vojens (12.9), a cykl zamknie ponownie toruńska Motoarena 3 października.</p>
      <p>Cykl GP w formie co najmniej kilku rund (na początku było ich sześć) odbywa się od 1995 roku, a więc w 2020 roku będzie to jego 26. edycja.</p>
      <h3>Świetny tor w Togliatti</h3>
      <p>- Cieszymy się, że do kalendarza SGP dołączyła Rosja i świetny tor w Togliatti. Miasto i klub pokazały podczas tegorocznego finału Speedway of Nations jakimi wspaniałymi są gospodarzami, więc nie było lepszego czasu, by dołączyli do grona organizatorów czempionatu indywidualnego. Jesteśmy zadowoleni także z  faktu, że aż dziewięć miejsc, w których gościliśmy w 2019 roku, ponownie przyjmie żużlowców walczących o tytuł. Gdy dodamy do tego 20 lat turniejów Grand Prix w Cardiff, 24 lata w Pradze i setne wydarzenie w Teterow, jestem pewien, że w 2020 roku czeka nas wiele wyjątkowych żużlowych nocy – powiedział dyrektor zarządzający właściciela praw do Grand Prix Steve Gould.</p>
      <p>Autor: Kaszaj / Źródło: PAP</p>
    </article>
  </body>
</html>