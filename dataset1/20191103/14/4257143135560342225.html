<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/03/durva-vihar-csapott-le-franciaorszagban"/>
    <meta property="og:site_name" content="infostart"/>
    <meta property="article:published_time" content="2019-11-03T14:20:00+00:00"/>
    <meta property="og:title" content="Durva vihar csapott le Franciaországban"/>
    <meta property="og:description" content="Óránként több mint 160 kilométeres sebességgel érkezett vasárnapra virradóra Franciaországba az első nagy őszi vihar, amely az Atlanti-óceán partvidékén fákat csavart ki és utakat tett járhatatlanná, napközben 140 ezer háztartás maradt áram nélkül."/>
  </head>
  <body>
    <article>
      <h1>Durva vihar csapott le Franciaországban</h1>
      <address><time datetime="2019-11-03T14:20:00+00:00">03 Nov 2019, 14:20</time> by <a rel="author">Infostart / MTI</a></address>
      <h3>Óránként több mint 160 kilométeres sebességgel érkezett vasárnapra virradóra Franciaországba az első nagy őszi vihar, amely az Atlanti-óceán partvidékén fákat csavart ki és utakat tett járhatatlanná, napközben 140 ezer háztartás maradt áram nélkül.</h3>
      <p>A Franciaország délkeleti részére lecsapó Amelie vihart orkánerejű szél, erős esőzések és hirtelen áradások kísérték.</p>
      <p>A Meteo France jelentése szerint Cap Ferret-nél óránként 163 kilométeres erejű széllökéseket mértek, az Atlanti-óceán partjának mentén északabbra található Ré szigetén óránként 139 kilométeres, míg Bordeaux belvárosában óránként 121 kilométeres erejű volt a szél.</p>
      <p>A vihar napközben fokozatosan haladt az ország belseje felé és veszített az erejéből, de a délnyugati országrészben 140 ezer háztartás áram nélkül maradt vasárnap.</p>
      <p>Személyi sérülés nem történt, a hatóságoknak elsősorban az utakra dőlt fák és a leszakadt vezetékek miatt kellett intézkedniük, számos mellékút járhatatlan volt vasárnap és a regionális vasúti vonalakon is szünetelt a közlekedés.</p>
      <p>Landes megyében 47 ember mentettek ki egy kempingből, Mimizan településen a kaszinó teteje beomlott. A dél-franciaországi Marseille-től húsz kilométerre található Marignane településen három óra alatt 50 milliméternyi eső esett, két folyó kilépett a medréből, és elárasztotta a teljes várost. A környéken mintegy harminc autós szorult a gépkocsijába, őket a tűzoltóknak kellett kimenteniük.</p>
    </article>
  </body>
</html>