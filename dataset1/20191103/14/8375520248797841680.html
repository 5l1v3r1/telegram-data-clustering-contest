<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/incidents/rozsliduvannja-sbu-chi-dopomogli-politsejski-vtekti-organizatoru-vbivstva-gandzjuk-637350.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-03T14:01:46+00:00"/>
    <meta property="og:title" content="Розслідування СБУ. Чи допомогли поліцейські втекти організатору вбивства Гандзюк"/>
    <meta property="og:description" content="СБУ шукає фігуранта справи Гандзюк Левіна разом з Інтерполом"/>
  </head>
  <body>
    <article>
      <h1>Розслідування СБУ. Чи допомогли поліцейські втекти організатору вбивства Гандзюк</h1>
      <address>
        <time datetime="2019-11-03T14:01:46+00:00">03 Nov 2019, 14:01</time>
      </address>
      <h4>СБУ шукає фігуранта справи Гандзюк Левіна разом з Інтерполом</h4>
      <p>Слідством наразі не встановлено, що ключовому фігуранту справи про вбивство херсонської активістки Катерини Гандзюк Олексію Левіну допомогли втекти за кордон правоохоронці.</p>
      <p>Про це сказав на <a href="https://ssu.gov.ua/ua/news/1/category/2/view/6673#.6cKw7X5v.dpbs">брифінгу в СБУ</a> начальник Головного слідчого управління СБУ Богдан Тиводар.</p>
      <p>«Поки що не встановлено, що Левіну допомогли втекти за кордон правоохоронці. Левін – це ключова фігура, який пов’язує групу виконавців Торбіна і замовників Мангер та інших. Він знав більше всіх, він організовував цей злочин. Він підбирав Торбіна, фінансував. Це ключова фігура у цьому кримінальному впровадженні, його пошуком ми активно займаємось разом з Інтерполом, іншими спецслужбами», – заявив Тиводар.</p>
      <p>Своєю чергою перший заступник начальника Головного слідчого управління СБУ Віталій Маяков повідомив, що офіційно є лише відповідь від прикордонників про те, що 19 серпня 2018 року Левін перетнув кордон України на автомобілі у пункті пропуску «Рені». І є відповідь від європейської країни про те, що в них є відомості про в’їзд Левіна у цю країну, але де він – поки що не встановлено, сказав Маяков.</p>
      <p>Разом з тим Тиводар зауважив, що зараз у сучасному світі сховатись нелегко. «Ми розуміємо, що Левін є колишнім кримінальним авторитетом, можливо, у нього є підтримка і фінансування. Тому одним з кроків, який робиться щодо розшуку Левіна, – це перекрити йому канали фінансування, щоб йому було некомфортно проживати за кордоном, і тим більше в Україні», – додав він.</p>
      <p>Тиводар висловив сподівання, що заходи, які зараз вживаються, допоможуть найближчим часом знайти оголошеного в розшук Левіна.</p>
      <p>За його словами, «свідчень Левіна не вистачає».</p>
      <p>Він нагадав, що виконавці злочину надали свідчення, на яких ґрунтується підозра Левіну та голові Херсонської облради Владиславу Мангеру. Крім того, слідство у справі Гандзюк перевіряє на причетність до злочину ексглаву Херсонської ОДА Андрія Гордєєва, депутата Херсонської облради Євгена Рищука, а також інших осіб, підкреслив Тиводар.</p>
      <p>Як повідомлялося, 31 липня 2018 року <a href="https://glavcom.ua/news/v-hersoni-nevidomiy-obliv-pracivnicyu-miskradi-kislotoyu-516855.html">активістку Катерину Гандзюк облили сірчаною кислотою біля під’їзду її будинку в Херсоні. </a>Опіками було уражено 40% тіла. Гандзюк перенесла кілька операцій, <a href="https://glavcom.ua/news/hersonska-aktivistka-yaku-oblili-kislotoyu-pomerla-541979.html">але 4 листопада померла.</a></p>
      <related>
        <a href="https://glavcom.ua/country/incidents/u-mvs-pojasnili-mali-termini-vikonavtsjam-zlochinu-u-spravi-gandzjuk-637346.html"/>
        <a href="https://glavcom.ua/country/politics/bogdan-hotiv-pripiniti-rozsliduvannja-zlochiniv-pid-chas-revoljutsiji-gidnosti-i-zlovzhivannja-janukovicha-gorbatjuk-637344.html"/>
        <a href="https://glavcom.ua/world/observe/tramp-hotiv-otrimati-dostup-do-vikradenih-listiv-klinton-rozsliduvannja-637333.html"/>
      </related>
    </article>
  </body>
</html>