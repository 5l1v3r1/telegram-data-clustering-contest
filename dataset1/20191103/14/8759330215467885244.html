<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902217/kv-oostende-komt-met-statement-na-geruchten-over-financi-le-malaise.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-03T14:14:00+00:00"/>
    <meta property="og:title" content="KV Oostende komt met statement na geruchten over financiële malaise"/>
    <meta property="og:description" content="KV Oostende zit in de hoek waar de klappen vallen. Er gaan geruchten dat het financieel niet goed gaat en ook sportief gaat het van kwaad naar erger. De kustclub heeft op de"/>
  </head>
  <body>
    <article>
      <h1>KV Oostende komt met statement na geruchten over financiële malaise</h1>
      <address>
        <time datetime="2019-11-03T14:14:00+00:00">03 Nov 2019, 14:14</time>
      </address>
      <p>
        <b>KV Oostende zit in de hoek waar de klappen vallen. Er gaan geruchten dat het financieel niet goed gaat en ook sportief gaat het van kwaad naar erger. De kustclub heeft op de <a href="http://www.kvo.be/nieuws/officiele-reactie-nav-negatief-artikel-dagblad">webstek</a> gereageerd met een statement.</b>
      </p>
      <p>‘Naar aanleiding van een artikel in een dagblad omtrent het financiële en sportieve beleid van de club wil KVO kort, maar krachtig reageren. Het bestuur en de medewerkers van KVO werken hard achter de schermen om KVO de mooie toekomst te bezorgen die het verdient en betreurt daarom de negatieve berichtgeving in desbetreffend dagblad’, klinkt het.</p>
      <p>‘Dit artikel zorgt voor onnodige onrust, creëert een negatieve perceptie en bevat bovendien enkele onwaarheden. Daarom wil KVO de puntjes op de i zetten.’ Ook CEO Patrick Orlans doet zijn boekje open. “De club heeft nog steeds een budget van meer dan 14 miljoen euro en onze business community draait op volle toeren, getuige ons tweedaags Horeca Event dat vorige week plaatsvond. Die extra events zijn nodig om ons budget rond te krijgen en dat lukt tot op vandaag zeer goed.”</p>
      <p>"Alleen is het zo dat we inderdaad met een zware erfenis uit het verleden zitten die we nu nog meeslepen", gaat Orlans verder. "Aan ons om hier oplossingen voor te zoeken, maar we kunnen alvast stellen dat alle gesprekken in een constructieve sfeer verlopen. Volgend seizoen vervallen trouwens een groot deel van die kosten en dan is KVO een perfect rendabele en zelf bedruipende club met een commercieel budget dat in de linkerkolom van het Belgisch voetbal staat en een businessnetwerk dat velen ons benijden. Dus ja, er is zeker wél plaats voor een stabiele eersteklasser in de stad Oostende.”</p>
      <aside>Lees meer<br/><a href="https://www.voetbalprimeur.be/nieuws/902185/kv-oostende-blijft-maar-verliezen-we-zijn-nu-een-degradatiekandidaat-.html?itm_source=www.voetbalprimeur.be&amp;itm_medium=highlighted-content">KV Oostende blijft maar verliezen: "We zijn nu een degradatiekandidaat"</a></aside>
    </article>
  </body>
</html>