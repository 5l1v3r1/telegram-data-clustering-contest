<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/uibden-29-milyar-dolar-ihracat-214023h.htm"/>
    <meta property="og:site_name" content="OLAY"/>
    <meta property="article:published_time" content="2019-11-03T14:44:52+00:00"/>
    <meta property="og:title" content="UİB'den 2,9 milyar dolar ihracat"/>
    <meta property="og:description" content="UİB'in ekim ayı ihracatı bir önceki yılın aynı dönemine göre yüzde 3,37'lik düşüşle 2,9 milyar dolar oldu. Bu dönemde UİB çatısı altında faaliyet gösteren 5 Birlikten 3'ünün ihracatı gerilerken, 2'sinin dış satımınde ise artış gözlendi."/>
  </head>
  <body>
    <article>
      <h1>UİB'den 2,9 milyar dolar ihracat</h1>
      <h2>UİB'in ekim ayı ihracatı bir önceki yılın aynı dönemine göre yüzde 3,37'lik düşüşle 2,9 milyar dolar oldu. Bu dönemde UİB çatısı altında faaliyet gösteren 5 Birlikten 3'ünün ihracatı gerilerken, 2'sinin dış satımınde ise artış gözlendi.</h2>
      <address>
        <time datetime="2019-11-03T14:44:52+00:00">03 Nov 2019, 14:44</time>
      </address>
      <p>Türkiye'nin Genel Sekreterlik bazında en fazla ihracat gerçekleştiren ikinci birliği olan Uludağ İhracatçı Birlikleri (UİB), ekim ayında 2,9 milyar dolarlık ihracat gerçekleştirdi.</p>
      <p>UİB'in ekim ayı ihracat rakamları açıklandı. Buna göre, UİB ihracatı ekimde geçen yılın aynı ayına göre yüzde 3,37'lik düşüşle 2,9 milyar dolar seviyesinde oldu. Birliğin geriye dönük 12 aylık dönemdeki ihracat tutarı ise 31 milyar 799 milyon dolar olarak kayıtlara geçti. Ekimde geçen yılın aynı ayına göre yüzde 4,32 gerileyerek 2,5 milyar dolarlık ihracat gerçekleştiren Uludağ Otomotiv Endüstrisi İhracatçıları Birliği'nin (OİB), geriye dönük 12 aylık performansı ise 27,2 milyar dolar oldu. Uludağ Tekstil İhracatçıları Birliği (UTİB) ise, ekim ayında 2018'in aynı ayına göre yüzde 2,54 düşüşle 109,1 milyon dolarlık ihracata imza attı. UTİB'in geriye dönük 12 aylık dönemdeki ihracatı ise 1,2 milyar dolar olarak kaydedildi.</p>
      <p>
        <b>TEKSTİLDE YÜZDE 7,73 ARTIŞ</b>
      </p>
      <p>Uludağ Hazırgiyim ve Konfeksiyon İhracatçıları Birliği'nin (UHKİB) dış satımı ekim ayında geçen yılın aynı ayına göre yüzde 7,73 artarak 61,8 milyon dolar olurken, birliğin geriye dönük 12 aylık ihracatı ise yüzde 7,28 artışla 674 milyon dolar seviyesinde gerçekleşti. 2018'in ekim ayına göre yüzde 18,59 gerileyerek 13,8 milyon dolar ihracat yapan Uludağ Meyve Sebze Mamulleri İhracatçıları Birliği (UMSMİB), geriye dönük 12 aylık döneme bakıldığında 163,5 milyon dolarlık dış satım gerçekleştirdi.</p>
      <p>
        <b>UYMSİB'DEN 9,8 MİLYON DOLAR İHRACAT</b>
      </p>
      <p>Ekim ayında yüzde 9,34 artışla 9,8 milyon dolar ihracat yapan Uludağ Yaş Meyve Sebze İhracatçıları Birliği (UYMSİB), geriye dönük 12 aylık dönemde ise ihracatını yüzde 4,18 oranında artırarak 133,4 milyon dolar seviyesine çıkardı. Öte yandan, UİB üzerinden ihracat kaydı yapılan ve ‘diğer' başlığı altında listelenen sektörlerin ekim ayı ihracatı da, bir önceki yılın aynı ayına kıyasla yüzde 5,79 oranında artışla 220,3 milyon dolar olarak kayıtlara geçti.</p>
    </article>
  </body>
</html>