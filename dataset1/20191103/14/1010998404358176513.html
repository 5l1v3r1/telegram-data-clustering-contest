<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/mestnite2019/borisov-radev-pak-agitira-v-denja-na-vota.html"/>
    <meta property="og:site_name" content="bTV Новините"/>
    <meta property="article:published_time" content="2019-11-03T14:55:00+00:00"/>
    <meta property="og:title" content="Борисов: Радев пак агитира в деня на вота"/>
    <meta property="og:description" content="Премиерът гласувал за това София да продължи да расте и да става все по-хубава"/>
  </head>
  <body>
    <article>
      <h1>Борисов: Радев пак агитира в деня на вота</h1>
      <h2>Премиерът гласувал за това София да продължи да расте и да става все по-хубава</h2>
      <address><time datetime="2019-11-03T14:55:00+00:00">03 Nov 2019, 14:55</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>„Хубаво е, когато говориш за върховенство на закона, да спазваш законите. Той днес пак агитира”. Това обяви премиерът Бойко Борисов, след като гласува на втория тур в София, по повод изказването на президента Румен Радев по-рано днес.</p>
      <p>„Огромният брой недействителни бюлетини на първи тур и множеството сигнали за купени гласове компрометират доверието в изборния процес. Ще поканя ръководството на ЦИК, органите на реда и партиите, за да обсъдим всички пропуски в изборите и отстъплението от честността на изборния процес”, каза държавния глава днес.</p>
      <p>„Явно само когато печели, тогава изборите са честни. Един мъж, обграден с Корнелия Нинова, Мая Манолова, Елена Йончева, Татяна Дончев … те го ошашавиха този човек. Нека сме снизходителни. Аз просто не му завиждам”, коментира Борисов.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fbtvnews%2Fvideos%2F1838991619578011%2F&amp;show_text=0&amp;width=560" width="560" height="311" data-service="Facebook" scrolling="no"/>
      </figure>
      <p>Премиерът каза, че днес е гласувал за това София да продължи да расте и да става все по-хубава.</p>
      <p>За мен изборите в София приключиха още миналата неделя, ГЕРБ победи двойно БСП и с тоя приключихме партийните разговори за София, пак заяви лидерът на управляващата партия.</p>
      <p>Относно често коментирания въпрос за мръсния въздух в столицата той каза: „Когато аз станах кмет, Кремиковци бълваше дим във всички цветове на дъгата. Това вече го няма”.</p>
      <p>Той допълни, че също канализацията на София се е изливала в река Искър. „Тогава река Искър течеше във всички цветове на дъгата – като приказка – синя, жълта, кафява. Сега рибарите, след като направихме пречиствателна станция на София за над 100 млн., си ловят риба", изтъкна Борисов. </p>
      <p>Премиерът обяви, че проблемът с казаното от френския президент Еманюел Макрон в интервю за крайнодесен вестник е изчистен.</p>
      <p>„Както ние много пъти сме се изакзвали, че в някои френски квартали се влиза само с жандармерия и за марсилската мафия, така и български граждани, които са правили лоши неща в чужбина… В този смисъл иска да каже, че в Европа живеят много лоши хора – и французи, и българи, и немци, а едни хора мигранти, които влизат там, ние се отнасяме с тях като с най-големите врагове. Това е искал да каже”, обясни министър-председателя.</p>
      <p>Той допълни, че се очаква подкрепа от Франция за чакалнята за Еврозоната.</p>
    </article>
  </body>
</html>