<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chetor.com/183862-%d8%ae%d8%b1%db%8c%d8%af-%d9%88-%d9%81%d8%b1%d9%88%d8%b4-%d8%a2%d9%86%d9%84%d8%a7%db%8c%d9%86-%d8%ae%d9%88%d8%af%d8%b1%d9%88/"/>
    <meta property="og:site_name" content="چطور"/>
    <meta property="article:published_time" content="2019-11-03T14:00:29+00:00"/>
    <meta property="og:title" content="خرید و فروش آنلاین خودرو با ۵ نکته مهم که خیال‌تان را راحت می‌کند"/>
    <meta property="og:description" content="درست است که خرید آنلاین خودرو مانند همه خریدهای اینترنتی دیگر است، اما نمی‌توان گفت که خرید و فروش آنلاین خودرو هیچ فرقی با خرید یک کتاب یا هدفون ندارد."/>
  </head>
  <body>
    <article>
      <h1>خرید و فروش آنلاین خودرو با ۵ نکته مهم که خیال‌تان را راحت می‌کند</h1>
      <address><time datetime="2019-11-03T14:00:29+00:00">03 Nov 2019, 14:00</time> by <a rel="author" href="https://www.chetor.com/author/bahar90rezajoogmail-com/" target="_blank">بهاره رضاجو</a></address>
      <p>شاید تا همین یک دهه پیش، فقط تعداد محدودی از افراد بودند که به‌شکل آنلاین خریدهای‌شان را انجام می‌دادند اما، امروزه، بسیاری از ما تقریبا همه اقلام موردنیازمان، حتی خودرو و محصولات گران‌قیمت، را اینترنتی می‌خریم. در این مطلب به نکاتی اشاره خواهیم کرد که خیال‌تان را بابت خرید و فروش آنلاین خودرو که در نگاه اول کمی پرریسک به‌نظر می‌رسد، راحت می‌کند.</p>
      <p>شاید بگویید مگر خودرو را هم آنلاین می‌خرند؟ جواب ما هم این است که چرا نمی‌خرند؟! وقتی می‌توان با خیال راحت در منزل نشست و با چند کلیک و کمی جستجو بسیاری از کارهای وقت‌گیر مربوط به انتخاب، مقایسه قیمت، بررسی جزئیات و امکانات خودرو را انجام داد، چرا وقت‌مان را تلف کنیم؟ هرچند درنهایت برای مذاکره و خرید باید به‌شکل حضوری اقدام کرد، اما بازهم تا حد زیادی کارمان راحت‌تر شده است.</p>
      <h3>نکات مهمی که برای خرید آنلاین خودرو باید در نظر بگیریم</h3>
      <p>درست است که خرید خودرو به‌شکل آنلاین درست مانند همه خریدهای اینترنتی دیگر است، اما درهرصورت نمی‌توان گفت که خرید خودرو هیچ فرقی با خریدِ به‌عنوان‌مثال، یک کتاب یا هدفون ندارد. خودرو وسیله‌ای گران‌قیمت است و چیزی نیست که اگر کلاه سرتان برود بگویید «عیبی ندارد دفعه بعد حواسم را جمع می‌کنم»! به همین دلیل، باید نکات مهم زیر را رعایت کنید تا از خریدتان نهایت رضایت را داشته باشید.</p>
      <h4>۱. در وب‌سایت‌های معتبر تحقیق کنید</h4>
      <p>در ایران، خرید خودرو به‌صورت آنلاین از طریق وب‌سایت‌هایی انجام می‌شود که کار آنها انتشار آگهی فروش از جانب فروشندگان خودرو و برقراری ارتباط میان آنها و خریداران است. درواقع، این سایت‌ها پل ارتباطی مستقیم بین خریدار و فروشنده، بدون حضور دلال یا نمایشگاه اتومبیل، هستند و از فروش خودرو درصد قابل‌توجهی نصیب‌شان می‌شود. البته همه وب‌سایت‌ها و اپلیکیشن‌ها معتبر نیستند، بنابراین باید بسیار مراقب باشید و از طریق <a href="https://www.daraje.com/12799-5-best-sepcialized-car-sales-site/">بهترین سایت‌های خرید خودرو</a> برای خرید اتومبیل دلخواه‌تان اقدام کنید.</p>
      <p>در این وب‌سایت‌ها همه اطلاعات لازم درباره فروشنده و خودروی موردنظر درج شده است که کار مقایسه قیمت و بررسی اعتبار فروشنده را راحت می‌کند.</p>
      <h4>۲. خودروی مناسب خودتان را انتخاب کنید</h4>
      <figure>
        <img src="https://www.chetor.com/wp-content/uploads/2019/10/Tips-On-Buying-Your-First-Car-1280x720.jpg"/>
      </figure>
      <p>وقتی صحبت از انتخاب خودروی مناسب به میان می‌آید، برخی افراد فکر می‌کنند منظور فقط محدوده قیمت است و مثلا می‌گویند «من که دنبال سانتافه نیستم»! اما واقعیت این است که برای انتخاب خودرویی که با موقعیت شما متناسب باشد، قیمت و برند خودرو فقط یک بخش قضیه است.</p>
      <p>در ابتدای کار، بودجه‌ای را که می‌خواهید در نظر بگیرید تعیین کنید. اکنون می‌توانید دنبال خودروهایی بگردید که با وضعیت مالی‌تان هم‌خوانی دارد. این کار انتخاب‌تان را محدود می‌کند. به‌عنوان‌مثال، اگر ۵۰میلیون تومان پول دارید، مسلما نیازی نیست در بین خودروهای شاسی‌بلند بگردید.</p>
      <p>همه ویژگی‌هایی که مدنظرتان است را فهرست کنید. مدل خودرو، رنگ موردعلاقه و سایر جزئیات ظاهری (مانند روکش صندلی‌ها و نظایر آنها)، ویژگی‌های امنیتی، امکانات مختلف خودرو، سال تولید و نظایر آنها را به‌ترتیب اولویت بنویسید.</p>
      <p>مورد مهم دیگر هزینه نگهداری خودرو است. برخی خودروها سوخت زیادی مصرف می‌کنند، بیمه گران‌تری دارند و قطعات آنها در بازار بسیار گران‌قیمت است. قانون کلی این است که هرگز خودرویی را خریداری نکنید که جمع هزینه‌های آن، ازجمله بیمه، قطعات و سوخت، بیشتر از ۲۵% درآمد ماهیانه شما شود.</p>
      <p>اگر به دوگانه‌سوز بودن یا نبودن خودرو اهمیت می‌دهید، این مورد را هم به فهرست‌تان اضافه کنید.</p>
      <p>همه این اطلاعات در وب‌سایت‌های خرید آنلاین خودرو درج می‌شوند و کافی است آنها را یادداشت و سپس مقایسه کنید و، با یک جمع‌بندی، خودروی مناسب‌تان را انتخاب کنید. فراموش نکنید که قیمت مدل خودروی انتخابی را، با همین ویژگی‌های نسبی، از چند فروشنده مختلف استعلام بگیرید و با هم مقایسه کنید. سپس بهترین قیمت را در نظر بگیرید. با این حال، پیشنهاد ما این است که فقط به این نکات کلی بسنده نکنید. برای دانستن جزئیات بیشتر <a href="https://www.daraje.com/12799-5-best-sepcialized-car-sales-site/">راهنمای خرید خودرو</a> در وب‌سایت‌ها را هم مطالعه کنید تا برای انتخاب خودروی مناسب دیدی جامع داشته باشید.</p>
      <h4>۳. خودروهای کارکرده را هم مدنظر داشته باشید</h4>
      <p>لازم نیست حتما خودروی صفر بخرید. قیمت خودروها، به‌محض خریداری‌شدن، تا حد زیادی افت می‌کند. حتی خودرویی که ۲ تا ۳ سال کار کرده است تفاوت قیمت قابل‌توجهی با خودروی صفر دارد. اگر خودروی کارکرده‌ای را یافتید که خوب نگهداری شده است، ارزش خریدن دارد و با این کار می‌توانید در هزینه‌های‌تان صرفه‌جویی کنید. فقط یادتان باشد، درباره خودروهای کارکرده باید سال تولید، تعداد مالکان قبلی، تکمیل‌بودن بیمه، اینکه تصادف داشته است یا نه، آیا رنگ خورده است یا نه و بسیاری موارد دیگر را بررسی کنید.</p>
      <h4>۴. مذاکره به‌شکل حضوری انجام می‌شود</h4>
      <figure>
        <img src="https://www.chetor.com/wp-content/uploads/2019/10/Couple-Buying-Car.jpg"/>
      </figure>
      <p>تا اینجای کار تحقیقات درباره خودرو را به‌صورت آنلاین انجام داده‌اید و حالا فرض می‌کنیم که خودروی موردنظرتان را انتخاب کرده‌اید. اطلاعات فروشنده را که در وب‌سایت درج شده است دریافت می‌کنید و به‌صورت حضوری با او مذاکره می‌کنید.</p>
      <p>پس از خرید خانه، خرید خودرو مهم‌ترین <a href="https://www.chetor.com/160055-%da%86%da%af%d9%88%d9%86%d9%87-%d8%b3%d8%b1%d9%85%d8%a7%db%8c%d9%87-%da%af%d8%b0%d8%a7%d8%b1%db%8c-%da%a9%d9%86%db%8c%d9%85%d8%9f/">سرمایه گذاری</a> در زندگی هر فرد به شمار می‌رود. بنابراین، چشم‌بسته هر چیزی را قبول نکنید. اگر آشنایی دارید که به <a href="https://www.chetor.com/26342-%D8%A8%D8%A7%DB%8C%D8%AF-%D9%87%D8%A7-%D9%88-%D9%86%D8%A8%D8%A7%DB%8C%D8%AF%D9%87%D8%A7%DB%8C-%D9%81%D9%86%D9%88%D9%86-%D9%85%D8%B0%D8%A7%DA%A9%D8%B1%D9%87/">فنون مذاکره</a> وارد است، با خودتان همراه کنید. اگر نه، تلاش‌تان را بکنید سرتان کلاه نرود.</p>
      <h4>چانه‌زدن را فراموش نکنید</h4>
      <p>اگر خودرو صفر باشد که مسلما قیمت تعیین‌شده آن مشخص است، اما درباره خودروهای کارکرده، همان‌طور که درمورد دوم گفتیم، حتما باید قبل از حضوریافتن برای مذاکره استعلام قیمت بگیرید. هم قیمت صفر خودروی انتخابی را باید بدانید و هم قیمت را از چند فروشنده مختلف بگیرید و مقایسه کنید. در این صورت، می‌توانید کمی سر قیمت چانه بزنید. حتی اگر در تبلیغات نوشته شده است که قیمت مقطوع است، بازهم می‌توانید کمی قیمت را پایین بیاورید. اگر همین وسیله نقلیه را در جای دیگری با قیمت کمتر دیده‌اید یا می‌دانید که فروشنده مدتی است دارد این خودرو را تبلیغ می‌کند، می‌توانید مذاکره را به نفع خودتان پیش ببرید.</p>
      <p>خوبیِ خرید آنلاین این است که شما مستقیم با فروشنده سروکار دارید. در نمایشگاه‌ها، فروشنده تلاش می‌کند بالاترین قیمت را برای مذاکره با شما در نظر بگیرد، زیرا حق‌العملی که می‌گیرد درصدی از قیمت فروش است. اما در خرید آنلاین خودرو، می‌توانید با فروشنده اصلی در هنگام مذاکره توافق کنید.</p>
      <p>به‌طورکلی، درباره بعضی خودروها می‌توانید از موقعیت فصلی هم سود ببرید. مثلا خرید خودروهای کروکی (که دارای سقف جمع‌شونده هستند و به آنها کانورتیبل هم می‌گویند) در فصل زمستان بهتر است و، در عوض، خودروهای تمام چرخ متحرک (AWD) را، که برای جاده‌های لغزنده در زمستان مناسب هستند، بهتر است در تابستان بخرید.</p>
      <h4>۵. خودرو را در عمل امتحان کنید</h4>
      <figure>
        <img src="https://www.chetor.com/wp-content/uploads/2019/10/car-dealer-preparing-test-drive-to-client.jpg"/>
      </figure>
      <p>شرط اساسی خرید خودرو در مرحله نهایی این است که حتما با آن دوری بزنید و آن را امتحان کنید. درصورتی‌که خودرو کارکرده است، اکیدا باید آن را به یک مکانیک بی‌طرف نشان دهید. این حق شماست. بنابراین، اگر فروشنده مخالفت کرد، کوتاه نیایید. چنانچه اجازه نمی‌دهد خودرو را به مکانیک نشان دهید، شک نکنید که مشکلی وجود دارد که دارد از شما پنهانش می‌کند.</p>
      <p>دورزدن با خودرو به شما کمک می‌کند ببینید واقعا با خودرو راحت هستید یا نه. اگر خانواده‌تان را همراه ببرید خیلی بهتر است، زیرا آنها هم باید راحتی با خودرو را کاملا احساس کنند.</p>
      <h4>موارد مهم در هنگام امتحان‌کردن خودرو</h4>
      <ul>
        <li>در هنگام رانندگی به صدای خودرو گوش دهید. ماشین باید صدای ملایم و طبیعی داشته باشد و روان و نرم کار کند؛</li>
        <li>اطمینان حاصل کنید که هریک از آینه‌ها سالم هستند؛</li>
        <li>نمای همه گیج‌های داشبورد (dashboard gauges) یا همان عقربه‌های کیلومترشمار، مقدار سوخت و نظایر آن باید مستقیم روبه‌روی چشم‌تان باشند.</li>
        <li>کارکردن با پدال‌های گاز، ترمز و کلاچ خودرو باید برای‌تان راحت و روان باشد و دنده خوب جا برود.</li>
      </ul>
      <p>از سوی دیگر، وقتی خودرو را به مکانیک نشان می‌دهید، او می‌تواند به شما بگوید که خودرو سالم هست یا نه و آیا ارزش خرید دارد یا نه. مکانیک باید موتور را بررسی کند و درصورتی‌که جایی رنگ‌خوردگی یا علائم تصادفی دارد و شما متوجه آن نشده‌اید (و فروشنده آن را پنهان کرده است) به شما اطلاع دهد. همچنین باید علائم غیرعادی مانند استهلاک بخش‌های مختلف یا در صورت وجود نشانه‌های احتمالی نگران‌کننده شما را آگاه کند. برخی موارد حتی می‌توانند اهرمی برای پایین‌آوردن قیمت خودرو باشند. بااین‌حال، اگر مکانیک به شما می‌گوید خودرو ارزش خرید ندارد، بهتر است به او اعتماد کنید.</p>
      <p>آیا گزینه‌ای مانده است که در این مطلب آن را از قلم انداخته باشیم؟ آخرین باری که خودرو معامله کردید چطور پیش رفته بود؟ در بخش دیدگاه‌ها از تجربیات‌تان در خرید خودرو برای‌مان بگویید.</p>
    </article>
  </body>
</html>