<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/03/thick-smog-over-delhi-flights-diverted.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-03T14:23:00+00:00"/>
    <meta property="og:title" content="പുകമഞ്ഞില്‍ മുങ്ങി ഡൽഹി, ശ്വാസംമുട്ടി ജനം; 32 വിമാനങ്ങൾ വഴിതിരിച്ചുവിട്ടു"/>
    <meta property="og:description" content="ന്യൂഡൽഹി∙ ആരോഗ്യ അടിയന്തരാവസ്ഥ നിലനില്‍ക്കുന്ന ഡല്‍ഹിയില്‍ വായു മലിനീകരണം രൂക്ഷമാകുന്നു. പുകമഞ്ഞ് രൂക്ഷമായ സാഹചര്യത്തിൽ കാഴ്ചപരിമിതി മൂലം ഡൽഹി.delhi airport. air pollution. delhi pollution. delhi air quality. flight diversion at IGI. AQI. delhi news. delhi smog. Malayalam News. manorama Online. Latest News. Noida.Delhi .Air index Delhi.today air quality index.air index today.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>പുകമഞ്ഞില്‍ മുങ്ങി ഡൽഹി, ശ്വാസംമുട്ടി ജനം; 32 വിമാനങ്ങൾ വഴിതിരിച്ചുവിട്ടു</h1>
      <address><time datetime="2019-11-03T14:23:00+00:00">03 Nov 2019, 14:23</time> by <a rel="author">മനോരമ ലേഖകൻ</a></address>
      <p>ന്യൂഡൽഹി∙ ആരോഗ്യ അടിയന്തരാവസ്ഥ നിലനില്‍ക്കുന്ന ഡല്‍ഹിയില്‍ വായു മലിനീകരണം രൂക്ഷമാകുന്നു. പുകമഞ്ഞ് രൂക്ഷമായ സാഹചര്യത്തിൽ കാഴ്ചപരിമിതി മൂലം ഡൽഹി ഇന്ദിരാഗാന്ധി രാജ്യാന്തര വിമാനത്താവളത്തിൽ നിന്ന് 32 വിമാനങ്ങൾ വഴിതിരിച്ചുവിട്ടു. നഗരത്തിന്റെ പല ഭാഗങ്ങളിലും രാത്രി ചെറിയ മഴ പെയ്തെങ്കിലും വായുനിലവാരം കൂടുതല്‍ മോശമായി. പുകമഞ്ഞ് പൂര്‍ണമായി മാറാന്‍ അഞ്ചുദിവസം കൂടി എടുക്കുമെന്നാണു കേന്ദ്ര കാലാവസ്ഥ വകുപ്പ് അറിയിച്ചത്. </p>
      <p>വായുനിലവാര സൂചികയിലെ 0–50 വരെയാണ് ഏറ്റവും നല്ല അവസ്ഥ. ഇന്ന് ഡല്‍ഹിയിലെ മിക്ക നിരീക്ഷണ നിലയങ്ങളിലും വായുനിലവാരം അതീവ ഗുരുതരമായാണു രേഖപ്പടുത്തിയിരക്കുന്നത്. സൂചികയിലെ ശരാശരി 450 ആയിരിക്കെ രാവിലെ ഒൻപതിന് രേഖപ്പെടുത്തിയ വായു നിലവാരം 473 ആണ്. ഐടിഒ, ആനന്ദ് വിഹാർ, ആർകെ പുരം എന്നിവിടങ്ങളിൽ യഥാക്രമം 488, 483,457 എന്നീ നിലയിലാണ് വായു നിലവാര സൂചിക. പുകമഞ്ഞില്‍ മുങ്ങിയ നഗരത്തിലെ കാഴ്ചപരിധിയും കുറഞ്ഞു.</p>
      <p>ശ്വാസകോശ സംബന്ധമായ അസുഖങ്ങള്‍ക്കു ചികിത്സ തേടുന്നവരുടെ എണ്ണം വര്‍ധിച്ചെന്ന് ആരോഗ്യവകുപ്പും അറിയിച്ചു. രാജ്ഘട്ട്  കാണാന്‍ എത്തിയ ഒരു വിദേശ സഞ്ചാരി ഇരുപതു് മിനിട്ട് നടക്കാനുണ്ടെന്ന് അറിയിച്ചപ്പോള്‍ അകത്തു കയറാതെ മടങ്ങി. കാറ്റിന്റെ ശക്തി കൂടിയതും ഡൽഹിയുടെ ചില പ്രദേശങ്ങളിൽ ചെറിയ തോതിൽ മഴ ലഭിച്ചതും പുകമഞ്ഞിൽനിന്നു പുറത്തുകടക്കാൻ ശനിയാഴ്ച സഹായിച്ചെങ്കിലും പ്രതിസന്ധി അകന്നിട്ടില്ലെന്നാണു കാലാവസ്ഥാ വകുപ്പ് അറിയിച്ചത്.  </p>
      <p>‍‍വടക്കേ ഇന്ത്യയിൽ മലിനീകരണം അസഹനീയമാം വിധം ഉയർന്നെന്നും അതിനെ പ്രതിരോധിക്കാൻ വേണ്ട നടപടികൾ ‍‍ഡൽഹി സർക്കാർ സ്വീകരിച്ചെന്നും മുഖ്യമന്ത്രി അരവിന്ദ് കേജ്‌രിവാൾ ട്വീറ്റ് ചെയ്തു. ഡൽഹി ചെയ്യാത്ത കുറ്റത്തിനാണ് ശിക്ഷ അനുഭവിക്കുന്നത്. പഞ്ചാബും വ്യാകുലത അറിയിച്ചിട്ടുണ്ടെന്നും കേജ്‌രിവാൾ പറഞ്ഞു. അതേസമയം, ഡല്‍ഹി സര്‍ക്കാര്‍ പ്രഖ്യാപിച്ച ഒറ്റ ഇരട്ട അക്ക നമ്പര്‍ നിയന്ത്രണം നാളെ നിലവില്‍വരും.</p>
      <figure>
        <iframe data-src="https://twitter.com/ArvindKejriwal/status/1190880657821421570?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>നിയന്ത്രണം മറികടന്നാല്‍ നാലായിരം രൂപയാണ് പിഴ. വിഐപികള്‍ക്കും അവശ്യസര്‍വീസുകള്‍ക്കും പുറമേ സ്ത്രീകളും ഭിന്നശേഷിക്കാരും ഓടിക്കുന്ന വാഹനങ്ങള്‍, ഇരുചക്രവാഹനങ്ങള്‍ എന്നിവയ്‍ക്ക് ഇളവുണ്ട്. ശക്തമായ മഴയും കാറ്റും ഉണ്ടായാലേ പുകമഞ്ഞ് മാറുകയുള്ളൂ. എട്ട്, ഒന്‍പത് തീയതികളില്‍ ഇതിനു സാധ്യതയുണ്ടെന്നാണു കാലാവസ്ഥ വകുപ്പിന്റെ പ്രവചനം. നവംബർ അഞ്ചു വരെ ഡൽഹിയിൽ സ്ക്കൂളുകൾക്ക് അവധി പ്രഖ്യാപിച്ചരിക്കുകയാണ്. നിർമാണ പ്രവർത്തനങ്ങളും അഞ്ചുവരെ നിർത്തിവയ്ക്കാൻ അറിയിച്ചു. </p>
      <p><b>English Summary</b> : Thick smog over Delhi, 32 flights diverted from IGI airport</p>
    </article>
  </body>
</html>