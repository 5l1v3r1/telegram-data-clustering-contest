<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/sbu-rozglyadaye-shemu-z-pidpalom-lisu-yak-osnovniy-motiv-napadu-na-gandzyuk-50051359.html"/>
    <meta property="og:site_name" content="НВ"/>
    <meta property="article:published_time" content="2019-11-03T14:34:00+00:00"/>
    <meta property="og:title" content="СБУ розглядає схему з підпалом лісу як основний мотив нападу на Гандзюк"/>
    <meta property="og:description" content="Схема підпалу Олешківського лісу задля подальшої вирубки, про яку писала Катерина Гандзюк, розглядається як один з ключових мотивів нападу на неї."/>
  </head>
  <body>
    <article>
      <h1>СБУ розглядає схему з підпалом лісу як основний мотив нападу на Гандзюк</h1>
      <h2>Схема підпалу Олешківського лісу задля подальшої вирубки, про яку писала Катерина Гандзюк, розглядається як один з ключових мотивів нападу на неї.</h2>
      <address>
        <time datetime="2019-11-03T14:34:00+00:00">03 Nov 2019, 14:34</time>
      </address>
      <p>Про це повідомляє <a href="https://hromadske.ua/posts/pidpal-hersonskogo-lisu-rozglyadayetsya-yak-odin-z-motiviv-napadu-na-gandzyuk-sbu">Громадське</a> з посиланням на начальника слідчого управління СБУ Богдана Тиводара.</p>
      <p>Він повідомив, що найближчим часом у цій справі очікуються підозри і підтвердив той факт, що група Сергія Торбіна — засудженого організатора нападу на Гандзюк — фігурувала у цьому злочині.</p>
      <p>«Вони (група Торбіна — ред.) фігурували також. Сподіваюсь, що невдовзі будуть підозри саме по підпалу лісу, тоді ми поговоримо про конкретних осіб», — сказав Тиводар.</p>
      <p>Він також підтвердив, що відпрацьовується версія того, що створення парку Гілея, яке лобіювало керівництво Херсонських адміністрації та ради — Андрій Гордєєв, Євген Рищук та Владислав Мангер, могло працювати для покривання схеми незаконної вирубки лісу.</p>
      <p>31 липня 2018 року в Херсоні на активістку було скоєно напад. Її облили сірчаною кислотою, в результаті вона отримала хімічні опіки тулуба, руки і обличчя (більше 35% тіла). <a href="https://nv.ua/ukr/ukraine/events/pomerla-aktivistka-katerina-handzjuk-2504839.html">Катерина Гандзюк померла</a> в лікарні 4 листопада 2018 року.</p>
      <p>Покровський райсуд Дніпропетровської області затвердив угоду зі слідством обвинувачених у вбивстві громадської активістки Катерини Гандзюк і <a href="https://nv.ua/ukr/ukraine/politics/vbivstvo-gandzyuk-obvinuvachenim-vinesli-virok-50025718.html">призначив їм покарання.</a> Підозрювані отримали від трьох до шести років ув’язнення.</p>
      <p>Через рік після нападу на Гандзюк правоохоронці так і не назвали справжніх замовників вбивства.</p>
    </article>
  </body>
</html>