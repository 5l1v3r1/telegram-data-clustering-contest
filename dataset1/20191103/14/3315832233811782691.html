<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/430cccd9cd9a7bed/una-dintre-cele-mai-renumite-case-de-moda-se-inchide.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-03T14:26:08+00:00"/>
    <meta property="og:title" content="Una dintre cele mai renumite case de modă se ÎNCHIDE"/>
    <meta property="og:description" content="Designerul american Zac Posen, ale cărui creaţii s-au numărat printre preferatele vedetelor pe covorul roşu, îşi închide casa de modă după aproape 20 de ani, potrivit Associated Press."/>
  </head>
  <body>
    <article>
      <h1>Una dintre cele mai renumite case de modă se ÎNCHIDE</h1>
      <address><time datetime="2019-11-03T14:26:08+00:00">03 Nov 2019, 14:26</time> by <a rel="author">Jurnal.md</a></address>
      <p>
        <b>Designerul american Zac Posen, ale cărui creaţii s-au numărat printre preferatele vedetelor pe covorul roşu, îşi închide casa de modă după aproape 20 de ani, potrivit Associated Press.</b>
      </p>
      <p>Posen, în vârstă de 39 de ani, a declarat într-un comunicat că "este profund întristat că o călătorie de aproape 20 de ani s-a încheiat". Casa de modă a fost lansată în 2001, la New York, şi, foarte curând, Zac Posen a început să fie considerat un copil minune pe scena modei americane.</p>
      <p>Posen a devenit celebru pentru rochiile sale luxoase, strâmte, accesorizate frecvent cu trene lungi ori volane mari şi a fost un designer preferat de vedete precum Katie Holmes şi Rihanna.</p>
      <p>Proprietarii casei de modă, firmele House of Z şi Z Spoke, au anunţat că activele acesteia au fost scoase la vânzare, scrie Ziarul Financiar.</p>
      <p>„Echipa de management a făcut mari eforturi pentru a naviga prin peisajul provocator al modei şi al comerţului cu amănuntul. Suntem dezamăgiţi că aceste eforturi nu au avut succes şi profund întristaţi că o călătorie de aproape 20 de ani s-a încheiat”, a declarat Posen în comunicatul dat publicităţii vineri.</p>
      <p>Zac Posen mai lucrează ca director de creaţie pentru colecţiile dedicate femeilor ale companiei Brooks Brothers.</p>
      <p>Printre cele mai celebre ţinute semnate de Posen se numără rochia cu coadă de sirenă purtată de Gwyneth Paltrow la gala Oscar din 2007, rochia cu un umăr gol, din paiete, purtată de Oprah Winfrey la gala Oscar 2011, rochia din satin roz purtată de Rihanna la Diamond Ball în 2014, rochia din organza albastră, cu fibre optice care se aprindeau în întuneric, purtată de Claire Danes la ediţia din 2016 a Met Gala de la New York.</p>
      <p>Posen a semnat şi rochia purtată de prinţesa Eugenie a Marii Britanii la recepţia de nuntă, în 2018, dar şi pe cea argintie cu care s-a îmbrăcat Michelle Obama la dineul Asociaţiei corespondenţilor de la Casa Albă, în 2015.</p>
      <p>În 2004, a fost premiat de Consiliul Designerilor de Modă din America.</p>
      <p>Posen s-a numărat printre membrii juriului emisiunii concurs "Project Runway", iar în 2017, a fost subiectul unui documentar, "House of Z", care a explorat dificultăţile cu care deja se confrunta afacerea sa.</p>
    </article>
  </body>
</html>