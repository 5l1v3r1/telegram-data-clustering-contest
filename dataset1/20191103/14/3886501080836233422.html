<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118828-bozovic-trazimo-da-medicinskim-sestrama-predaje-doktor-medicinskih-nauka-a-ne-veterinar?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-03T14:15:05+00:00"/>
    <meta property="og:title" content="Božović: Tražimo da medicinskim sestrama predaje doktor medicinskih nauka, a ne veterinar"/>
    <meta property="og:description" content="Poslanik Demokratske stranke Balša Božović danas je zatražio hitnu smenu članova Nacionalnog tela za akreditaciju i proveru kvaliteta u visokom obrazovanju jer odbijaju da ispune zahtev nadležnih organa i izvrše kontrolu kvaliteta u Visokoj medicinskoj školi u Ćupriji.Božović je na konferenciji za novinare rekao da godinu dana nakon što su otpustili osam profesorki, u ćuprijskoj visokoj školi, medicinskim sestrama ne predaje više doktorka medicinskih nauka, nego vetrinar i to Ivan Bošnjak visoki funkcioner Srpske napredne stranke (SNS) čiji je posao da ispituje kvalitet svinjskog mesa nakon štrojenja svinja.Prema rečima Božovića, funkcioner SNS Aleksandar Martinović nezakonito predaje na predmetu za babice pred praznom učionicom, a na master studijama predaje i Vladimir Orlić, član Predsedništva SNS-a.&quot;Nacionalno akreditaciono telo odbija da izvrši svoju zakonsku obavezu i sprovede kontrolu kvaliteta u Visokoj medicinskoj školi u Ćupriji gde je bez posla ostalo osam žena, da bi se protivzakonito zaposlili funkcioneri…"/>
  </head>
  <body>
    <article>
      <h1>Božović: Tražimo da medicinskim sestrama predaje doktor medicinskih nauka, a ne veterinar</h1>
      <address>
        <time datetime="2019-11-03T14:15:05+00:00">03 Nov 2019, 14:15</time>
      </address>
      <p><b>Poslanik Demokratske stranke Balša Božović danas je zatražio hitnu smenu članova Nacionalnog tela za akreditaciju i proveru kvaliteta u visokom obrazovanju jer odbijaju da ispune zahtev nadležnih organa i izvrše kontrolu kvaliteta u Visokoj medicinskoj školi u Ćupriji.</b><br/><br/>Božović je na konferenciji za novinare rekao da godinu dana nakon što su otpustili osam profesorki, u ćuprijskoj visokoj školi, medicinskim sestrama ne predaje više doktorka medicinskih nauka, nego vetrinar i to Ivan Bošnjak visoki funkcioner Srpske napredne stranke (SNS) čiji je posao da ispituje kvalitet svinjskog mesa nakon štrojenja svinja.<br/><br/>Prema rečima Božovića, funkcioner SNS Aleksandar Martinović nezakonito predaje na predmetu za babice pred praznom učionicom, a na master studijama predaje i Vladimir Orlić, član Predsedništva SNS-a.<br/><br/>"Nacionalno akreditaciono telo odbija da izvrši svoju zakonsku obavezu i sprovede kontrolu kvaliteta u Visokoj medicinskoj školi u Ćupriji gde je bez posla ostalo osam žena, da bi se protivzakonito zaposlili funkcioneri SNS", rekao je Božović.<br/><br/>On je dodao da je Republička prosvetna inspekcija utvrdila brojne nezakonitosti, naložila da se raskinu ugovori sa funkcionerima SNS, ali se ništa od toga nije desilo.<br/><br/><br/>Nacionalni savet za visoko obrazovanje naložio je Akreditacionom telu da sprovede kontrolu kvaliteta još u januaru a oni su to odbili. Božović je najavio da će, u skladu sa zakonom, pokrenuti inicijativu za njihovu smenu.</p>
    </article>
  </body>
</html>