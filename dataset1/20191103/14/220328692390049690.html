<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/blgariya-mestni-izbori-2019/borisov-za-radev-ninova-manolova-yoncheva-go-oshashavikha-405735.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-03T14:55:00+00:00"/>
    <meta property="og:title" content="Борисов за Радев: Три жени го ошашавиха"/>
    <meta property="og:description" content="За мен миналата седмица приключиха изборите, отсече премиерът"/>
  </head>
  <body>
    <article>
      <h1>Борисов за Радев: Три жени го ошашавиха</h1>
      <address><time datetime="2019-11-03T14:55:00+00:00">03 Nov 2019, 14:55</time> by <a rel="author">Стандарт</a></address>
      <p>Остър коментар за президента Румен Радев направи премиерът Бойко Борисов, след като гласува на балотажа в София. Премиерът заяви, че Радев агитира в изборния ден. На въпрос на журналист не агитира ли и той самият, Борисов заяви, че е партиен лидер на партия, участваща в изборите и говори за София, а Радев не е партиен лидер.</p>
      <p>"Аз съм лидер на партията, участваща в изборите. Аз отговарям за моята си партия. Той на коя партия е шеф? Не е ли еднакво отдалечен?, попита Борисов.</p>
      <p>"Явно само когато той победи, само тогава са били честни изборите.  Един мъж обграден с Нинова, Манолова, Дончева, Елена Йончева, те го ошашавиха този човек, нека сме снизходителни, не му завиждам. Това е чудо около него", каза още Борисов. Така той коментира намерението на президента Румен Радев да свика среща с ЦИК и партиите заради многобройните нарушения на изборите и проблема с голямото количество невалидни бюлетини. Да се говори в изборния ден за нарушения е агитация, категоричен бе Борисов.</p>
      <p>Гласувах София да продължи да расте все по-хубава и по-хубава, каза още премиерът Борисов. И отсече: За мен миналата седмица приключиха изборите.</p>
      <p>"Дадох гласа си, за да продължи София да расте все по-хубава, защото когато аз бях кмет, Кремиковци бълваше дим с всички цветове на дъгата. Това, което сме направили за чистота на въздуха, тогава канализацията отиваше в Искър. Сега цялото дефиле е чисто. За мен миналата неделя свършиха изборите и ГЕРБ спечели", каза още Борисов.  „Пожелавам на моите колеги от Варна, Силистра, Добрич, Благоевград, които са на балонтаж и те да се представят добре“, заяви той. Премиерът се ядоса на журналистите за въпросите дали не агитира в изборния ден и си тръгна с думите: "Аз съм застанал с уважение пред вас и ми казвате, че съм застанал, за да агитирам, гледайте си работата. Ще се научите да се държите добре".</p>
      <p> </p>
      <p> </p>
      <p> </p>
    </article>
  </body>
</html>