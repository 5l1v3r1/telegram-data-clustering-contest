<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/03/menghi-macerata-battuta-al-tie-break-tuscania-rovina-lesordio-alla-marpel-arena/1320804/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-03T21:10:12+00:00"/>
    <meta property="og:title" content="Menghi Macerata battuta al tie break, Tuscania rovina l’esordio alla MarPel Arena"/>
    <meta property="og:description" content="VOLLEY A3 - I biancorossi si portano due volte in vantaggio nel computo dei set, ma vengono raggiunti e poi cedono al quinto"/>
  </head>
  <body>
    <article>
      <h1>Menghi Macerata battuta al tie break, Tuscania rovina l’esordio alla MarPel Arena</h1>
      <h2>VOLLEY A3 - I biancorossi si portano due volte in vantaggio nel computo dei set, ma vengono raggiunti e poi cedono al quinto</h2>
      <address><time datetime="2019-11-03T21:10:12+00:00">03 Nov 2019, 21:10</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F03%2Fmenghi-macerata-battuta-al-tie-break-tuscania-rovina-lesordio-alla-marpel-arena%2F1320804%2F">Condividi8</a><a href="https://twitter.com/intent/tweet?text=Menghi+Macerata+battuta+al+tie+break%2C++Tuscania+rovina+l%27esordio+alla+MarPel+Arena&amp;url=https%3A%2F%2Fwww.cronachemaceratesi.it%2F2019%2F11%2F03%2Fmenghi-macerata-battuta-al-tie-break-tuscania-rovina-lesordio-alla-marpel-arena%2F1320804%2F">Tweet</a>Email8 Condivisioni</p>
      <p> </p>
      <p> </p>
      <p><b>La prima partita alla Marpel Arena della Menghi Macerata conferma lo spettacolo promesso alla vigilia ma coincide con una sconfitta. Il 2 a 3 finale dimostra tuttavia quanto è stata combattuta la sfida tra le due squadre. I biancorossi hanno iniziato bene, andando in vantaggio per due volte, poi dal quarto set sono cominciate a mancare un po’ di energie agli uomini di Adriano Di Pinto e Tuscania è riuscita a ribaltarla. Una vittoria non semplice per la formazione ospite che anche al tie-break ha rischiato di farsi raggiungere nel finale dopo un emozionante recupero da parte di Macerata, interrotto però sul più bello. Alla Menghi resta una partita giocata alla pari contro una delle squadre più in forma del campionato e il punto conquistato. </b>Il coach Adriano Di Pinto si affida all’esperienza di Porcello e Monopoli, il solito Gabbanelli come libero, poi Nasari, Gabriele e Rizo. Il cubano biancorosso ha giocato una partita nella partita con la sfida a distanza con l’altro opposto, Polluaar, affiancato dal decisivo Rossatti, De Paola, Ceccobello al centro e Pace libero. Tuscania inizia bene la gara e va avanti 2-10, con Macerata che si ritrova subito ad inseguire.</p>
      <figure>
        <img src="https://cdn.cronachemaceratesi.it/wp-content/uploads/2019/02/Adriano-Di-Pinto-325x244.jpg"/>
        <figcaption>Coach Adriano Di Pinto</figcaption>
      </figure>
      <p>Polluaar si dimostra temibile ma i biancorossi ci credono e con pazienza costruiscono la rimonta, 17-17, poi il muro di Rizo proprio su Polluaar spiana il vantaggio di Macerata che chiude il set 25-22 con l’ace di Calonico. Di nuovo avanti Tuscania nel secondo set, che resiste al ritorno dei biancorossi e mantiene il +4. Macerata commette troppi errori e permette agli avversari di allontanarsi fino al 16-25. I padroni di casa si riscattano subito dopo, riuscendo stavolta a scappare via e tornare in vantaggio, 2 a 1. Tuscania rimanda però tutto al tie-break: il quarto set inizia con un testa a testa, poi gli ospiti vanno avanti +4; Macerata sembra aver speso tanto, riesce comunque a restare in partita ma si arrende 21-25. Di nuovo è Tuscania a scappare anche nell’ultimo set, poi l’ingresso di Stella e la sua serie in battuta regala una speranza, con Rizo che porta Macerata sull’11-12. Sul più bello però gli avversari trovano due punti decisivi e Rossatti chiude 11-15.</p>
      <p>
        <b>Il tabellino:</b>
      </p>
      <p>
        <b>MENGHI MACERATA – MAURY’S COM CAVI TUSCANIA 2-3 (25-22, 16-25, 25-17, 21-25, 11-15)</b>
      </p>
      <p><b>MENGHI MACERATA:</b> Nasari 14, Porcello 6, Menichetti 1, Calonico 6, Poli 1, Gabriele 14, Bruno 1, Monopoli 6, Stella, Rizo 18, Gabbanelli. Allenatore: Adriano Di Pinto.</p>
      <p><b>MAURY’S COM CAVI TUSCANIA:</b> Buzzelli, Leoni 6, Pace, De Paola 9, Rossatti 18, Ceccoli, Ferraro 3, Ceccobello 10, Tognoni, Polluaar 15. Allenatore: Tofoli.</p>
      <p><b>ARBITRI:</b> Deborah Proietti, Alessandro Oranelli</p>
    </article>
  </body>
</html>