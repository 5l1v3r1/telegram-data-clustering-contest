<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/rohit-breaks-records-of-dhoni-and-kohli-in-same-match282.html"/>
    <meta property="og:site_name" content="DoolNews"/>
    <meta property="article:published_time" content="2019-11-03T21:43:00+00:00"/>
    <meta property="og:title" content="പുറത്തായത് ആദ്യ ഓവറിലെ അഞ്ചാം പന്തില്‍; എന്നിട്ടും തകര്‍ത്തത് രണ്ട് സൂപ്പര്‍ താരങ്ങളുടെ റെക്കോഡുകള്‍; രോഹിത് ശര്‍മയ്ക്ക് ഇന്നു നേട്ടങ്ങളുടെ ദിനം"/>
    <meta property="og:description" content="Bangladesh Cricket Cricket Indian Cricket Mahendra Singh Dhoni Rohit Sharma Virat Kohli Football ന്യൂദല്‍ഹി: ഒരൊറ്റ മത്സരത്തില്‍ത്തന്നെ രണ്ട് റെക്കോഡുകള്‍ സ്വന്തമാക്കാനായ"/>
  </head>
  <body>
    <article>
      <h1>പുറത്തായത് ആദ്യ ഓവറിലെ അഞ്ചാം പന്തില്‍; എന്നിട്ടും തകര്‍ത്തത് രണ്ട് സൂപ്പര്‍ താരങ്ങളുടെ റെക്കോഡുകള്‍; രോഹിത് ശര്‍മയ്ക്ക് ഇന്നു നേട്ടങ്ങളുടെ ദിനം</h1>
      <address><time datetime="2019-11-03T21:43:00+00:00">03 Nov 2019, 21:43</time> by <a rel="author">സ്പോര്‍ട്സ് ഡെസ്‌ക്</a></address>
      <p>ന്യൂദല്‍ഹി: ഒരൊറ്റ മത്സരത്തില്‍ത്തന്നെ രണ്ട് റെക്കോഡുകള്‍ സ്വന്തമാക്കാനായതിന്റെ സന്തോഷത്തിലാണ് ഇന്ത്യന്‍ ക്രിക്കറ്റ് താരം രോഹിത് ശര്‍മ. ബംഗ്ലാദേശിനെതിരായ ആദ്യ ട്വന്റി-20 മത്സരത്തില്‍ ക്യാപ്റ്റനായതിനു പിന്നാലെ മുന്‍ ക്യാപ്റ്റന്‍ മഹേന്ദ്ര സിങ് ധോനിയുടെയും വിശ്രമത്തിലുള്ള ക്യാപ്റ്റന്‍ വിരാട് കോഹ്‌ലിയുടെയും റെക്കോഡുകളാണ് താരം മറികടന്നത്.</p>
      <p>ഇന്ത്യക്കു വേണ്ടി ഏറ്റവുമധികം ട്വന്റി-20 മത്സരങ്ങള്‍ കളിക്കുന്ന താരമെന്ന റെക്കോഡാണു കളിക്കളത്തിലിറങ്ങും മുന്‍പേ രോഹിത് സ്വന്തമാക്കിയത്. 99-ാം ട്വന്റി-20 മത്സരത്തിലാണ് രോഹിത് ഇന്നു കളിച്ചത്. 98 മത്സരങ്ങള്‍ കളിച്ച ധോനിയുടെ റെക്കോഡാണ് മറികടന്നത്.</p>
      <p>കളത്തിലിറങ്ങി റണ്‍സെടുക്കാന്‍ തുടങ്ങിയതോടെ കോഹ്‌ലിയുടെയും റെക്കോഡ് രോഹിത് മറികടന്നു. അന്താരാഷ്ട്ര ട്വന്റി-20 മത്സരങ്ങളില്‍ ഏറ്റവുമധികം റണ്‍സെടുത്ത താരമെന്ന റെക്കോഡാണ് എട്ട് റണ്‍സ് കൂടി അക്കൗണ്ടില്‍ കൂട്ടിച്ചേര്‍ത്ത് രോഹിത് സ്വന്തമാക്കിയത്. 2,450 റണ്‍സാണ് രോഹിതിനുള്ളത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>എന്നാല്‍ രണ്ടാം റെക്കോഡ് സ്വന്തമാക്കിയ ശേഷം ഉടന്‍തന്നെ രോഹിത് (9) പുറത്തായി. ഷഫിയുള്‍ ഇസ്‌ലാമിന്റെ പന്തില്‍ ആദ്യ ഓവറിലെ അഞ്ചാം പന്തിലാണ് രോഹിത് പുറത്തായത്.</p>
      <related>
        <a href="https://www.doolnews.com/india-lost-1st-wicket-and-sanju-samson-is-not-playing272.html?utm_source=doolnews&amp;utm_medium=related"/>
      </related>
      <p>ഏറ്റവും കൂടുതല്‍ അന്താരാഷ്ട്ര ട്വന്റി-20 മത്സങ്ങള്‍ കളിച്ച താരങ്ങളുടെ പട്ടികയില്‍ രോഹിത് രണ്ടാം സ്ഥാനത്തെത്തിയിട്ടുമുണ്ട്. പാക്കിസ്ഥാന്‍ മുന്‍ ക്യാപ്റ്റന്‍ ഷാഹിദ് അഫ്രീദിയും രണ്ടാം സ്ഥാനത്തുണ്ട്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ദക്ഷിണാഫ്രിക്കയ്‌ക്കെതിരായ ടെസ്റ്റ് പരമ്പരയില്‍ മികച്ച ഫോമിലായിരുന്ന താരം, 529 റണ്‍സാണു നേടിയത്. അതില്‍ ആദ്യ ഡബിള്‍ സെഞ്ചുറിയും ഉള്‍പ്പെടും.</p>
      <p>ദക്ഷിണാഫ്രിക്കയ്‌ക്കെതിരായ ട്വന്റി-20 പരമ്പരയില്‍ കോഹ്‌ലിക്കു വിശ്രമം അനുവദിച്ചതോടെയാണ് രോഹിത് ക്യാപ്റ്റന്‍ സ്ഥാനത്തെത്തിയത്.</p>
      <figure>
        <iframe src="https://www.youtube.com/embed/lbdKWenxPOw" width="500" height="281" data-service="Youtube" scrolling="no"/>
      </figure>
    </article>
  </body>
</html>