<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637908/%D8%AA%D8%AD%D8%B1%DB%8C%D9%85%E2%80%8C%D9%87%D8%A7-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D8%A8%D9%87-%D9%86%D8%A7%D8%AF%D8%B1%D8%B3%D8%AA%DB%8C-%D8%B4%DA%A9%D9%84-%DA%AF%D8%B1%D9%81%D8%AA%D9%87-%D9%88-%D8%A8%D8%A7%DB%8C%D8%AF-%D8%A8%D8%B1%D8%AF%D8%A7%D8%B4%D8%AA%D9%87-%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T21:31:00+00:00"/>
    <meta property="og:title" content="تحریم‌ها علیه ایران به نادرستی شکل گرفته و باید برداشته شود"/>
    <meta property="og:description" content="سفیر فرانسه در ایران گفت: معتقدیم فضای تحریم‌ها به نادرستی شکل گرفته است و باید برداشته شوند زیرا ایران و مردمش می‌توانند کمک بزرگی برای .."/>
  </head>
  <body>
    <article>
      <h1>
        <a href="https://www.bultannews.com/fa/news/637908/%D8%AA%D8%AD%D8%B1%DB%8C%D9%85%E2%80%8C%D9%87%D8%A7-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D8%A8%D9%87-%D9%86%D8%A7%D8%AF%D8%B1%D8%B3%D8%AA%DB%8C-%D8%B4%DA%A9%D9%84-%DA%AF%D8%B1%D9%81%D8%AA%D9%87-%D9%88-%D8%A8%D8%A7%DB%8C%D8%AF-%D8%A8%D8%B1%D8%AF%D8%A7%D8%B4%D8%AA%D9%87-%D8%B4%D9%88%D8%AF">تحریم‌ها علیه ایران به نادرستی شکل گرفته و باید برداشته شود</a>
      </h1>
      <h2>سفیر فرانسه در ایران گفت: معتقدیم فضای تحریم‌ها به نادرستی شکل گرفته است و باید برداشته شوند زیرا ایران و مردمش می‌توانند کمک بزرگی برای ..</h2>
      <address><time datetime="2019-11-03T21:31:00+00:00">03 Nov 2019, 21:31</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، عباس رضایی در دیدار فیلیپ تیه بو سفیر فرانسه در<b> ایران</b> با وی ضمن بیان ظرفیت‌های استان در زمینه‌های مختلف از جمله صنعت، گردشگری و دانشگاهی اظهار داشت: <b>امنیت</b> و آرامش خوبی در سراسر استان حاکم است.</p>
      <p>استاندار اصفهان با بیان اینکه اصفهان هم تاریخی، هم توریستی و هم فرهنگی است که این ظرفیت‌ها می‌تواند روابط دوجانبه را به شهرهای فرانسه درپی داشته باشد تصریح کرد: توسعه روابط گردشگری دو طرف ظرفیت خوبی برای همکاری‌های دوجانبه است.</p>
      <p>وی افزود: توسعه گردشگر و تبادل توریست باعث نزدیکی بیشتر ملت‌ها و فرهنگ جاری در زندگی آن‌ها می‌شود که امیدوارم بیش از پیش محقق شود.</p>
      <p>رضایی انسجام امروز ملت ایران را علی‌رغم همه تحریم‌های ظالمانه امریکا مثبت ارزیابی کرد و گفت: انتظار داریم دولت فرانسه نگاه واقع‌بینانه‌ای نسبت به ملت ایران داشته باشد .</p>
      <p>استاندار اصفهان تسهیل در ارائه روادید از سوی فرانسه را نکته‌ای مهم دانست گفت: این مسئله می‌تواند روابط دو کشور در بخش‌های گردشگری و اقتصادی را توسعه دهد.</p>
      <p>وی افزود: مردم علی‌رغم تحریم‌های ناجوانمردانه آمریکا در آرامش به زندگی خود مشغول هستند و این دولت امریکا است که شکست واقعی را برابر مقاومت ملت ایران خورده است و امروز با انسجام و همدلی بین دولت و ملت، 200 واحد اقتصادی و صنعتی که تعطیل‌شده بودند به چرخه تولید بازگشتند و درصد اشتغال نیز نسبت به سال قبل افزایش داشته است.</p>
      <p>رضایی با بیان اینکه دولت و ملت ایران هیچگاه چیزی اضافه از حق خود نخواستند و در برجام نیز طبق آن حرکت کردند و امریکا در برابر برجام بدعهدی نشان داده و به تعهدات خود عمل نکرده است، عنوان کرد: ملت ایران امروز اعتقاد دارد چه تعهدی وجود دارد اگر توافق جدید شکل گرفت طرف مقابل دوباره بدعهدی نکند و امروز اروپا باید استقلال خود را در اجرای تعهدات برجام نشان دهد.</p>
      <p>استاندار اصفهان خاطرنشان کرد: هماهنگی‌های بیشتر و نزدیک‌تر وزارت خارجه فرانسه با وزارت خارجه ایران می‌تواند مسائل را حل کند زمینه‌های سرمایه‌گذاری فراهم گردد بنابراین اگر فرانسه آماده باشد چند طرح مهم مانند فرودگاه، قطار سریع‌السیر و آب‌رسانی برای سرمایه‌گذاری داریم که کارهای مطالعاتی و کارشناسی آن‌ها انجام شده است.</p>
      <p>در امنیت و آرامش اصفهان تردیدی نیست</p>
      <p>فیلیپ تیه بو نیز در این دیدار اظهار داشت: تردیدی در وجود امنیت و آرامش در اصفهان نیست و مایه فخر و مباهات است که به اصفهان نصف جهان سفر کرده‌ام و با استاندار شهر فرهنگ و هنر دیدار می‌کنم.</p>
      <p>سفیر فرانسه در ایران ادامه داد: زمینه‌های توسعه همکاری اصفهان و فرانسه را بررسی می‌کنم و بر همین مبنا توسعه همکاری‌های دانشگاهی و دیگر فعالیت‌های مشترک را در دستور کار قرار می‌دهم چراکه اهمیت و اولویت‌های همکاری در استوارنامه من ذکر شده است.</p>
      <p>وی تأکید کرد: در ماه‌های گذشته سعی داشتیم تا تنش‌ها را کاهش دهیم و تحریم‌ها رفع شوند و همچنان نیز مایل به گفتگوهای ادامه‌دار در این خصوص هستیم و امیدواریم روابط اقتصادی، فرهنگی و ... بین ایران، فرانسه و دیگر کشورها، روز به روز پویاتر شود.</p>
      <p>تیه بو اضافه کرد: معتقدیم فضای تحریم‌ها به نادرستی شکل گرفته است و باید برداشته شوند زیرا ایران و مردمش می‌توانند کمک بزرگی برای بخش‌های بین‌المللی کشورهای مختلف و حل مسائل منطقه‌ای و جهانی باشد.</p>
      <p>سفیر فرانسه در ایران تصریح کرد: معتقدیم باید از جنگ تمدن‌ها دوری کنیم و به گفتگوی تمدن‌ها روی آوریم که این موضوع می‌تواند هدف خوبی برای از سرگیری روابط بین کشورها باشد تا فعالیت‌های اقتصادی و حمل و نقلی نیز به تدریج گسترش یابد.</p>
      <p>وی ادامه داد:‌از کیفیت و سطح دانشگاه‌های اصفهان آگاهی دارم و شرایط خوبی برای بورسیه دانشجوهای ایرانی نیز وجود دارد البته تردیدی وجود ندارد که استاندار اصفهان نیز فردی دانشگاهی و عالی‌رتبه است.</p>
      <p>تیه بو عنوان کرد: از مسائل کلی بین آمریکا و ایران آگاهی داریم و از آنجایی که فرانسه نیز عضو برجام است سعی در حفظ برجام دارد زیرا آن را توافق خوبی می‌دانیم که منافع ایران را نیز تأمین می‌کند.</p>
      <p>سفیر فرانسه در ایران خاطرنشان کرد: من به خلاقیت‌های ایران برای عبور از بحران‌ها ایمان دارم و معتقدم با وجود عدم پایبندی یک طرف به برجام می‌توان همکاری‌های خود را با کشورها گسترش داد.</p>
    </article>
  </body>
</html>