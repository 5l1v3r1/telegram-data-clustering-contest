<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/3/7230879/"/>
    <meta property="og:site_name" content="Українська правда"/>
    <meta property="article:published_time" content="2019-11-03T21:33:18+00:00"/>
    <meta property="og:title" content="Пєсков: РФ не відмовляється від транзиту через Україну, але Київ сам не прагне"/>
    <meta property="og:description" content="Росія не збирається відмовлятися від транзиту газу через Україну навіть за наявності альтернативних маршрутів, але поки сам Київ не прагне до домовленостей з цього питання, заявив речник Путіна."/>
  </head>
  <body>
    <article>
      <h1>Пєсков: РФ не відмовляється від транзиту через Україну, але Київ сам не прагне</h1>
      <address>
        <time datetime="2019-11-03T21:33:18+00:00">03 Nov 2019, 21:33</time>
      </address>
      <p>Росія не збирається відмовлятися від транзиту газу через Україну навіть при наявності альтернативних маршрутів, але поки сам Київ не прагне до домовленостей з цього питання.</p>
      <p><b>Джерело:</b> прес-секретар президента РФ Дмитро Пєсков в ефірі телеканалу "Росія-1", повідомляє <a href="https://tass.ru/ekonomika/7076285">ТАСС</a></p>
      <p><b>Дослівно:</b> "Зараз Росія буде мати можливості гарантовано здійснювати необхідні поставки споживачам на Заході за рахунок інших альтернативних маршрутів. Чи використовує Росія це? Однозначно ні".</p>
      <p>"Президент Путін говорив, що ми не відмовляємося від транзиту через Україну, але ми не можемо це робити, якщо цього не хочуть наші українські візаві", - заявив Пєсков.</p>
      <p><b>Деталі:</b> Прес-секретар Путіна при цьому підкреслив, що продовження транзиту газу через територію України потрібно самій Україні.</p>
      <p>"Крім того, як можна взагалі говорити про щось і прагнути якихось домовленостей, якщо триває така вакханалія у <a href="https://www.pravda.com.ua/news/2019/11/2/7230821/">Стокгольмському арбітражі</a>. І Путін чітко сказав, що, хлопці, давайте, треба спершу відмовитися від якихось вимог, досить абсурдних, а потім вже домовлятися", - додав Пєсков. </p>
      <p>
        <b>Нагадаємо:</b>
      </p>
      <ul>
        <li>Раніше у Брюсселі відбулися тристоронні газові переговори між Україною, Росією та ЄС про новий довгостроковий контракт на транзит російського газу через Україну, після яких віцепрезидент Єврокомісії Марош Шефчович висловив розчарування.</li>
        <li>Шефчович зазначив, що <a href="https://www.eurointegration.com.ua/news/2019/10/28/7102377/">не вдалося домовитись</a> щодо тривалості контракту, обсягів та тарифів. За його словами, параметри, які він представив, були прийнятні для українських партнерів, але росіяни на них не погоджувалися.</li>
        <li>Виконавчий директор "Нафтогазу" Юрій Вітренко заявив <a href="https://www.epravda.com.ua/news/2019/10/29/653072/">про підготовку нового позову</a> до російського "Газпрому".</li>
        <li>У свою чергу президент РФ Володимир Путін закликав <a href="https://www.pravda.com.ua/news/2019/10/31/7230552/">обнулити усі вимоги</a> як зі сторони "Нафтогазу", так і з боку "Газпрому" у газовій суперечці. </li>
      </ul>
      <related>
        <a href="https://www.pravda.com.ua/news/2019/11/3/7230877/"/>
        <a href="https://www.pravda.com.ua/news/2019/11/3/7230864/"/>
        <a href="https://www.pravda.com.ua/news/2019/11/3/7230862/"/>
      </related>
    </article>
  </body>
</html>