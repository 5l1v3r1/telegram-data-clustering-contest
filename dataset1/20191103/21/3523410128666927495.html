<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637901/%D8%AA%D8%B1%D8%A7%D9%85%D9%BE-%D9%87%D9%88%DB%8C%D8%AA-%D8%A7%D9%81%D8%B4%D8%A7%DA%AF%D8%B1-%D8%AC%D8%A7%D9%85%D8%B9%D9%87-%D8%A7%D8%B7%D9%84%D8%A7%D8%B9%D8%A7%D8%AA%DB%8C-%D8%B1%D8%A7-%D9%81%D8%A7%D8%B4-%DA%A9%D9%86%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T21:01:00+00:00"/>
    <meta property="og:title" content="ترامپ: هویت افشاگر جامعه اطلاعاتی را فاش کنید"/>
    <meta property="og:description" content="رئیس‌جمهور آمریکا خواستار آن شد که هویت فرد افشاگری که اقداماتش مبنایی برای به جریان افتادن فرآیند فعلی استیضاح او شده فاش شود."/>
  </head>
  <body>
    <article>
      <h1>
        <a href="https://www.bultannews.com/fa/news/637901/%D8%AA%D8%B1%D8%A7%D9%85%D9%BE-%D9%87%D9%88%DB%8C%D8%AA-%D8%A7%D9%81%D8%B4%D8%A7%DA%AF%D8%B1-%D8%AC%D8%A7%D9%85%D8%B9%D9%87-%D8%A7%D8%B7%D9%84%D8%A7%D8%B9%D8%A7%D8%AA%DB%8C-%D8%B1%D8%A7-%D9%81%D8%A7%D8%B4-%DA%A9%D9%86%DB%8C%D8%AF">ترامپ: هویت افشاگر جامعه اطلاعاتی را فاش کنید</a>
      </h1>
      <h2>رئیس‌جمهور آمریکا خواستار آن شد که هویت فرد افشاگری که اقداماتش مبنایی برای به جریان افتادن فرآیند فعلی استیضاح او شده فاش شود.</h2>
      <address><time datetime="2019-11-03T21:01:00+00:00">03 Nov 2019, 21:01</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، دونالد<b> ترامپ</b> رئیس‌جمهور آمریکا در توییتی با خطاب قرار دادن مستقیم عامل افشاگر جامعه اطلاعاتی آمریکا که گزارش‌ها و اقداماتش درخصوص گفت‌وگوی تلفنی جنجالی ترامپ در ماه ژوئیه با ولودیمیر زلنسکی رئیس‌جمهور اوکراین باعث آغاز فرآیند <b>استیضاح</b> او شد، اظهار کرد که این شخص باید هویت خود را افشا کند چرا که موضوع را اشتباه متوجه شده است.</p>
      <p>ترامپ در این توییت خود همچنین مدعی شد رسانه‌های اخبار دروغ که بازوی حزب دموکرات هستند علاوه بر مطلع بودن از<b> هویت افشاگر</b> مخالف وی نمی‌خواهند هویتش را افشا کنند زیرا در آن صورت باید تاوانی سنگین بپردازند.</p>
      <p>در توییت ترامپ نوشته شد: "این افشاگر اشتباه فهمید که باید قدم جلو بگذارد. رسانه‌های اخبار دروغ می‌دانند او چه کسی است اما با توجه به اینکه بازوی حزب دموکرات هستند. خواستار افشای هویت او نیستند چون در آن صورت تاوان سنگینی برای پرداخت کردن وجود خواهد داشت. هویت این افشاگر را فاش کنید و به حقه استیضاح پایان دهید."</p>
      <p>ترامپ همچنین در یک سخنرانی دیگر جو بایدن نامزد ریاست‌جمهوری حزب دموکرات را مجدداً مورد حمله قرار داد و در عین حال او را به تمسخر گرفت.</p>
      <p>وی با اشاره به گزارش‌ها در خصوص اینکه جو بایدن چند سال پیش اوکراین را با خودداری از اعطای یک کمک یک میلیارد دلاری تحت فشار قرار داد تا با تغییر دادستان این کشور از معاملات تجاری پسرش هانتر بایدن محافظت کند، گفت: من از این رفتار بایدن تحت تاثیر قرار گرفتم و فکر نمی‌کردم او انقدر انرژی و قدرت ذهنی داشته باشد!</p>
      <p>ترامپ به کنایه و تمسخر گفت: تنها راه شکستن او در انتخابات این است که دوباره به سراغ اوکراین برویم.</p>
      <p>رئیس‌جمهور آمریکا گفت: من در اینجا با کسی به نام جو بایدن خوابالو مواجه هستم. چطور این فرد را شکست دهم؟ هی من حدس می‌زنم تنها یک راه برای این هدف هست. بیایید دوباره برای کمک با دولت اوکراین تماس بگیریم!</p>
    </article>
  </body>
</html>