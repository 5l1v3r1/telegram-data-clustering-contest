<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544614.html/%D9%86%D8%B8%D9%85-%D9%86%D9%88%DB%8C%D9%86-%D8%A7%D8%AF%D8%B9%D8%A7%DB%8C--%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AF%D9%84%DB%8C%D9%84-%D8%B6%D8%B9%D9%81-%D9%86%D8%B8%D8%A7%D9%85--%D9%88-%D8%A7%D9%82%D8%AA%D8%B5%D8%A7%D8%AF--%D8%AF%D8%B1-%D8%AD%D8%A7%D9%84-%D9%81%D8%B1%D9%88%D9%BE%D8%A7%D8%B4--%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T21:33:00+00:00"/>
    <meta property="og:title" content="نظم نوین ادعایى آمریکا به‌دلیل ضعف نظامى و اقتصادى در حال فروپاشى است"/>
    <meta property="og:description" content="کارشناس مسائل سیاسی گفت: نظم نوین ادعایى آمریکا که پس از پایان جنگ سرد ایجاد شده بود به‌دلیل ضعف نظامى و اقتصادى این کشور در حال فروپاشى است و متعاقب زوال آمریکا، قدرت‌هاى جدیدى نیز در حال ظهور هستند که نگاه تجدیدنظر طلبانه به نظم آمریکایى دارند."/>
  </head>
  <body>
    <article>
      <h1>نظم نوین ادعایى آمریکا به‌دلیل ضعف نظامى و اقتصادى در حال فروپاشى است</h1>
      <h2>کارشناس مسائل سیاسی:</h2>
      <address>
        <time datetime="2019-11-03T21:33:00+00:00">03 Nov 2019, 21:33</time>
      </address>
      <p>کارشناس مسائل سیاسی گفت: نظم نوین ادعایى آمریکا که پس از پایان جنگ سرد ایجاد شده بود به‌دلیل ضعف نظامى و اقتصادى این کشور در حال فروپاشى است و متعاقب زوال آمریکا، قدرت‌هاى جدیدى نیز در حال ظهور هستند که نگاه تجدیدنظر طلبانه به نظم آمریکایى دارند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محسن رحمانی واسوکلایی در گفت‌وگو با خبرنگار <a href="http://www.bloghnews.com/">بلاغ</a> با بیان اینکه در عرصه افول قدرت نرم آمریکا نیز مصادیق کمتر از قدرت سخت نیست گفت: در سال‌هاى اخیر به‌دلیل اقدامات ترامپ، آمریکا در عرصه بین‌المللى تنهاتر شده است و نظرسنجى مؤسسه «پیو» نشان مى‌دهد دیدگاه مردم جهان درباره آمریکا منفى‌تر از گذشته شده و عملکرد «دونالد ترامپ» رئیس‌جمهور آمریکا موجب شده تا حتى در کشورهاى متحد واشنگتن هم اعتماد افکار عمومى به ایالات متحده کاهش یابد.<br/><br/>وی تلاش اروپا براى خروج ازسلطه آمریکا به بهانه مخالفت با راهبردآمریکا در خروج از برجام را از جلوه‌هاى دیگر تضعیف قدرت نرم آمریکاست  دانست و بیان کرد: براساس گزارش فایننشال تایمز،هایکو ماس، وزیر امور خارجه آلمان در یک نشریه آلمانى زبان نوشت: «اروپا نباید به آمریکا اجازه دهد که مانند آقابالاسر عمل کند به‌همین‌دلیل ضرورى است که ما استقلال اروپا را از طریق ایجاد کانال‌هایى براى انجام پرداخت‌هایمان، مستقل از آمریکا حفظ کنیم. باید صندوق اروپائى پول را مستقل از سیستم سوئیفت برپا کنیم.<br/><br/>کارشناس مسائل سیاسی عرصه عراق را یکى دیگر  از مظاهر افول قدرت آمریکا بیان کرد و افزود: القدس العربى نشریه عرب زبان چاپ لندن با اشاره به این‌که آمریکا در عراق ۳ بر صفر به متحدان ایران باخت، تصریح کرد که ایران در تحولات عراق ۳ بر صفر از آمریکا جلو افتاده و نفوذ به مراتب بیشترى از آمریکا دارد این نشریه در ادامه مى‌نویسد: پس از پایان فاز طولانى‌مدت انتخاب «برهم صالح» به‌عنوان رئیس‌جمهور عراق و عادل عبدالمهدى به‌عنوان مأمور تشکیل کابینه، فعالان شبکه‌هاى اجتماعى در عراق، دائما جمله سه هیچ به نفع ایران را تکرار مى‌کنند.<br/><br/>رحمانی تصریح کرد: ائتلاف سه‌گانه میان اسرائیل، عربستان و آمریکا به‌طرز فاجعه‌بارى در تمامى جبهه‌ها چه در مقابل لبنان، سوریه و عراق و چه در مقابل ایران و یمن شکست خورده است در حالى که ترامپ بارها بر شکست سیاست‌هاى آمریکا در منطقه غرب آسیا (خاورمیانه) به رغم هفت هزار میلیارد دلار اعتراف کرده است.<br/> <br/>وی با بیان اینکه مجموعه‌اى از اقدامات آمریکا طى ۴۰ سال گذشته براى برقرارى موازنه استراتژیک به نفع غرب در منطقه راهبردى غرب آسیا (خاورمیانه) تماماً به‌لحاظ سیاسى و نظامى با شکست مواجه شده است اظهار کرد: لشکرکشى‌هاى آمریکا در دهه اخیر با هزینه‌هاى سنگین به این منطقه نه تنها هیچ سودى براى آمریکا نداشته، بلکه نتیجه عکس داده است به‌عنوان نمونه، آمریکایى‌ها در عراق بسیار هزینه کردند، لکن بدترین نتیجه ممکن را تاکنون به دست آورده‌اند.<br/><br/>کارشناس مسائل سیاسی با اشاره به اینکه متحدان سیاسى آمریکا در جهان اسلام، متزلزل، بعضاً فروریخته و یا در حال فروریختن هستند گفت: رژیم صهیونیستى به رغم تمامى حمایت‌ها و کمک‌هاى آمریکا در حال فروریختن است، چهار جنگ ۳۳ روزه، ۲۲روزه و هشت روزه و ۵۸ روزه، نشان داد که چگونه موازنه قدرت در منطقه، به ضرر اسرائیل غاصب و حامیان غربى‌اش و به نفع انقلاب اسلامى تغییر کرده است.<br/> <br/>رحمانی خاطرنشان کرد: نظم نوین ادعایى آمریکا که پس از پایان جنگ سرد ایجاد شده بود به‌دلیل ضعف نظامى و اقتصادى این کشور در حال فروپاشى است و متعاقب زوال آمریکا، قدرت‌هاى جدیدى نیز در حال ظهور هستند که نگاه تجدیدنظر طلبانه به نظم آمریکایى دارند و به‌خاطر این‌که قواعد و هنجارهاى آن‌را قبول ندارند، درصدند در نظم جهانى آینده نقش مهمى ایفا کنند.<br/><br/>وی با بیان اینکه انتخاب ترامپ به عنوان رئیس جمهور آمریکا روند نزولی این کشور را تسریع می‌بخشد گفت: ترامپ در ظاهر شعار بازگرداندن قدرت آمریکا را سر مى‌دهد، اما او علاوه بر ناکامى در حل مشکلات بنیادین آمریکا، بر دشوارى‌هاى این کشور به‌ویژه در عرصه جهانى خواهد افزود و افول جایگاه ه برترى طلبانه این کشور را تسریع خواهد کرد.<br/><br/>انتهای پیام/</p>
    </article>
  </body>
</html>