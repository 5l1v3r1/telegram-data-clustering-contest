<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/3/7230880/"/>
    <meta property="og:site_name" content="Українська правда"/>
    <meta property="article:published_time" content="2019-11-03T21:41:18+00:00"/>
    <meta property="og:title" content="Кабмін ухвалив проект держбюджету-2020 до другого читання"/>
    <meta property="og:description" content="Кабінет міністрів ухвалив проект держбюджету на 2020 рік до другого читання."/>
  </head>
  <body>
    <article>
      <h1>Кабмін ухвалив проект держбюджету-2020 до другого читання</h1>
      <address>
        <time datetime="2019-11-03T21:41:18+00:00">03 Nov 2019, 21:41</time>
      </address>
      <p>Кабінет міністрів ухвалив проект держбюджету на 2020 рік до другого читання.</p>
      <p><b>Джерело:</b> <a href="https://www.kmu.gov.ua/ua/news/uryad-proviv-pozachergove-zasidannya-klyuchovi-rishennya">пресслужба КМУ</a> за підсумком позачергового засідання уряду 3 листопада </p>
      <p><b>Деталі:</b> На засіданні Кабміну було опрацьовано висновки Верховної Ради та враховано рішення РНБО  і комісії щодо розподілу коштів на інвестпроекти.</p>
      <p><b>Пряма мова </b>міністра фінансів Оксани Маркарової: "Бюджет ухвалено з доопрацюванням. Ми завершимо і якнайшвидше передамо документ до Верховної Ради. Відзавтра ми будемо обговорювати проект бюджету і після подачі представимо людям головний фінансовий документ країни". </p>
      <p>Разом з тим нардеп від "ЄС" <b>Олексій Гончаренко</b>, присутній на засіданні КМУ, <a href="https://www.facebook.com/alexeygoncharenko/posts/2660060367366517">зазначив</a>: "Між першим і другим читанням Кабмін так і не знайшов коштів для підвищення зарплат вчителям. Додано разову виплату молодим вчителям у розмірі 10 прожиткових мінімумів (20 тис грн). Зміна власне зарплат вчителів залишилося на рівні інфляція +2%".</p>
      <p>
        <b>Нагадаємо, </b>
      </p>
      <ul>
        <li>Верховна Рада ухвалила законопроект про бюджет на 2020 рік <a href="https://www.epravda.com.ua/news/2019/10/18/652716/">у першому читанні</a> 18 жовтня. </li>
        <li>Основні показники проекту державного бюджету на 2020 рік: <b>Доходи </b>державного бюджету на 2020 рік (з трансфертами) передбачені у сумі <b>1 079,5 млрд грн</b>, у тому числі загального фонду –<b> 962,7 млрд грн</b>., <b>видатки</b> - у сумі <b>1170,0 млрд грн. </b><b>Видатки на національну безпеку і оборону</b> становлять 245,8 млрд гривень, що на 33,8 млрд більше, ніж у 2019 році.</li>
        <li>У Кабміні заявили, що бюджет розрахували на макроекономічному прогнозі, який склали весною 2019 року. Після затвердження нового макроекономічного прогнозу показники у бюджеті переглянуть.</li>
        <li>Глава уряду Олексій Гончарук заявив, що держбюджет-2020 стане <a href="https://www.pravda.com.ua/news/2019/09/16/7226384/">останнім, що ухвалюється лише на рік</a>.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/10/25/7230082/"/>
        <a href="https://www.epravda.com.ua/news/2019/10/24/652937/"/>
        <a href="https://www.pravda.com.ua/news/2019/10/24/7229936/"/>
      </related>
    </article>
  </body>
</html>