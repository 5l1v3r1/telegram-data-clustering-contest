<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/basquet/Llico-Spar-CityLift-Girona-Salamanca_0_2337966222.html"/>
    <meta property="og:site_name" content="Ara.cat"/>
    <meta property="article:published_time" content="2019-11-03T21:15:07+00:00"/>
    <meta property="og:title" content="Lliçó defensiva de l’Spar CityLift Girona a Salamanca"/>
    <meta property="og:description" content="L’equip català es queda com a únic equip invicte de la Lliga Femenina Endesa"/>
  </head>
  <body>
    <article>
      <h1>Lliçó defensiva de l’Spar CityLift Girona a Salamanca</h1>
      <h2>L’equip català es queda com a únic equip invicte de la Lliga Femenina Endesa</h2>
      <address>
        <time datetime="2019-11-03T21:15:07+00:00">03 Nov 2019, 21:15</time>
      </address>
      <p>Cop d’efecte de l’Spar CityLift Girona. L’equip català va aconseguir la victòria a la difícil pista del Perfumerías Avenida (57-68) i es va quedar com a únic equip invicte de la Lliga Femenina Endesa (7-0). El conjunt entrenat per Eric Surís va exhibir una bona defensa durant una segona meitat en què va esborrar les locals del parquet. A més, en atac va moure la pilota amb criteri i intel·ligència, dues virtuts que li van permetre repartir 17 assistències. Magalí Mendy, que va anotar 27 punts amb 7/11 en triples, va ser la màxima anotadora visitant.</p>
      <p>Després d’una primera meitat igualada en què el Perfumerías Avenida va aixecar el nivell físic del partit (29-25), l’Spar CityLift Girona va saber fer un pas endavant per dominar la segona meitat amb autoritat. Tot i tenir les baixes de Núria Martínez i Sonja Petrovic, l’equip català va jugar amb maduresa contra el gran rival de la competició. El vigent campió va fer goig. Laia Palau va portar la iniciativa en el joc i va saber llegir el tipus de partit que més li convenia al conjunt gironí.</p>
      <h3>El Cadí La Seu, en ratxa (61-65)</h3>
      <p>El Cadí La Seu va allargar la seva ratxa i es va endur la victòria de la pista del Mann-Filter Casablanca de Saragossa (61-65). L’equip entrenat per Bernat Canut acumula quatre triomfs seguits entre la Lliga Femenina Endesa i l’Eurocup.</p>
    </article>
  </body>
</html>