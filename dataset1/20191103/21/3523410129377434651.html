<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637924/%D9%87%D8%B2%DB%8C%D9%86%D9%87-%D8%AA%D9%88%D9%84%DB%8C%D8%AF-%D8%A8%D8%B1%D9%82-%D8%AA%D8%AC%D8%AF%DB%8C%D8%AF-%D9%BE%D8%B0%DB%8C%D8%B1-%D9%86%D8%B5%D9%81-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T21:51:00+00:00"/>
    <meta property="og:title" content="هزینه تولید برق تجدید پذیر نصف شده است"/>
    <meta property="og:description" content="رئیس ساتبا گفت: در زمان آغاز توسعه تجدیدپذیرها در سال ١٣٩٥، فرایند توسعه کیلووات ساعتی ١٤سنت بود که اکنون به شش تا هفت سنت رسیده و ..."/>
  </head>
  <body>
    <article>
      <h1>
        <a href="https://www.bultannews.com/fa/news/637924/%D9%87%D8%B2%DB%8C%D9%86%D9%87-%D8%AA%D9%88%D9%84%DB%8C%D8%AF-%D8%A8%D8%B1%D9%82-%D8%AA%D8%AC%D8%AF%DB%8C%D8%AF-%D9%BE%D8%B0%DB%8C%D8%B1-%D9%86%D8%B5%D9%81-%D8%B4%D8%AF%D9%87-%D8%A7%D8%B3%D8%AA">هزینه تولید برق تجدید پذیر نصف شده است</a>
      </h1>
      <h2>رئیس ساتبا گفت: در زمان آغاز توسعه تجدیدپذیرها در سال ١٣٩٥، فرایند توسعه کیلووات ساعتی ١٤سنت بود که اکنون به شش تا هفت سنت رسیده و ...</h2>
      <address><time datetime="2019-11-03T21:51:00+00:00">03 Nov 2019, 21:51</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سیدمحمد صادق‌زاده، در مراسم اختتامیه نوزدهمین نمایشگاه بین‌المللی صنعت نفت ایران با تاکید براینکه توسعه<b> انرژی‌های تجدیدپذیر</b> در ایران از ابتدا در سبد<b> بخش خصوصی</b> شکل گرفته است، گفت: این موضوع افتخاری برای ساتبا محسوب می‌شود و دولت برای اینکه در این بخش رقیب بخش خصوصی نباشد به طور کلی کنار رفته است. طبق محاسبات انجام شده هزینه تمام شده تولید انرژی‌های تجدیدپذیر در ایران دو سنت بر کیلووات ساعت است درحالی که این میزان در بازار صادرات کشورهای همسایه هفت تا هشت سنت بر کیلووات ساعت است و اختلاف هفت تا هشت سنتی جذابیت خوبی دارد.</p>
      <p>رئیس ساتبا با اشاره به ابلاغیه وزیر نیرو درمورد صادرات برق، عنوان کرد: بعد از این ابلاغیه پنج پروانه هم صادر شده است اما احساس می‌کنم بخش خصوصی هنوز اعتماد کامل برای حضور ندارد. در این راستا می‌توان کارگروهی بین ساتبا و بخش خصوصی تشکیل داد تا بررسی شود مانع چیست. از نظر ما که مانعی وجود ندارد.</p>
      <p>رئیس ساتبا در ادامه با تاکید بر اینکه بخش خصوصی وظیفه خود را در زمینه اقتصاد انرژی تجدیدپذیرها به خوبی انجام داده است، افزود: در زمان آغاز توسعه تجدیدپذیرها در سال ١٣٩٥، فرایند توسعه کیلووات ساعتی ١٤سنت بود که اکنون به شش تا هفت سنت رسیده و پیش‌بینی می‌شود به چهار تا پنج سنت نیز برسد.</p>
      <p>صادق زاده بر لزوم اجرای ماده ٣٥ قانون ششم توسعه تاکید کرد و افزود: این ماده در مورد اصلاح قیمت حامل‌های انرژی است و باید اجرا شود. وزارت نیرو تلاش خود را در این زمینه کرده است و باید همه کشور در این زمینه اتحاد نظر داشته باشند.</p>
    </article>
  </body>
</html>