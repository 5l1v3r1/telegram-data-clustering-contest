<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/03/ingiltere-ve-belcikadan-soylunun-deas-mensuplarinin-oteli-degiliz-aciklamasina-tepki"/>
    <meta property="og:site_name" content="euronews"/>
    <meta property="article:published_time" content="2019-11-03T21:08:49+00:00"/>
    <meta property="og:title" content="İngiltere ve Belçika'dan Soylu'nun IŞİD üyeleri açıklamasına tepki"/>
    <meta property="og:description" content="İçişleri Bakanı Süleyman Soylu'nun yakalanan IŞİD üyelerinin ülkelerine iade edileceği yönündeki açıklamasının ardından ilk tepkiler İngiltere ve Belçika'dan geldi"/>
  </head>
  <body>
    <article>
      <h1>İngiltere ve Belçika'dan Soylu'nun IŞİD üyeleri açıklamasına tepki</h1>
      <address><time datetime="2019-11-03T21:08:49+00:00">03 Nov 2019, 21:08</time> by <a rel="author">euronews </a></address>
      <p>İçişleri Bakanı Süleyman Soylu'nun yakalanan IŞİD üyelerinin ülkelerine iade edileceği yönündeki açıklamasının ardından ilk tepkiler İngiltere ve Belçika'dan geldi.</p>
      <p>Euronews'e konuşan iki ülke yetkilileri, IŞİD mensupları konusundaki tutumlarının değişmediğini; en iyi çözümün örgüt üyelerinin bulundukları yerlerde yargılanması olduğunu açıkladı.</p>
      <h3>İngiltere: Önceliğimiz burada yaşayanların güvenliği</h3>
      <p>İngiltere Dışişleri Bakanlığı tarafından euronews'e yapılan yazılı açıklamada, "Bizim önceliğimiz Birleşik Krallık'ta yaşayanların güvenliğidir. IŞİD için savaşanlar veya ona destek verenler, mümkün olduğu oranda suçlarını işledikleri bölgelerde yargılanmalıdırlar." ifadelerine yer verildi.</p>
      <p>Bakanlık, IŞİD üyelerinin adalet karşısına çıkmaları için uluslararası ortaklarla yakın bir şekilde çalıştıklarını belirtti.</p>
      <p>İngiliz İçişleri Bakanlığı'nın internet sitesinde yayımladığı başka bir belgede, ülkeye tehdit olabilecek kişilerin dönüşünün engellenmesi için çeşitli önlemler alınabileceği belirtiliyor. Bu önlemler arasında çifte vatandaş olanların İngiliz vatandaşlığının düşürülmesi ve geçici sınır dışı kararları bulunuyor.</p>
      <h3>Belçika: En az riskli çözüm bulundukları yerde yargılanmaları</h3>
      <p>Belçika Dışişleri Bakanlığı da euronews'e yaptığı açıklamada IŞİD mensuplarının suç işledikleri yerde yargılanmaları gerektiğini vurguladı.</p>
      <p>Bakanlık adına konuşan bir sözcü, "Bu, adil şartlar altında ve uluslararası hukuka uygun bir şekilde yapılmalı. Müzakerelerimiz sürüyor ve Belçika olarak sanıklarının haklarının korunarak toplumumuz için en az risk taşıyacak çözümün bu olduğunu düşünüyoruz." dedi.</p>
      <p>Avrupalı ülkeler Suriye'de tutulan IŞİD üyelerinin yargılanması için bir süredir Iraklı yetkililerle görüşmeler yürütüyor ancak henüz bu müzakereler henüz sonuç bulmadı.</p>
      <p>ABD birliklerinin Suriye'nin kuzeyinden çekilme kararı ardından Türkiye'nin bölgeye operasyon düzenlemesiyle burada tutulan IŞİD üyelerinin durumu tartışma konusu olmuştu. İçişleri Bakanı Süleyman Soylu, bu konuda Avrupalı ülkelerin tutumunu eleştirerek, "Biz kimsenin DEAŞ mensubunun oteli değiliz." <a href="https://tr.euronews.com/2019/11/02/bakan-soylu-avrupa-ulkelerini-elestirdi-biz-kimsenin-deas-mensubunun-oteli-degiliz">ifadelerini kullanmıştı</a>.</p>
      <p>Kürt yetkililerse Barış Pınarı Operasyonu'nun başlamasından bu yana 800'den fazla IŞİD mensubunun tutuldukları hapishanelerden kaçtığını öne sürüyor.</p>
      <ul>
        <li>
          <a href="https://tr.euronews.com/2019/10/29/5-bin-isid-militaninin-tutuldugu-hapishaneden-fotograflar">
            <b>5 bin IŞİD militanının tutulduğu hapishaneden fotoğraflar</b>
          </a>
        </li>
        <li>
          <a href="https://tr.euronews.com/2019/10/28/isid-lideri-bagdadi-nin-ardindan-turkiye-yi-ve-bolgeyi-ne-bekliyor">
            <b>IŞİD lideri Bağdadi'nin ardından: Türkiye'yi ve bölgeyi ne bekliyor?</b>
          </a>
        </li>
      </ul>
    </article>
  </body>
</html>