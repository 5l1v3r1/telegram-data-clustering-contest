<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-congress-alleges-says-priyanka-gandhi-vadra-phone-was-also-hacked-2830723.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-03T21:22:59+00:00"/>
    <meta property="og:title" content="व्हाट्सएप जासूसी मामला: कांग्रेस का आरोप, प्रियंका गांधी वाड्रा का फोन भी हैक हुआ था"/>
    <meta property="og:description" content="व्हाट्सएप जासूसी मामले में कांग्रेस ने केंद्र सरकार पर बड़ा आरोप लगाया है। पार्टी का कहना है कि कांग्रेस महासचिव प्रियंका गांधी वाड्रा को भी व्हाट्सएप की तरफ से एक मैसेज मिला था। यह संदेश व्हाट्सएप ने..."/>
  </head>
  <body>
    <article>
      <h1>व्हाट्सएप जासूसी मामला: कांग्रेस का आरोप, प्रियंका गांधी वाड्रा का फोन भी हैक हुआ था</h1>
      <address><time datetime="2019-11-03T21:22:59+00:00">03 Nov 2019, 21:22</time> by <a rel="author">विशेष संवाददाता,नई दिल्ली।</a></address>
      <p>व्हाट्सएप जासूसी मामले में कांग्रेस ने केंद्र सरकार पर बड़ा आरोप लगाया है। पार्टी का कहना है कि कांग्रेस महासचिव प्रियंका गांधी वाड्रा को भी व्हाट्सएप की तरफ से एक मैसेज मिला था। यह संदेश व्हाट्सएप ने उन सभी लोगों को भेजे थे, जिनके फोन हैक हुए थे। पार्टी का कहना है कि सरकार ने अभी तक जासूसी करने से अधिकारिक तौर इनकार नहीं किया है। इसलिए, सरकार को जवाब देना चाहिए।<br/> </p>
      <p>पार्टी प्रवक्ता रणदीप सुरजेवाला ने कहा कि कांग्रेस महासचिव प्रियंका गांधी वाड्रा को  व्हाट्सएप की तरफ से स्पाईवेयर से जुड़ा एक मैसेज मिला है। उन्होंने कहा कि मोदी सरकार को इस मामले की जांच करते हुए इसकी इजाजत देने वालों के खिलाफ सख्त कार्रवाई करनी चाहिए। उन्होंने कहा कि एनसीपी नेता प्रफुल्ल पटेल और पश्चिम बंगाल की मुख्यमंत्री ममता बनर्जी के फोन भी हैक किए गए थे।<br/> </p>
      <p>लोकसभा चुनाव के दौरान राजनेताओं खासकर विपक्षी नेताओं की जासूसी का आरोप लगाते हुए कांग्रेस ने कहा कि सरकार विपक्ष पर नजर रख रही थी। रणदीप सुरजेवाला ने कहा कि केंद्र सरकार को अप्रैल-मई 2019 के दौरान फोन हैक की जानकारी थी। सितंबर 2019 में फेसबुक ने फिर इसकी जानकारी दी, मगर केंद्र सरकार इस मामले में चुप्पी साधे रही। सरकार को फौरन सफाई देनी चाहिए।<br/> </p>
      <p>रणदीप सुरजेवाला ने इजराइल की कंपनी एनएसओ की वेबसाइट पर मौजूद जानकारी का हवाला देते हुए कहा कि यह सॉफ्टवेयर सिर्फ सरकार या सरकारी एजेंसियां खरीद सकती है। ऐसे में सरकार को यह बताना चाहिए कि इस सॉफ्टवेयर को खरीदने की इजाजत किसने दी। किसके आदेश पर विपक्षी नेताओं और संपादकों पर नजर रखी जा रही थी। यह पूरी तरह कानून का उल्लंघन है।<br/> </p>
      <p><b>सरकार से पांच सवाल </b><br/>1 . क्या केंद्र सरकार लोकसभा चुनाव के दौरान राजनेताओं, पत्रकारों की जासूसी कर रही थी<br/>2. भारत सरकार में किसने पेगासस के गैरकानूनी और असंवैधानिक इस्तेमाल की इजाजत दी<br/>3. स्पाईवेयर पेगासस के खरीद की अनुमति किसने और क्यों दी <br/>4. जासूसी की जानकारी के बावजूद सरकार चुप्पी क्यों साधे रही<br/>5 . सरकार को यह भी बताना चाहिए कि वह दोषियों पर क्या कार्रवाई करेगी</p>
    </article>
  </body>
</html>