<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/blgariya-mestni-izbori-2019/borisov-vrnakhme-se-km-normalnostta-405792.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-03T21:45:00+00:00"/>
    <meta property="og:title" content="Борисов: Върнахме се към нормалността /ОБНОВЕНА/"/>
    <meta property="og:description" content="Сега ще има възможност да споделим отговорността, каза лидерът на ГЕРБ"/>
  </head>
  <body>
    <article>
      <h1>Борисов: Върнахме се към нормалността /ОБНОВЕНА/</h1>
      <address><time datetime="2019-11-03T21:45:00+00:00">03 Nov 2019, 21:45</time> by <a rel="author">Стандарт</a></address>
      <ul>
        <li>
          <b>Борисов: До три пъти един човек ще се кандидатира за кмет от ГЕРБ</b>
        </li>
        <li>
          <b>Сега ще има възможност да споделим отговорността, каза лидерът на ГЕРБ</b>
        </li>
      </ul>
      <p>Върнахме се към нормалността. Така премиерът Бойко Борисов коментира резултата от втория тур на местните избори.  Не е нормално една партия да спечели всички областни градове, каза той и припомни, че на миналия вот през 2015 г. БСП не победи в нито един областен град. Сега се върнахме към нормалността, каза Борисов. И заяви, че ГЕРБ е първа политическа сила и в градовете, в които не спечели кметския стол – Русе, Благоевград, Перник, Плевен, Разград, Перник. Навсякъде сме първа в общинските съвети, добре е, че ще има възможност да споделим отговорността, коментира Борисов.</p>
      <p>Дай, Боже, на всички такова отстъпление - да бият 15 поредни пъти, отговори Борисов на въпрос дали представянето на ГЕРБ на местните избори е отстъпление спрямо 2015 г.. От кое да е отстъпление? Партията е първа сила, категоричен бе премиерът.</p>
      <p>Втора вълна промени започва в ГЕРБ, съобщи лидерът на партията. Борисов припомни как на националната конференция на ГЕРБ е предупредил хората си да не се големеят. Точно в структурите, в които предупредих, че са се превърнали в дерибеи, точно там загубихме, каза Борисов, визирайки не за първи път най-вече Ямбол. Сега обаче премиерът бе крайно остър и към бившия кмет на Благоевград Атанас Камбитов. „Камбитов дето играе ръченица с пари на челото. Вие добре ги наредихте тази седмица, показвайки всичко това”, каза премиерът на журналистите. И допълни: „Хората ги наказаха, но имат доверие в ГЕРБ - в градовете им ГЕРБ е първа политическа сила”. Критика отправи Борисов и за загубилия още на първи тур кмет на Банско – Георги Икономов. Когато инициативен комитет с участието на БСП, Воля, Демократична България и други формации издигнал Иван Кадев, Борисов събрал структурата и поискал Икономов да се откаже от надпреварата и да издигнат друг кандидат. „Нее, ще спечелим, уверяваше ме Икономов. Добре, казах, е сега и там ще правим промени”, коментира Борисов.</p>
      <p>Заради всичко това повече от три пъти кандидатура за кмет от ГЕРБ няма да има, съобщи Бойко Борисов.</p>
    </article>
  </body>
</html>