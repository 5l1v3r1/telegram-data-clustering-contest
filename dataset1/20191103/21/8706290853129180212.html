<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/682040/nea-tropi-stin-ypothesi-novartis-ti-apokalyptei-engrafo-fotia"/>
    <meta property="og:site_name" content="enikos.gr"/>
    <meta property="article:published_time" content="2019-11-03T21:21:00+00:00"/>
    <meta property="og:title" content="Νέα τροπή στην υπόθεση Novartis: Τι αποκαλύπτει έγγραφο &quot;φωτιά&quot;"/>
    <meta property="og:description" content="Νέα τροπή στις έρευνες της Βουλής και της Δικαιοσύνης για την υπόθεση Novartis φέρνει έγγραφο που..."/>
  </head>
  <body>
    <article>
      <h1>Νέα τροπή στην υπόθεση Novartis: Τι αποκαλύπτει έγγραφο "φωτιά"</h1>
      <address>
        <time datetime="2019-11-03T21:21:00+00:00">03 Nov 2019, 21:21</time>
      </address>
      <p>Νέα τροπή στις έρευνες της Βουλής και της Δικαιοσύνης για την <a href="http://www.enikos.gr/politics/680468/ypothesi-novartis-ston-areio-pago-katathetei-o-adonis-georgiadis">υπόθεση Novartis </a>φέρνει έγγραφο που δημοσιεύει σήμερα η εφημερίδα «Καθημερινή», το οποίο αποκαλύπτει ότι δύο από τους τρεις προστατευόμενους μάρτυρες που ενοχοποιήσαν τα πολιτικά πρόσωπα είναι τα ίδια ακριβώς πρόσωπα με τους μάρτυρες που προτάθηκαν από δικηγορικό γραφείο για κατάθεση στις ΗΠΑ.</p>
      <p>Σύμφωνα με το δημοσίευμα, το έγγραφο υπογράφει η επικεφαλής της Εισαγγελίας Διαφθοράς, με ημερομηνία 8ης Οκτωβρίου 2019, η Ελένη Τουλουπάκη ενημερώνει την Εισαγγελία του Αρείου Πάγου για την κατάσταση με τους προστατευόμενους μάρτυρες, στα πλαίσια του ελέγχου που διενεργεί ήδη το ανώτατο δικαστήριο για τους πολιτικούς και δικαστικούς χειρισμούς στην υπόθεση της Novartis.</p>
      <p>Από το εμπιστευτικό έγγραφο, που φέρει στη δημοσιότητα η «Καθημερινή», προκύπτει ότι δύο από τους τρεις προστατευόμενους μάρτυρες, με τις κωδικές ονομασίες «Μάξιμος Σαράφης» και «Αικατερίνη Κελέση» είναι τα ίδια πρόσωπα με τους μάρτυρες που εξετάστηκαν στις ΗΠΑ, προσδοκώντας οικονομικές απολαβές.</p>
      <p>
        <b>Ανατροπή δεδομένων</b>
      </p>
      <p>Η αποκαλυπτική παραδοχή από την ίδια την εισαγγελέα Διαφθοράς προς την Εισαγγελία του Αρείου Πάγου για το πώς εντοπίστηκαν και πώς μπήκαν σε καθεστώς προστασίας δύο από τους τρεις μάρτυρες που ενοχοποίησαν τους δέκα πολιτικούς, είναι εξαιρετικά σημαντική και προσδίδει νέα τροπή στις διενεργούμενες έρευνες, καθώς ανατρέπει δεδομένα και παραδοχές, τόσο σε επίπεδο Δικαιοσύνης όσο και Βουλής, στην οποία πρόκειται να ξεκινήσει τις εργασίες της η Προανακριτική Επιτροπή.</p>
      <p>Όπως τόνισαν στην «Καθημερινή» δικαστικές πηγές με γνώση των θεμάτων, δεν μπορεί ένας μάρτυρας να μπει σε καθεστώς προστασίας όταν έχει εμπλοκή ο ίδιος στην υπόθεση και όταν έχει εξεταστεί προσδοκώντας, όπως συνέβη εδώ, χρηματικά οφέλη.</p>
      <p>Ο κλονισμός της νομιμότητας των καταθέσεων των δύο από τους τρεις μάρτυρες θα αποτελέσει μείζονος σημασίας γεγονός, καθώς οι καταθέσεις των προστατευόμενων μαρτύρων αποτέλεσαν τον μοναδικό πυλώνα ενοχοποίησης των πολιτικών στην υπόθεση της Novartis και η απόδειξη ότι ελήφθησαν όπως ελήφθησαν, θα κλονίσει ολόκληρο το οικοδόμημα των δικαστικών ερευνών για τους πολιτικούς, ενώ θα ενισχύσει σημαντικά και το «κατηγορητήριο» της Προανακριτικής Επιτροπής της Βουλής που διερευνά τα της υπάρξεως σκευωρίας για την ενοχοποίηση πολιτικών αντιπάλων.</p>
      <p>Αλλά ας πάρουμε τα πράγματα με τη σειρά, έτσι όπως περιγράφονται στο έγγραφο Τουλουπάκη στην Εισαγγελία του Αρείου Πάγου με παραλήπτη τον αντεισαγγελέα του ανωτάτου δικαστηρίου Λάμπρο Σοφουλάκη, όταν της ζητήθηκαν εξηγήσεις σχετικά με το πώς οργανώθηκε το καθεστώς προστασίας των μαρτύρων, πάνω στις καταθέσεις των οποίων στηρίχθηκε το «κατηγορητήριο» για τους δέκα πολιτικούς.</p>
      <p>
        <b>«Άκρως απόρρητον»</b>
      </p>
      <p>Η εισαγγελική λειτουργός αναφέρεται σε έγγραφο των αμερικανικών αρχών που έχει στα χέρια της, «άκρως απόρρητον» όπως το χαρακτηρίζει, που περιλαμβάνει διάφορες πληροφορίες που έδωσαν οι αμερικανικές αρχές στις εισαγγελικές αρχές της χώρας για την υπόθεση της Novartis, με την αυστηρή προϋπόθεση να μη χρησιμοποιηθούν πουθενά. Ούτε σε ποινική υπόθεση ούτε από την κυβέρνηση της χώρας.</p>
      <p>Στο έγγραφο των Αμερικανών, όπως αναφέρει η εισαγγελέας Ελένη Τουλουπάκη, «περιγράφονται μεταξύ άλλων (με κωδικές ονομασίες που δεν επιτρέπεται να αποκαλύψω) (σ.σ. αυτό το λέει η εισαγγελέας στην Εισαγγελία του Αρείου Πάγου) δύο μάρτυρες των αμερικανικών αρχών. Σύμφωνα με το ίδιο έγγραφο οι συγκεκριμένοι μάρτυρες μεταξύ άλλων “είχαν πρόσβαση και γνώση σε αποδεικτικό υλικό αναφορικά με δωροδοκίες που έλαβαν χώρα από πλευράς Νοβάρτις, σε αξιωματούχους στην Ελλάδα”».</p>
      <p>Και συνεχίζει η εισαγγελέας: «Αξιοποιώντας τα συγκεκριμένα στοιχεία καταφέραμε να ταυτοποιήσουμε τουλάχιστον τον ένα εκ των δύο προσώπων, τον οποίο εν συνεχεία καταστήσαμε προστατευόμενο μάρτυρα στην ενώπιόν μας διαδικασία και ακολούθως μάρτυρα δημοσίου συμφέροντος με την κωδική ονομασία “Μάξιμος Σαράφης”».</p>
      <p>Δηλαδή, ο ένας από τους δύο που εξετάστηκαν στις ΗΠΑ εξετάστηκε και εδώ ως προστατευόμενος με τον κωδικό «Μάξιμος Σαράφης». Αυτό το παραδέχεται η ίδια η εισαγγελέας.</p>
      <p>
        <b>Η περίπτωση «Κελέση»</b>
      </p>
      <p>Τώρα ως προς τον άλλο προστατευόμενο, τη λεγόμενη «Αικατερίνη Κελέση» τα πράγματα είναι πιο περίπλοκα. «Τα στοιχεία του προστατευόμενου μάρτυρα με την κωδική ονομασία “Αικατερίνη Κελέση” αναφέρονται στο με αριθμό πρωτ. ...7-11-2-17 συνταγμένο στην αγγλική γλώσσα έγγραφο του Ομοσπονδιακού Γραφείου του υπουργείου Δικαιοσύνης των ΗΠΑ που διαβιβάστηκε στην Εισαγγελία Διαφθοράς με την ίδια ημερομηνία». Αυτά αναφέρει η εισαγγελέας Ελένη Τουλουπάκη για τη δεύτερη μάρτυρα, αποκαλύπτοντας πως και αυτή είχε «πάρε-δώσε» με τις αμερικανικές αρχές.</p>
      <p>Για τον ή την εν λόγω μάρτυρα η εισαγγελέας Ελένη Τουλουπάκη αναφέρεται επίσης στο έγγραφο των αμερικανικών αρχών, όπου μεταξύ άλλων, σημειώνονται από την εισαγγελέα και τα εξής: «Για τη μάρτυρα, αναφέρεται στο έγγραφο αυτό (των Αμερικανών) ειδικότερα ότι “είναι υπάλληλος του... και ότι γνώριζε το σχέδιο δωροδοκίας”».</p>
      <p>«Σας γνωρίζουμε», συμπληρώνει η Ελένη Τουλουπάκη, προς την Εισαγγελία του Αρείου Πάγου, «ότι για την ιδιότητα, τα πραγματικά στοιχεία ταυτότητας και τη γνώση της μάρτυρος αυτής, σχετικά με την υπόθεση Nοβάρτις, είχαμε ανεπίσημη πληροφόρηση από αλλοδαπές αρχές, πριν από την 6η Νοεμβρίου του 2017».</p>
      <p>Τότε άρχισαν οι καταθέσεις των προστατευόμενων μαρτύρων που εξελίχθησαν σε καταθέσεις με δόσεις έως ότου η δικογραφία για τους δέκα πολιτικούς σταλεί στη Βουλή.</p>
      <p>
        <b>Το αίτημα Ζαχαρή</b>
      </p>
      <p>Στην αποκαλυπτική αναφορά Τουλουπάκη γνωστοποιούνται και άλλες λεπτομέρειες – ειδικά για την «Κελέση». «Σχετικά με την ίδια μάρτυρα, υπάρχει από τα κατασχεθέντα ηλεκτρονικά αρχεία της Νοβάρτις ηλεκτρονικό μήνυμα με ημερομηνία αποστολής 13-4-2013 με αποστολέα υπάλληλους της Νοβάρτις (στην αγγλική) στο οποίο αναφέρεται ότι (ακολουθεί η μετάφραση). “Η... εργάζεται σαν τρελή, υποστηρίζοντας τον ... εντός και εκτός της Νοβάρτις και ο... ζήτησε αν θα μπορούσαμε να της προσφέρουμε μία συμβολική αύξηση μισθού. Ξεκάθαρα, δεν υπάρχει περιθώριο για κάτι τέτοιο. Το ερώτημα είναι. Βλέπεις τον ρόλο της τόσο σημαντικό, ώστε να της προσφερθεί η θέση του CPO, από τη στιγμή που ασχολείται σοβαρά με υπουργεία και Αρχές, σχετικά με εξαιρετικά εμπιστευτικά ζητήματα; Aν ναι, θα προκρίνεται μια προαγωγή”;». Aίσθηση προκαλεί ότι η εισαγγελέας Διαφθοράς επικαλείται το απόρρητο που ζητούν οι Αμερικανοί για ό,τι έχουν στείλει και έναντι της Εισαγγελίας του Αρείου Πάγου, ενώ στη Βουλή είχαν σταλεί έγγραφα του FBΙ από τους εισαγγελείς Διαφθοράς, όταν είχαν διαβιβάσει τον φάκελο για τους δέκα πολιτικούς. ​​​​​​Ο επικεφαλής των ερευνών από την Εισαγγελία του Αρείου Πάγου, αντεισαγγελέας Ευάγγελος Ζαχαρής, μετά το έγγραφο Τουλουπάκη, απευθύνθηκε στις αμερικανικές αρχές ζητώντας στοιχεία για τους εδώ προστατευόμενους μάρτυρες, ποια ανταλλάγματα πήραν, αν έχουν εξεταστεί άλλοι και ποιο είναι το περιεχόμενο των καταθέσεών τους.</p>
      <p>
        <b>Πηγή: ΚΑΘΗΜΕΡΙΝΗ</b>
      </p>
      <related>
        <h4>σχετικά άρθρα</h4>
        <a href="http://www.enikos.gr/society/681487/meleti-pou-sokarei-pos-ta-mallia-prodidoun-schizofreneia%0A%20%20%20%20%0A"/>
        <a href="http://www.enikos.gr/society/681525/ti-leei-i-elas-gia-ton-dithen-tzichantisti-pou-anarta-extremistik%0A%20%20%20%20%0A"/>
        <a href="http://www.enikos.gr/society/681144/erevna-tis-ypiresias-esoterikon-ypotheseon-gia-ton-rolo-ton-dyo-a%0A%20%20%20%20%0A"/>
        <a href="http://www.enikos.gr/society/680508/nea-tropi-stin-ypothesi-novartis-ziteitai-syndromi-apo-tin-amerik%0A%20%20%20%20%0A"/>
        <a href="http://www.enikos.gr/society/680330/maniadakis-ston-ant1-den-dechthika-apeiles-apo-ton-stournara-vide%0A%20%20%20%20%0A"/>
        <a href="http://www.enikos.gr/society/680178/ypothesi-novartis-ston-areio-pago-o-michalis-kalogirou%0A%20%20%20%20%0A"/>
        <a href="http://www.enikos.gr/society/680172/nea-erevna-stis-fylakes-agiou-stefanou-ti-ekryve-kratoumenos-kato%0A%20%20%20%20%0A"/>
        <a href="http://www.enikos.gr/society/679800/tsovolas-ston-realfm-978-zitame-na-diavivastoun-oi-dikografies-ka%0A%20%20%20%20%0A"/>
        <a href="http://www.enikos.gr/society/679328/o-ant1-gia-to-apokalyptiko-ntokimanter-tis-elvetikis-tileorasis-g%0A%20%20%20%20%0A"/>
      </related>
    </article>
  </body>
</html>