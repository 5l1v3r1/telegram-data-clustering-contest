<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/japonskou-hvezdnou-klaviristku-hiromi-v-brne-inspirovala-svickova/1816802?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T21:55:00+00:00"/>
    <meta property="og:title" content="Japonskou hvězdnou klavíristku Hiromi v Brně inspirovala svíčková"/>
    <meta property="og:description" content="Brno - Jemně i výbušně, vsedě i vestoje v Brně koncertovala hvězdná japonská pianistka Hiromi. Na jevišti zaplněného Janáčkova divadla byla jen ona a koncertní křídlo. Sklidila ovace, dvakrát se vracela s přídavky. Potlesk na otevřené scéně zazněl mnohokrát během koncertu - a nejen když se čtyřicetiletá virtuózka s úspěchem pokoušela o česká slovíčka a sdílela s publikem nadšení z večeře. &quot;Dnes mě inspiruje svíčková,&quot; řekla nekonformní klavíristka."/>
  </head>
  <body>
    <article>
      <h1>Japonskou hvězdnou klavíristku Hiromi v Brně inspirovala svíčková</h1>
      <address><time datetime="2019-11-03T21:55:00+00:00">03 Nov 2019, 21:55</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Jemně i výbušně, vsedě i vestoje v Brně koncertovala hvězdná japonská pianistka Hiromi. Na jevišti zaplněného Janáčkova divadla byla jen ona a koncertní křídlo. Sklidila ovace, dvakrát se vracela s přídavky. Potlesk na otevřené scéně zazněl mnohokrát během koncertu - a nejen když se čtyřicetiletá virtuózka s úspěchem pokoušela o česká slovíčka a sdílela s publikem nadšení z večeře. "Dnes mě inspiruje svíčková," řekla nekonformní klavíristka.</p>
      <p>Hiromi, příjmením Ueharová, je na sólovém evropském turné k nové nahrávce Spectrum, která vyšla v září. Z nové desky zaznělo hned několik skladeb - úvodní Kaleidoscope, titulní Spectrum nebo Mr. C. C., kompozice věnovaná komikovi Charliemu Chaplinovi.</p>
      <p>Hiromi je autorkou většiny svého repertoáru. Pokud si "půjčuje" cizí skladby, většinou je přetvoří k obrazu svému. Dnes zazněl Blackbird od Beatles anebo Rapsodie v modrém od Georgea Gershwina, kterou Hiromi rozvedla v kompozici Rhapsody in Various Shades of Blue.</p>
      <figure>
        <img src="https://i3.cn.cz/3/1572808493_P201911030627101.jpg"/>
      </figure>
      <p>Pro Hiromi je typické spojování žánrů a vlivů. "Nechci svou hudbu pojmenovávat, to mohou dělat jiní. Je to spojení všeho, co poslouchám a co jsem se učila. Jsou tam prvky klasické hudby, něco z rocku, něco z jazzu," uvedla Hiromi na svém webu.</p>
      <p>Podle odborníků dokáže málokdo naplnit sólový klavírní recitál takovou výbušností a nepředvídatelností, jako právě japonská klavíristka. "Hiromi přináší neuvěřitelné množství energie při každém vystoupení, ať už na festivalovém pódiu, v klubu nebo v koncertní síni," napsal o ní magazín Downbeat.</p>
      <p>I dnes Hiromi za klavírem chvílemi klidně seděla, chvílemi při hře temperamentně podupávala a prozpěvovala si. Chvílemi dokonce hrála ve stoje, případně s jednou rukou na klaviatuře a druhou na strunách uvnitř klavírního křídla.</p>
      <p>Do Brna hudebnice dorazila z Británie, ještě v sobotu koncertovala v londýnské katedrále Southwark. Nyní míří do Švýcarska, pak do Itálie. Dnešní koncert byl součástí podzimních ozvěn přehlídky JazzFestBrno, jejíž hlavní část se koná tradičně na jaře. Program příštího ročníku odtajní pořadatelé hned v pondělí.</p>
    </article>
  </body>
</html>