<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mestni-izbori-19/2019/11/03/naprejenie-v-galiche-syprugata-na-cenko-chokov-zagubi.428437"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T21:38:00+00:00"/>
    <meta property="og:title" content="Напрежение в Галиче, съпругата на Ценко Чоков загуби"/>
    <meta property="og:description" content="Хората от селото се оплакват от заплахи и написк | Dnes.bg"/>
  </head>
  <body>
    <article>
      <h1>Напрежение в Галиче, съпругата на Ценко Чоков загуби</h1>
      <h2>Хората от селото се оплакват от заплахи и написк</h2>
      <address><time datetime="2019-11-03T21:38:00+00:00">03 Nov 2019, 21:38</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Съпругата на Ценко Чоков изгуби изборите, в кметския стол сяда кандидатът на ГЕРБ Страхил Стоянов Кандидатът на ГЕРБ за кмет на Галиче печели балотажа, сочат първите данни.</p>
      <p>"Благодаря на всички жители, които ме подкрепиха. Печелим с над 140 гласа", заяви Страхил Стоянов пред Нова тв.</p>
      <p>В последните дни в селото имаше сериозно напрежение.</p>
      <p>На балотажа беше и жената на небезизвестния бивш кмет на селото Ценко Чоков.</p>
      <p>В деня на изборите Галиче се събуди със засилено полицейско присъствие и жандармерия. Решението за извънредна охрана дошло след постъпили сигнали, че Ценко Чоков принуждава и заплашва хората да гласуват за жена му.</p>
      <p>Един човек се осмелява да разкаже пред камерата на Нова тв, но в гръб, защото го е страх.</p>
      <p>"Всяка вечер ходи по домовете на хората и ги притиска. Ходят 5-6 коли. Прави си някакъв списък и като не му излязат хората, започва да ги притеснява", разказва анонимният свидетел.</p>
      <p>Мъжът твърди, че Чоков заплашвал с отмъщение тези, които не гласуват за жена му.</p>
      <p>"Казва, че ще ги убие. Ще ги унищожи. Или палежи или побоища. Той ше види кой, за кого е гласувал", разказва свидетелят.</p>
      <p>В полицията са подадени няколко такива сигнала. Чоков отрича. В деня на балотажа, той е застъпник.</p>
      <p>"Стига с тези евтини трикове. Вие ги измисляте и после ми давате трибуна да се оправдавам", заяви Чоков.</p>
      <p>86-годишната Райна Диланова от Галиче е една от заплашваните. Възрастната жена живее сама с болния си син. Чоков казва, че ходил до дома на възрастната жена, но само за да й даде покана за митинг на жена му по време на кампанията. Така се озовал и при другите хора от селото.</p>
      <p>„Аз съм давал покани на 500 семейства от цялото село. А с мен имаше поне 30 отговорни хора от селото”, заявява Чоков.</p>
      <p>Ако не гласуват за жена му, хората в Галиче трябвало да възстановят парите и от изяденото и изпитото на предизборните митинги на жена му, твърдят още в селото. Нищо от това обаче, според Чоков, не било вярно. Победа на жена му, не била на живот и смърт.</p>
      <p> </p>
      <related>
        <h4>Още по темата</h4>
        <a href="https://www.dnes.bg/mestni-izbori-19/2019/11/03/jandarmeriia-ohraniava-balotaja-v-galiche.428411"/>
        <a href="https://www.dnes.bg/mestni-izbori-19/2019/10/28/jenata-na-cenko-chokov-na-balotaj-v-galiche.427714"/>
      </related>
    </article>
  </body>
</html>