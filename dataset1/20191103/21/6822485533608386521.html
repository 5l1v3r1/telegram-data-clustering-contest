<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812200.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T21:33:00+00:00"/>
    <meta property="og:title" content="سفیرفرانسه: تحریم‌ها علیه ایران به ضرر شرکت‌های فرانسوی است"/>
    <meta property="og:description" content="به گزارش ایرنا، &quot;فیلیپ تیه بو&quot; افزود: در این جهت قصد داریم فعالیت‌های خود را برای برداشته‌شدن همه تحریم‌ها علیه ایران ادامه دهیم زیرا این کار به نفع شرکت‌های ایرانی و فرانسوی است."/>
  </head>
  <body>
    <article>
      <h1>سفیرفرانسه: تحریم‌ها علیه ایران به ضرر شرکت‌های فرانسوی است</h1>
      <address>
        <time datetime="2019-11-03T21:33:00+00:00">03 Nov 2019, 21:33</time>
      </address>
      <p>سفیر فرانسه در ایران گفت: تحریم‌ها علیه ایران نه‌تنها شرکت‌های این کشور بلکه شرکت‎های فرانسوی را هم متضرر می‌کند.</p>
      <p>به گزارش ایرنا، "فیلیپ تیه بو" افزود: در این جهت قصد داریم فعالیت‌های خود را برای برداشته‌شدن همه تحریم‌ها علیه ایران ادامه دهیم زیرا این کار به نفع شرکت‌های ایرانی و فرانسوی است.</p>
      <p>وی در پاسخ به سئوال خبرنگار ایرنا در باره متوقف شدن فعالیت سرمایه‌گذاران فرانسوی در کشور و فرودگاه بین‌المللی اصفهان اظهار داشت: از چند ماه پیش برای رفع این مساله و برداشتن تحریم‌ها تلاش می‌کنیم تا اثر خود را نشان دهد.</p>
      <p>تیه بو با اشاره به‌اینکه آقای مکرون(رییس جمهوری فرانسه) تلاش فراوانی در رایزنی با روحانی برای برداشته‌شدن تحریم‌هایی که ‌آمریکا به‌طور نادرست و ناعادلانه بر مردم و کشور ایران تحمیل کرده، داشته است، اضافه کرد: با این حال تلاش می‌کنیم تا ایران بتواند از منافع برجام استفاده کند، برجامی که یک طرفش ایران و طرف دیگرش فرانسه، اروپا، روسیه و چین قرار دارند.</p>
      <p>وی همچنین در باره وضعیت امنیت در ایران تاکید کرد: در چند ماه اخیر به تعدادی از شهرهای ایران سفر کردم و در چارچوب ملاحظات امنیتی، هیچ مشکلی وجود نداشت و من هم هیچ ترسی ندارم.</p>
      <p>سفیر فرانسه در ایران ادامه داد: من در سال‌های گذشته سفیر فرانسه در پاکستان بودم و در آنجا اوضاع پیچیده‌ای حکمفرما بود.</p>
      <p>تیه بو با اشاره به سفر خود به اصفهان نیز خاطرنشان کرد: امروز با مقام‌های این استان برای توسعه همکاری‌های جدید به‌ویژه در حوزه‌های اقتصادی، علمی، فرهنگی و دانشگاهی گفت‌و گوهای خوبی داشتم.</p>
      <p>سفیر فرانسه در ایران، روز یکشنبه در سفر به اصفهان علاوه بر دیدار با مقام‌های این خطه، از اماکن تاریخی آن بازدید کرد.</p>
      <p>طرح توسعه فرودگاه بین‌المللی شهید بهشتی اصفهان به‌عنوان یکی از زیرساخت‌های توسعه، در جریان سفر رئیس جمهوری به فرانسه در سال ۹۴، بین شرکت فرودگاه‌ها و ناوبری هوایی کشور و شرکت مهندسی "وینسی" فرانسه به‌عنوان چهارمین شرکت توسعه‌ای دنیا و مهمترین شرکت توسعه‌ای اروپا، منعقد شد.</p>
      <p>با این حال، مدیرعامل شرکت فرودگاه‌ها و ناوبری هوایی کشور، خرداد امسال اعلام کرد که فرانسوی‌ها از همکاری در طرح توسعه فرودگاه بین‌المللی اصفهان منصرف شده‌اند اما ما سعی می‌کنیم با اتکا به توانایی متخصصان و سرمایه‌گذار داخلی، این طرح را اجرایی کنیم.</p>
      <p>مقرر بود که شرکت وینسی فرانسه برای طرح توسعه فرودگاه اصفهان ۱۲۰ میلیون دلار سرمایه‌گذاری کند اما پس از تحریم‌ها، این طرح متوقف شد.</p>
    </article>
  </body>
</html>