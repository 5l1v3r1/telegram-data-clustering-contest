<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/health/naukovci-viyavili-nespodivanu-korist-holesterinu-636912.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-03T21:23:45+00:00"/>
    <meta property="og:title" content="Науковці виявили несподівану користь холестерину"/>
    <meta property="og:description" content="Холестерин необхідний для активації рецептора, що відповідає за вироблення інсуліну - вчені"/>
  </head>
  <body>
    <article>
      <h1>Науковці виявили несподівану користь холестерину</h1>
      <address>
        <time datetime="2019-11-03T21:23:45+00:00">03 Nov 2019, 21:23</time>
      </address>
      <h4>Холестерин необхідний для активації рецептора, що відповідає за вироблення інсуліну - вчені</h4>
      <p>Міжнародна група вчених з Лундського університету (Швеція) і університету Шарджі (ОАЕ) з'ясувала, що холестерин необхідний для активації рецептора, що відповідає за вироблення інсуліну.</p>
      <p>Результати роботи <a href="https://www.sciencedirect.com/science/article/pii/S0303720719302941?via%3Dihub#!">були опубліковані</a> в журналі Molecular and Cellular Endocrinology.</p>
      <p>Експерти пояснили, що інсулін - це основний регулятор цукру в крові, і в його вивільненні ключову роль відіграє рецептор GPR183, розташований на поверхні бета-клітин підшлункової залози.</p>
      <p>Відзначається, що рецептор активується, коли зв'язується з одним із метаболітів холестерину, що виробляється печінкою. За словами керівника дослідження Альберта Салехи, якщо вчені навчаться цей рецептор активувати, то можлива поява ліків, які будуть стимулювати вироблення інсуліну у людей з низьким рівнем холестерину.</p>
      <p>Салехи також повідомив, що це відкриття в майбутньому допоможе блокувати підвищений апетит. Він пояснив, що при високому рівні холестерину у людини також виробляється «цей специфічний метаболіт», наслідком чого є підвищене виділення інсуліну. Це призводить до появи голоду і збільшення ваги. Мета дослідників - знайти спосіб блокувати зв'язування рецептора з метаболітом.</p>
      <p>У червні 2016 року міжнародна група дослідників встановила, що люди з високим рівнем «поганого холестерину» насправді живуть так само довго, як їхні однолітки з низькою концентрацією в крові ліпопротеїнів низької щільності.</p>
      <p>Вчені проаналізували минулі дослідження, в яких взяли участь в цілому 68 тисяч осіб старше 60 років, і поставили під сумнів гіпотезу, згідно з якою люди з високим рівнем холестерину мають більший ризик смерті від серцево-судинних захворювань і повинні приймати статини, щоб знизити концентрацію ліпопротеїнів.</p>
      <p>За словами фахівців, кожна робота, яку вони розглядали, демонструвала або відсутність зв'язку між «поганим холестерином» і смертю від порушень функцій серця і судин, або зворотну кореляцію.</p>
      <related>
        <a href="https://glavcom.ua/country/health/suprun-rozpovila-pro-delikatnu-problemu-zi-zdorovyam-y-poyasnila-yak-z-neyu-borotisya-636739.html"/>
        <a href="https://glavcom.ua/world/hitech/amerikanka-stvorila-mashinu-dlya-lyudey-yakim-ne-vistachaje-obiymiv-636727.html"/>
        <a href="https://glavcom.ua/world/observe/vcheni-rozpovili-koli-lyudstvo-pozbudetsya-vil-ta-gepatitu-v-636185.html"/>
      </related>
    </article>
  </body>
</html>