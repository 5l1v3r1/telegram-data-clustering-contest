<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544623.html/%D8%A7%D9%88%D9%84%D9%88%DB%8C%D8%AA-%D8%A7%D8%B5%D9%84%DB%8C-%D8%A2%DA%AF%D8%A7%D9%87%DB%8C-%D8%A8%D8%AE%D8%B4%DB%8C-%D8%AC%D8%A7%D9%85%D8%B9%D9%87-%D8%AF%D8%B1-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T21:36:00+00:00"/>
    <meta property="og:title" content="اولویت اصلی آگاهی بخشی جامعه در فضای مجازی است"/>
    <meta property="og:description" content="سازنده اپلیکیشن« اول پیشگیری» گفت : یکی از مهمترین راههای پیشگیری از جرم آگاهی بخشی به جامعه از حقوق خود است و فضای مجازی این بستر را فراهم کرده لذا این اپلیکیشن با همین هدف راه افتاده است."/>
  </head>
  <body>
    <article>
      <h1>اولویت اصلی آگاهی بخشی جامعه در فضای مجازی است</h1>
      <h2>در مصاحبه با سازنده اپلیکیشن « اول پیشگیری»عنوان شد؛</h2>
      <address>
        <time datetime="2019-11-03T21:36:00+00:00">03 Nov 2019, 21:36</time>
      </address>
      <p>سازنده اپلیکیشن« اول پیشگیری» گفت : یکی از مهمترین راههای پیشگیری از جرم آگاهی بخشی به جامعه از حقوق خود است و فضای مجازی این بستر را فراهم کرده لذا این اپلیکیشن با همین هدف راه افتاده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://GOLESTANEMA.COM/">گلستان ما ؛ </a>سالهاست که مباحث فرهنگی و شناسایی عوامل بزهکاری و جرم و آسیب های اجتماعی دغدغه مسئولین ارشد نظام از جمله مقام معظم رهبری و دولتمردان شده و همه ساله نیز میلیاردها تومان صرف مقابله یا پیشگیری از این آسیب ها و جرم ها می شود اما تاکنون آن نتیجه ای که باید می گرفتیم حاصل نشد .</p>
      <p> </p>
      <p>به نظر می رسد اصل پیشگیری در این فرآیند مغفول واقع شده و ما غفلت کردیم از اینکه هر چقدر در بحث پیشگیری هزینه کنیم سرمایه است اما جوانان ایرانی در نقاط مختلف این کشور با نبوغ خود طرح هایی داده اند که می شود در این وانفسا از آن به عنوان کورسو یاد کرد .</p>
      <p> </p>
      <p>"حمزه قزل سفلی" یکی از این جوانان است که ساکن شهرستان مینودشت استان گلستان می باشد ، او مسئول دفتر دادستان مینودشت بوده و بر اساس مشاهدات روزمره کاری خود از وضعیت دغدغه ها و مشکلات مردم به این نتیجه رسید که باید کاری کرد ؛ قزل سفلی درمان این مشکلات را آگاهی دادن به مردم و اصل را هم پیشگیری می داند و در همین راستا اپلیکیشنی طراحی کرده که همین موضوع مصاحبه ما با ایشان می باشد.</p>
      <p> </p>
      <p>
        <b> آقای قزل سفلی  ایده ساخت این اپلیکیشن چطور به سراغتان آمد؟</b>
      </p>
      <p> از سال 94 با توجه به اینکه در دبیرخانه پیشگیری از جرم شهرستان مینودشت کار می کردم در خصوص ضرورت اطلاع رسانی و آگاهی بخشی به شهروندان خصوصا خانواده ها و جوانان تاکید می کردم و آن موقع خود قوه قضاییه نیز از تهران تا استان بر اهمیت اطلاع رسانی و آگاه سازی توده های جامعه اصرار داشتند و همین تلنگری بود .</p>
      <p>
        <b>در ادامه کار چطور پیش رفت ؟</b>
      </p>
      <p>بخشنامه ها و دستورات به این صورت بود که کارشناسان حقوقی ، قضات و ضابطین بروند داخل مدارس ، مساجد و بخش های مختلف مردم و آنها را نسبت به جرم ها و معضلات موجود در جامعه هوشیار سازند و این دوره های آموزشی باعث کاهش وقوع جرم شود.</p>
      <p>
        <b> آیا بازخوردی از جامعه هدفتان گرفتید ؟</b>
      </p>
      <p>بله ، بازخوردهای کارشناسان ما نشان می دهد که اشتیاق مردم برای دریافت اطلاعات زیاد است ، ما به مدارس و برخی مساجد و ... رفتیم و دیدیم مردم استقبال می کنند ، آنها تشنه آگاهی اند منتهی باید به آنها اطلاعات و مباحث حقوقی را داد.</p>
      <p> </p>
      <figure>
        <img src="http://newsroom.dana.ir/content/upload/8b70d23b-db46-499f-8712-5b57262adcb1.jpg"/>
      </figure>
      <p>
        <b>چه شد که تصمیم گرفتید از فضای مجازی استفاده کنید؟</b>
      </p>
      <p>ما فکر کردیم اگر بخواهیم تک تک مدارس یا مساجد و .. برویم وقت زیادی گرفته می شود از طرفی نفوذ اینترنت و استفاده از ابزار جدید تکنولوژی و گوشی های همراه و اندروید باعث شد تا به صورت جدی وارد فضای مجازی شویم چون خیلی از افراد جامعه خصوصا جوانان در این فضا حضور دارند.</p>
      <p>
        <b>آیا هزینه ای هم برای ساخت این اپلیکیشن داده اید ؟</b>
      </p>
      <p>بیش از دو سال است که به طور جدی در ساخت این اپلیکیشن کار کردم و وقت گذاشتم و این نسخه دوم است که بالا آمده است . حدود 7 میلیون تومان هم خودم در این راه خرج کردم ولی فعلا این اپلیکیشن را رایگان در خدمت مردم قرار می دهم و این بستر آماده است .</p>
      <p> </p>
      <p>
        <b>حرف پایانی شما چیست ؟</b>
      </p>
      <p>حرف پایانی این است که نهادها و سازمانها که هزینه های هنگفتی بابت پیشگیری و تهیه اقلام مختلف فرهنگی می دهند از این اپلیکیشن استقبال کنند و در بین کارکنان و خانواده ها آن را نشر و تبلیغ کنند چون قطعا هر چه آگاهی در بین خانواده ها بیشتر بشه مردم از جرم و بزهکاری بیشتر فاصله می گیرند و آسیب های اجتماعی کمتر می شود.</p>
      <p>مصاحبه: جواد عموزاد</p>
      <p>انتهای پیام /</p>
    </article>
  </body>
</html>