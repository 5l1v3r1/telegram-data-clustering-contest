<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ancona/cronaca/osimo-furti-1.4868288"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-03T21:15:47+00:00"/>
    <meta property="og:title" content="Osimo, furti senza fine. Raid nelle case in via Cagiata"/>
    <meta property="og:description" content="I ladri sono entrati nell’abitazione dell’ex presidente della Cri Paolo Giorgi. I carabinieri hanno intercettato una Fiat Punto con faro rotto"/>
  </head>
  <body>
    <article>
      <h1>Osimo, furti senza fine. Raid nelle case in via Cagiata</h1>
      <h2>I ladri sono entrati nell’abitazione dell’ex presidente della Cri Paolo Giorgi. I carabinieri hanno intercettato una Fiat Punto con faro rotto</h2>
      <address><time datetime="2019-11-03T21:15:47+00:00">03 Nov 2019, 21:15</time> by <a rel="author">SILVIA SANTINI</a></address>
      <p>Osimo (Ancona), 4 novembre 2019 - <b>Sono tornati i ladri in via Cagiata a Osimo</b> e stavolta sono riusciti a mettere a segno un furto in un appartamento, quello dell’ex presidente della Croce rossa Paolo Giorgi, visitare altri due senza riuscire nell’intento e fare incursione alla «Bottega del carrozziere» in via Molino Basso. Qualche giorno fa hanno derubato un’abitazione in via Tonnini, poi un’altra in via Aldo Moro. «Alle 18 i ladri sono passati a casa nostra, poi hanno setacciato altre abitazioni lungo via Cagiata. Una brutta esperienza. Hanno portato via poche cose – racconta Giorgi –. Ringrazio i carabinieri che sono intervenuti e hanno segnalato una Fiat Punto grande con un faro rotto. Diamo una mano alle forze dell’ordine. Non è possibile che una pattuglia riesca a seguire quasi 40mila abitanti. Non voglio fare polemiche ma la politica deve dare un contributo alle forze d’ordine. Facciamo subito qualcosa, vogliamo risposte».</p>
      <p>C’è paura in città, tra i cittadini.<b> Il sindaco Simone Pugnaloni si è rivolto subito all’ex presidente:</b> «Fa bene l’amico Paolo Giorgi a richiamare l’attenzione della politica sui furti in zona Cagiata e sul sostegno alle forze dell’ordine. Non è una competenza propria del Comune, però in cinque anni abbiamo investito più di 150mila euro in videosorveglianza e su agenti della Polizia locale che hanno contribuito ad arrestare malviventi in collaborazione proprio con le forze dell’ordine. A breve partirà, completamente a carico del Comune, la messa a disposizione delle immagini delle telecamere di videosorveglianza comunali registrate dalla centrale operativa della Polizia locale a Carabinieri e Polizia. Manca soltanto il nulla osta dalla Prefettura e poi i filmati potranno essere visualizzati direttamente dalla caserma e dal Commissariato senza doverle richiederle in tempi successivi da remoto. E’ massimo l’impegno per garantire la sicurezza nella nostra città: ricordo come di recente le telecamere del Comune hanno permesso ai poliziotti di arrestare il ladro in azione di notte in più negozi in pieno centro storico».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>