<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hokejiste-sparty-obratili-duel-s-brnem-z-1-4-na-5-4-a-jsou-prvni/1816749?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T18:48:00+00:00"/>
    <meta property="og:title" content="Hokejisté Sparty obrátili duel s Brnem z 1:4 na 5:4 a jsou první"/>
    <meta property="og:description" content="Praha - Hokejisté Sparty porazili doma v 17. kole extraligy v souboji o první místo po strhujícím obratu Brno 5:4 a zvítězili v jedenáctém z posledních dvanácti utkání. Pražané zdolali Kometu poprvé po třech utkáních, přestože v 50. minutě prohrávali 1:4. Domácí ale před nejvyšší návštěvou sezony 14.578 diváků během 104 vteřin srovnali i díky dvěma gólům Vladimíra Růžičky a 15 sekund před koncem třetí třetiny dokonal zvrat David Tomášek. Sparťané vedou tabulky o tři body před Plzní, Brnem a Mladou Boleslaví."/>
  </head>
  <body>
    <article>
      <h1>Hokejisté Sparty obrátili duel s Brnem z 1:4 na 5:4 a jsou první</h1>
      <address><time datetime="2019-11-03T18:48:00+00:00">03 Nov 2019, 18:48</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Hokejisté Sparty porazili doma v 17. kole extraligy v souboji o první místo po strhujícím obratu Brno 5:4 a zvítězili v jedenáctém z posledních dvanácti utkání. Pražané zdolali Kometu poprvé po třech utkáních, přestože v 50. minutě prohrávali 1:4. Domácí ale před nejvyšší návštěvou sezony 14.578 diváků během 104 vteřin srovnali i díky dvěma gólům Vladimíra Růžičky a 15 sekund před koncem třetí třetiny dokonal zvrat David Tomášek. Sparťané vedou tabulky o tři body před Plzní, Brnem a Mladou Boleslaví.</p>
      <slideshow>
        <figure>
          <img src="https://i3.cn.cz/6/1572809799_P201911030643101.jpg"/>
        </figure>
        <figure>
          <img src="https://i3.cn.cz/6/1572808173_P201911030624101.jpg"/>
        </figure>
        <figure>
          <img src="https://i3.cn.cz/6/1572805170_P201911030587201.jpg"/>
        </figure>
        <figure>
          <img src="https://i3.cn.cz/6/1572804439_P201911030576701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>Ve čtvrté minutě přihrál Smejkal Řepíkovi, který trefil pouze tyč odkryté branky. Sparťanský kapitán si vytvořil i další šanci při početní výhodě domácích, ale střelou z levého kruhu těsně minul. Hosté si v první části vážnější příležitost nevypracovali a na Machovského vyslali jen tři střely.</p>
      <p>V úvodu druhé třetiny zahrozil opět Řepík, který po straně ujel brněnské obraně, ale gólmana Vejmelku nepřekonal. Vzápětí Brno udeřilo. Svačina našel ukázkově z vlastní obranné třetiny Plekance, jenž samostatný únik zakončil nechytatelně pod horní tyč. Sedmatřicetiletý Plekanec se trefil počtvrté v sezoně.</p>
      <p>V 26. minutě se Brno prosadilo podruhé. Vteřinu před Košťálkovým návratem na led z trestné lavice využilo přesilovku. Hruška nahrál před branku Svačinovi, který se trefil do podobného místa jako Plekanec.</p>
      <p>Kometa nadále předváděla v O2 areně maximální střeleckou efektivitu a o 55 sekund později zvýšila na rozdíl tří gólů. Zaťovič vystřelil z levého kruhu a přesně zamířil do stejného místa jako předtím Plekanec a Svačina. Sparťané snížili v 29. minutě. Puk se odrazil do mezikruží k volnému Smejkalovi, který pohotově zakončil do poloodkryté branky.</p>
      <p>Ve 46. minutě si Brno vzalo třígólový náskok zpět. Plekanec si nabruslil mezi dva sparťany a zpětnou přihrávkou našel Svačinu, jenž zakončením k tyči přidal svůj druhý gól večera.</p>
      <p>V polovině třetího dějství snížil Růžička, který vypálil přes obránce Pyrochtu. O chvíli později se trefil podruhé ranou z levého kruhu pod horní tyč a o 22 sekund později předložil Tomášek před prázdnou branku kotouč Řepíkovi, jenž srovnal. Domácí smazali tříbrankové manko během 104 vteřin.</p>
      <p>Duel pomalu směřoval do prodloužení, když po přihrávce Řepíka rozhodl Tomášek. Řepík si v utkání připsal tři body stejně jako na druhé straně Svačina. Moravané venku prohráli poprvé po pěti výhrách v řadě.</p>
      <h3>Hlasy trenérů po utkání:</h3>
      <p><b>Uwe Krupp (Sparta):</b> <i>"Podle mě naplnilo utkání očekávání. Kometa hrála tak, jak hraje, a my se drželi plánu. Začali jsme dobře, první třetinu jsme předváděli dobrý hokej, vypracovali jsme si šance a dostali Brno pod tlak. I ve druhé třetině jsme hráli dobře. Kometa nás trošku zatlačila, ale podle mě jsme to zvládli dobře. Problém byl, že zužitkovali každou šanci, kterou si vypracovali. Skóre 1:3 po dvou třetinách se mi nelíbilo, ale pořád s naším výkonem jsem byl spokojený. Kluci tvrdě pracovali a drželi se herního plánu. Další branka na 1:4 nás zmrazila. Potřebovali jsme nějaký zvláštní moment a ten nám obstaral Vladimír (Růžička) dvěma góly. Od té doby se nám vrátila energie a věřili jsme, že se dokážeme vrátit. Nakonec jsme měli štěstí, které jsme potřebovali. Bylo by fér, kdyby si oba týmy body rozdělily."</i></p>
      <p><b>Petr Fiala (Brno):</b> <i>"Nemůže se nám to hodnotit dobře, protože jsme ztratili vyhraný zápas. První třetinu jsme začali opatrně, Sparta měla mírnou převahu, za dvacet minut si tam vypracovala dvě šance. Od druhé třetiny jsme se zlepšili, byli jsme aktivní, hodně jsme forčekovali i jsme rychle chodili do protiútoku a vytvářeli jsme si z toho šance, které jsme proměňovali. Třetina pro nás tím pádem dopadla fantasticky, vedení 3:1 a zvýšili jsme na 4:1. Nechci říct, že pak to byl kolaps. Byly tam situace, které se mohly zahrát líp nebo vyřešit lépe. Dostávali jsme z nich góly a bohužel i ten poslední pár vteřin před koncem. Říct, že jsme to odehráli dobře, když vedete 4:1, nejde, ale opravdu jsme nehráli špatný zápas. Sparta si už si takové bláznivé utkání letos zažila a my poprvé bohužel s hořkým koncem pro nás."</i></p>
      <h3>HC Sparta Praha - HC Kometa Brno 5:4 (0:0, 1:3, 4:1)</h3>
      <p>Branky a nahrávky: 29. Smejkal (Jurčina, Řepík), 50. V. Růžička ml. (Říčka, Polášek), 52. V. Růžička ml. (Říčka, Tomáš Dvořák), 52. Řepík (Tomášek, Jurčina), 60. Tomášek (Řepík) - 22. Plekanec (Svačina, Pyrochta), 26. Svačina (J. Hruška), 27. Zaťovič (P. Holík, O. Němec), 46. Svačina (Plekanec). Rozhodčí: Mrkva, Pešina - J. Ondráček, J. Svoboda. Vyloučení: 4:5, navíc Jurčina (Sparta) 10 min. Využití: 0:1. Diváci: 14.578.</p>
      <p><b>Sparta:</b> Machovský - Blain, Tomáš Dvořák, Jurčina, Ďaloga, Košťálek, Polášek, M. Jandus - A. Kudrna, Sukeľ, Říčka - Řepík, Tomášek, Smejkal - Forman, Pech, Buchtele - Rousek, V. Růžička ml., Dvořáček. Trenéři Krupp a J. Nedvěd.</p>
      <p><b>Brno:</b> Vejmelka - O. Němec, Štencel, Pyrochta, Gulaši, Bartejs, Malec - Kucsera, P. Holík, Zaťovič - Horký, Plekanec, Plášek - Lev, J. Hruška, Orsava - Jenyš, Kusko, Svačina - od 21. navíc Kunc. Trenéři: Fiala, Horáček, Pokorný a Oslizlo</p>
    </article>
  </body>
</html>