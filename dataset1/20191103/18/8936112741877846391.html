<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/gornik-zabrze-piast-gliwice-wynik-meczu-pko-bp-ekstraklasa,982614.html"/>
    <meta property="og:site_name" content="TVN24"/>
    <meta property="article:published_time" content="2019-11-03T18:01:00+00:00"/>
    <meta property="og:title" content="Dwa gole w pięć minut. Derby Górnego Śląska na remis"/>
    <meta property="og:description" content="W niedzielne popołudnie Górnik Zabrze zremisował przed własną publicznością 1:1 z Piastem Gliwice w meczu 14. kolejki ekstraklasy. W ostatnich minutach obie ekipy miały swoje szanse na rozstrzygnię..."/>
  </head>
  <body>
    <article>
      <h1>Dwa gole w pięć minut. Derby Górnego Śląska na remis</h1>
      <address>
        <time datetime="2019-11-03T18:01:00+00:00">03 Nov 2019, 18:01</time>
      </address>
      <slideshow>
        <figure>
          <img src="https://r-scale-a0.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/c3fea0de-a1df-4eeb-a23d-591050bf5863.jpg?type=1&amp;srcmode=0&amp;srcx=1/1&amp;srcy=3/50&amp;srcw=19/25&amp;srch=31/50&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/cd64dd57-654d-4aad-9c75-dba9affbd615-480p.mp4"/>
          <figcaption>Piast Gliwice - Legia Warszawa</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/0b140783-4bbc-4ae4-90ab-74eea95cd3b2-480p.mp4"/>
          <figcaption>Cracovia - Górnik Zabrze 1:1</figcaption>
        </figure>
        <figcaption>W ostatnich tygodniach Piast ograł m.in. Legię Foto: Newspix | Video: Newspix</figcaption>
      </slideshow>
      <h3>W niedzielne popołudnie Górnik Zabrze zremisował przed własną publicznością 1:1 z Piastem Gliwice w meczu 14. kolejki ekstraklasy. W ostatnich minutach obie ekipy miały swoje szanse na rozstrzygnięcie spotkania, jednak ostatecznie musiały zadowolić się podziałem punktów.</h3>
      <p>W ostatnich sześciu spotkaniach między tymi zespołami zawsze wyłaniano zwycięzcę. To pierwszy remis w rywalizacji Górnika z Piastem od marca 2015 roku.</p>
      <p>Gol i szybka odpowiedź</p>
      <related>
        <a href="https://eurosport.tvn24.pl/pilka-nozna,105/jagiellonia-przerwala-serie-lks-u-dobil-niezawodny-klimala,982575.html"/>
      </related>
      <p>Pierwsza odsłona śląskich derbów nie zapadnie na długo w pamięć kibicom, którzy w tej części meczu obserwowali tylko po jednym celnym strzale z obu stron.</p>
      <p>Spotkanie nabierało jednak rumieńców wraz z upływem kolejnych minut. Niedługo po zmianie stron goście w dość szczęśliwych okolicznościach wyszli na prowadzenie po samobójczym trafieniu Przemysława Wiśniewskiego. 21-letni stoper Górnika niepotrzebnie przeciął piłkę po niecelnym strzale Tomasza Jodłowca i zmylił własnego bramkarza, nie dając mu szans na udaną interwencję.</p>
      <p>Nie trzeba było długo czekać na odpowiedź podrażnionych gospodarzy. Już po pięciu minutach od straty bramki Szymon Matuszek doprowadził do wyrównania, wykorzystując dośrodkowanie Erika Janzy z rzutu rożnego.</p>
      <h3>Wymiana ciosów</h3>
      <p>Rezultat na tablicy wyników w pełni odzwierciedlał wydarzenia na boisku. To były wyrównane zawody, choć im bliżej ostatniego gwizdka, tym groźniej robiło się pod obiema bramkami. W 72. minucie znakomitą okazję zmarnował Jesus Jimenez. Pomocnik zabrzan przegrał pojedynek z Frantiskiem Plachem na skraju pola bramkowego.</p>
      <p>Po dziesięciu minutach Patryk Tuszyński odpowiedział mocnym uderzeniem z dystansu, które Martin Chudy wybronił w ostatniej chwili. Mistrzowie Polski nie zwalniali tempa i kilkadziesiąt sekund później tylko centymetry dzieliły ich od zadania decydującego ciosu, gdy Gerard Badia trafił w słupek po strzale z ostrego kąta.</p>
      <p>Co nie powiodło się podopiecznym Waldemara Fornalika, udało się zabrzanom. W końcówce regulaminowego czasu gry piłkę do siatki gliwiczan wpakował wprowadzony po przerwie Juan Bauza. Sędzia po naradzie z asystentem VAR nie uznał jednak trafienia Argentyńczyka, ponieważ wcześniej na spalonym znajdował się podający do niego Igor Angulo.</p>
      <h3>Dwóch rannych</h3>
      <p>Dla Górnika to czwarty kolejny ligowy mecz zakończony rezultatem 1:1, a łącznie siódmy podział punktów w tym sezonie. Zabrzanie mają tylko pięć "oczek" przewagi nad strefą spadkową.</p>
      <p>Tymczasem Piast przerwał swoją serię zwycięstw i stracił szansę na objęcie pierwszej pozycji w tabeli.</p>
      <p><b>Górnik Zabrze - Piast Gliwice 1:1 (0:0)<br/></b><b>Bramki:</b> 0:1 Przemysław Wiśniewski (51-samobójcza), 1:1 Szymon Matuszek (56-głową).<br/><br/><b>Górnik Zabrze: </b>Martin Chudy - Boris Sekulic, Przemysław Wiśniewski, Paweł Bochniewicz, Erik Janza - Kamil Zapolnik (64. Juan Francisco Bauza), Filip Bainovic (81. Daniel Ściślak), Łukasz Wolsztyński (53. David Kopacz), Szymon Matuszek, Jesus Jimenez - Igor Angulo.<br/><b>Piast Gliwice:</b> Frantisek Plach - Bartosz Rymaniak, Uros Korun, Piotr Malarczyk, Mikkel Kirkeskov - Sebastian Milewski, Tom Hateley, Patryk Sokołowski, Jorge Felix - Tomasz Jodłowiec (65. Patryk Tuszyński), Piotr Parzyszek (75. Gerard Badia).</p>
      <p>Autor: jac/twis / Źródło: eurosport.pl</p>
    </article>
  </body>
</html>