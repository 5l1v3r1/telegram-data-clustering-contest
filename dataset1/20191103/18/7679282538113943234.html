<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-badminton-sensational-lakshya-sen-won-saarlorlux-open-title-2830226.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-03T18:11:57+00:00"/>
    <meta property="og:title" content="रोमांचक मुकाबले में जीत दर्ज कर लक्ष्य सेन ने जीता सारलोरलक्स ओपन"/>
    <meta property="og:description" content="भारत के युवा बैडमिंटन खिलाड़ी लक्ष्य सेन ने रविवार को यहां सारलोरलक्स ओपन के रोमांचक फाइनल में चीन के वेंग होंग यांग पर जीत से लगातार दूसरा बीडब्ल्यूएफ विश्व टूर सुपर 100 खिताब अपनी झोली में डाला।..."/>
  </head>
  <body>
    <article>
      <h1>रोमांचक मुकाबले में जीत दर्ज कर लक्ष्य सेन ने जीता सारलोरलक्स ओपन</h1>
      <address><time datetime="2019-11-03T18:11:57+00:00">03 Nov 2019, 18:11</time> by <a rel="author">एजेंसी,नई दिल्ली</a></address>
      <p>भारत के युवा बैडमिंटन खिलाड़ी लक्ष्य सेन ने रविवार को यहां सारलोरलक्स ओपन के रोमांचक फाइनल में चीन के वेंग होंग यांग पर जीत से लगातार दूसरा बीडब्ल्यूएफ विश्व टूर सुपर 100 खिताब अपनी झोली में डाला। आठवें वरीय ने 59 मिनट तक चले मुकाबले में वेंग पर 17-21 21-18 21-16 से जीत हासिल की और इस सत्र में लगातार तीसरा एकल खिताब हासिल किया।<br/> <br/>उन्होंने इस सत्र में बेल्जियन अंतरराष्ट्रीय चैलेंज और डच ओपन सुपर टूर 100 ट्राफियां जीती थीं। वह इस साल पोलिश ओपन के फाइनल में भी पहुंचे थे। विश्व रैंकिंग में 51वें स्थान पर काबिज लक्ष्य ने सीनियर सर्किट पर प्रभावित करना जारी रखा। वह जूनियर स्तर पर एशियाई जूनियर चैम्पियनशिप के अलावा युवा ओलंपिक में रजत और विश्व जूनियर चैम्पियनशिप में कांस्य पदक जीत चुके हैं। उत्तराखंड के 18 साल के इस खिलाड़ी का चीनी खिलाड़ी के खिलाफ जीत का रिकार्ड इस मैच से पहले 1-2 था लेकिन उन्होंने शानदार खेल का प्रदर्शन किया।<br/> <br/>इस जीत से लक्ष्य का बीडब्ल्यूएफ रैंकिंग में शीर्ष 50 में आना तय है जो मंगलवार को जारी होगी। लक्ष्य के अब दो अंतरराष्ट्रीय चैलेंज प्रतियोगिताओं 13 से 16 नवंबर तक आयरिश ओपन और 21 से 24 नवंबर तक स्काटिश ओपन में भाग लेने की उम्मीद है जिसके बाद वह 26 नवंबर से एक दिसंबर तक सैयद मोदी अंतरराष्ट्रीय सुपर 300 में शिरकत करेंगे। </p>
    </article>
  </body>
</html>