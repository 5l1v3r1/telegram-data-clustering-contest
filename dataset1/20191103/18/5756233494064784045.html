<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619690/%DA%AF%D8%B4%D8%AA%E2%80%8C%D8%B2%D9%86%DB%8C-%D9%86%DB%8C%D8%B1%D9%88%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%A7%D8%B7%D8%B1%D8%A7%D9%81-%DA%86%D8%A7%D9%87%E2%80%8C%D9%87%D8%A7%DB%8C-%D9%86%D9%81%D8%AA%DB%8C-%D8%B3%D9%88%D8%B1%DB%8C%D9%87-%D8%AA%D8%B5%D8%A7%D9%88%DB%8C%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T18:22:00+00:00"/>
    <meta property="og:title" content="گشت‌زنی نیروهای آمریکایی اطراف چاه‌های نفتی سوریه + تصاویر"/>
    <meta property="og:description" content="آمریکا پس از آنکه مدعی شد در حال خروج از شمال سوریه است، نیروهای خود را برای در اختیار گرفتن چاههای نفتی این کشور، به شمال سوریه بازگردانده است."/>
  </head>
  <body>
    <article>
      <h1>گشت‌زنی نیروهای آمریکایی اطراف چاه‌های نفتی سوریه + تصاویر</h1>
      <address>
        <time datetime="2019-11-03T18:22:00+00:00">03 Nov 2019, 18:22</time>
      </address>
      <p>
        <i>آمریکا پس از آنکه مدعی شد در حال خروج از شمال سوریه است، نیروهای خود را برای در اختیار گرفتن چاههای نفتی این کشور، به شمال سوریه بازگردانده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>گشتی‌های آمریکایی پیش از ظهر امروز (یکشنبه) به همراه شبه‌نظامیان کرد سوریه اقدام به گشت‌زنی در اطراف چاههای نفتی در استان «حسکه» در شمال سوریه کردند.</p>
      <p>به نوشته وبگاه روسیا الیوم، در این گشت‌زنی که در اطراف چاههای نفتی «آلیان» و «الرمیلان» و روستای «آلاقوس» انجام گرفت، مقامات تشکیلات موسوم به «خود مدیریتی کردها» نیز حضور داشتند.</p>
      <figure>
        <img src="https://aftabnews.ir/files/fa/news/1398/8/12/354843_442.jpg"/>
      </figure>
      <p>آمریکایی‌ها همچنین از چاههای نفتی در منطقه «القحطانیه» نیز بازدید کرده و به منطقه «المریلان» در مثلث مرزی ترکیه-سوریه و عراق بازگشتند.</p>
      <p>بازگشت آمریکا به سوریه در حالی است که مقامات آمریکایی در ۲۲ مهر ماه گذشته خبر دادند که به همه نیروهایی آمریکایی که در شمال سوریه حضور دارند، دستور داده شده که خاک این کشور را ترک کنند.</p>
      <figure>
        <img src="https://aftabnews.ir/files/fa/news/1398/8/12/354841_548.jpg"/>
      </figure>
      <p>از روز پنجشنبه برای اولین بار از زمان اعلام خروج نظامیان آمریکایی از سوریه و عقب‌نشینی آنها از مناطق شمالی این کشور، گروهی از این نیروها مجددا به همان مناطق بازگشته و مشغول گشت‌زنی شده‌اند. </p>
      <p>برخی منابع می‌گویند که برخی سناتورهای آمریکایی اخیرا به دیدار ترامپ رفته و از روی نقشه محل دقیق میادین نفتی واقع در شمال و شمال شرق سوریه را به وی تفهیم کرده‌اند تا او را متقاعد کنند نظامیان آمریکایی نباید از سوریه خارج شوند.</p>
      <figure>
        <img src="https://aftabnews.ir/files/fa/news/1398/8/12/354842_983.jpg"/>
      </figure>
      <p>«سرگئی ریابکوف» معاون وزیر خارجه روسیه روز جمعه گذشته در مصاحبه با خبرگزاری اینترفکس گفت که که مسکو نارضایتی خود را از اقدامات آمریکا در زمینه تحت کنترل درآوردن میادین نفتی شرق رود فرات اعلام کرده و در تماسهای خود با مقامات واشنگتن آن را گوشزد کرده است.</p>
    </article>
  </body>
</html>