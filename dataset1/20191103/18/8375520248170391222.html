<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/v-ofisi-prezidenta-tochitsya-zhorstka-borotba-za-sbu-butusov-637378.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-03T18:15:26+00:00"/>
    <meta property="og:title" content="В Офісі президента точиться жорстка боротьба за СБУ, – експерт"/>
    <meta property="og:description" content="Відносини Баканова з Богданом можна назвати проблемними"/>
  </head>
  <body>
    <article>
      <h1>В Офісі президента точиться жорстка боротьба за СБУ, – експерт</h1>
      <address>
        <time datetime="2019-11-03T18:15:26+00:00">03 Nov 2019, 18:15</time>
      </address>
      <h4>Відносини Баканова з Богданом можна назвати проблемними</h4>
      <p>Цього тижня відбулася нарада в Офісі президента із питання ефективності дій СБУ з участю самого президента, але жодних бійок не було. Була нарада з питання ефективності роботи Головного слідчого управління СБУ, під час якої були різкі оцінки, але голос не підвищувався, загального рішення ніхто не ухвалив.</p>
      <p>Про це на сторінках <a href="https://censor.net.ua/ua/resonance/3157448/v_ofisi_prezydenta_tochytsya_jorstka_borotba_za_sbu_bakanov_maye_namir_zvilnyty_buharyeva_buharyev_meni">Цензор.НЕТ</a> написав журналіст Юрій Бутусов.</p>
      <p>«Відносини Івана Баканова з главою Офісу президента Андрієм Богданом дійсно можна охарактеризувати як досить проблемні. Глава СБУ не допускає будь-якої критики будь-яких дій, які він розцінює як втручання у свої справи і свої повноваження», – зазначив Бутусов.</p>
      <p>За його словами, після наради в ОП, за даними джерел, голова СБУ Іван Баканов направив президенту Володимиру Зеленському подання про звільнення Владислава Бухарєва з посади першого заступника голови СБУ – начальника головного управління «К». На різних рівнях і кулуарно зараз обговорюються заміни інших заступників голови СБУ – Дубліка, Карпенко, Баранецького, але реальних кадрових рішень на сьогоднішній день немає.</p>
      <p>«Ситуація виглядає вельми скандально. Президент Зеленський звільнив Бухарєва з вищої за рангом посади голови Служби зовнішньої розвідки і призначив на главк «К» 12 вересня, тобто менше двох місяців тому. За цей час кадрових перестановок Бухарєв не здійснив, всіх заступників і начальників підрозділів в «К» призначив сам голова Баканов, Бухарєв працював з тими, хто є. За цей час майже кожен день «К» проводило затримання, забезпечувало дії ДБР.</p>
      <p>Бухарєв про вірогідні кадрові перестановки дізнався з питання Цензор.НЕТ: «Мені нічого не відомо про звільнення. Думаю, що про кадрові рішення, якщо вони насправді є, мені б повідомили під час особистої зустрічі. Я – військовослужбовець, у мене не політична посада, і я повинен підкорятися наказам. Моя совість чиста – за два місяці в главку «К» вся моя робота і її результати видно. Ніяких претензій, службових розслідувань, кримінальних справ проти моїх співробітників за час мого перебування на посаді не було, немає навіть критики в соціальних мережах, до жодних скандалів або інтриг я не причетний. Більш нічого коментувати не можу, не знаю», – пише Бутусов.</p>
      <p>Судячи з усього, – зазначає Юрій Бутусов, – причина подання на звільнення Бухарєва та ж, що і причина його призначення – політичний контроль за СБУ і боротьба за повноваження. Президент Володимир Зеленський призначив Бухарєва на пост першого заступника голови СБУ своїм рішенням, без узгодження з Бакановим, і це, очевидно, було сприйнято як недовіру. По суті Баканов показав Зеленському, що відмовляється працювати з керівниками, яких президент йому призначає сам.</p>
      <p>«Очевидно, що призначення і подання на звільнення Бухарєва – результат дефіциту довіри і взаємодії всередині команди Зеленського. Кадрові перестановки триватимуть, тому що раціональної політики в сфері оборони і безпеки влада виробити поки не може. Нарада у президента з питання підвищення ефективності роботи СБУ помітно загострила протистояння і боротьбу за владу в президентській команді. В таких умовах хаотичність буде наростати», – зазначив Юрій Бутусов.</p>
      <p>Нагадаємо, 12 вересня президент України Володимир <a href="https://glavcom.ua/news/zelenskiy-zvilniv-golovu-sluzhbi-zovnishnoji-rozvidki-ta-priznachiv-yogo-v-sbu-624641.html">Зеленський призначив Владислава Бухарєва першим заступником Голови Служби безпеки України</a> – начальником Головного управління по боротьбі з корупцією та організованою злочинністю Центрального управління Служби безпеки України.</p>
      <related>
        <a href="https://glavcom.ua/country/politics/bogdan-hotiv-pripiniti-rozsliduvannja-zlochiniv-pid-chas-revoljutsiji-gidnosti-i-zlovzhivannja-janukovicha-gorbatjuk-637344.html"/>
      </related>
    </article>
  </body>
</html>