<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/03/marton-anita-sulyloko-tobb-van-bennem"/>
    <meta property="og:site_name" content="infostart"/>
    <meta property="article:published_time" content="2019-11-03T18:00:00+00:00"/>
    <meta property="og:title" content="Márton Anita súlylökő: több van bennem"/>
    <meta property="og:description" content="Nehéz szezonon van túl Márton Anita, aki a dohai atlétikai világbajnokságon 5. lett súlylökésben. A Békéscsaba olimpiai bronzérmese az InfoRádióban elmondta: a vb-n az önbizalmát is visszaszerezte."/>
  </head>
  <body>
    <article>
      <h1>Márton Anita súlylökő: több van bennem</h1>
      <address><time datetime="2019-11-03T18:00:00+00:00">03 Nov 2019, 18:00</time> by <a rel="author">Infostart / InfoRádió - Dzsubák Tamás</a></address>
      <h3>Nehéz szezonon van túl Márton Anita, aki a dohai atlétikai világbajnokságon 5. lett súlylökésben. A Békéscsaba olimpiai bronzérmese az InfoRádióban elmondta: a vb-n az önbizalmát is visszaszerezte.</h3>
      <p>A tavalyi éve a sérüléséről szólt, az ideiben pedig igen hullámzóan teljesített Márton Anita olimpiai bronzérmes békéscsabai súlylökő, aki az InfoRádióban elmondta, igazából a fedett pályás Európa-bajnokságon tért vissza, ahol sikerült újra 19 méter fölött löknie, amivel bronzérmest érdemelt ki.</p>
      <p>"Örültem ennek, ugyanis ezután jól kezdődött a szabadtéri szezon is számomra. A világbajokságot is úgy éltem meg, hogy a helyezésnek örültem, hiszen sérülésből visszatérve sikerült ötödiknek lennem a világon.</p>
      <blockquote>Eredményben úgy gondolom, több volt bennem, nem sikerült beletalálnom egyetlen lökésbe sem"</blockquote>
      <p>- foglalta össze a sportoló, aki szerint ilyen a sport, menni kell tovább, tanulni kell az idei évből is.</p>
      <p>Mint visszaemlékszik, nem volt könnyű meghoznia tavaly a döntést, hogy sérülése miatt félbeszakítja a versenyidényt, ugyanis alig három hétre volt egy olyan Európa-bajnokságtól, ahol első számú aranyesélyes volt.</p>
      <p>"Nagyon jó volt, hogy a klubom és a szövetség, valamint a család és a barátok mögöttem álltak, mondták, pozitívan kell felfogni, a szervezetem ki fogja tudni pihenni magát. Az alapozást újrakezdve azért féltettem a lábamat, hogy mi lesz, ha újra elkezd fájni. Talán tavasszal volt az első olyan érzésem, hogy minden rendben van, és teljesen ki tudom zárni, hogy mi történt az előző évben. De vissza kellett szereznem a versenyrutint és a magabiztosságot. Vissza kellett rázódni. Remélem, ez most már a múlt" - fejtette ki Márton Anita, aki szerint ennek a jele volt, hogy a világbajnokságon rögtön egy egész jó lökéssel, 18,76-tal kezdte a sorozatot, "nem is kezdtem még ilyen jól versenyt,</p>
      <blockquote>én gyengébb kezdő vagyok".</blockquote>
      <p>Most az vár rá, hogy technikailag is teljesen összerakja a mozgását, és akkor "nem lesz gond" - utalt a jövő évi olimpiára Márton Anita súlylökő.</p>
      <p>
        <i>Nyitókép: MTI/EPA/Robert Ghement</i>
      </p>
      <p>
        <b>Kapcsolódó hang</b>
      </p>
      <p>Márton Anita szezonja</p>
      <figure>
        <audio src="https://infostart.hu/audio/00004/00004cddb.mp3"/>
      </figure>
      <p> </p>
    </article>
  </body>
</html>