<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/03/a-k-saseendran-on-ksrtc-strike.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-03T18:28:00+00:00"/>
    <meta property="og:title" content="സർവീസ് മുടക്കി സമരം ചെയ്യരുത്; വരുമാനം മുടങ്ങിയാൽ ശമ്പളത്തെ ബാധിക്കുമെന്ന് മന്ത്രി"/>
    <meta property="og:description" content="കോഴിക്കോട്∙ കെഎസ്ആർടിസിയുടെ സർവീസ് മുടക്കി സമരത്തിനിറങ്ങുന്നതിനു പകരം മറ്റു രീതിയിലുള്ള സമര മുറകൾ സ്വീകരിക്കാൻ സംഘടനകൾ ശ്രമിക്കണമെന്ന് മന്ത്രി എ. കെ..A K Saseendran. KSRTC. KSRTC Strike. Malayalam news. manorama online. latest news.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>സർവീസ് മുടക്കി സമരം ചെയ്യരുത്; വരുമാനം മുടങ്ങിയാൽ ശമ്പളത്തെ ബാധിക്കുമെന്ന് മന്ത്രി</h1>
      <address><time datetime="2019-11-03T18:28:00+00:00">03 Nov 2019, 18:28</time> by <a rel="author">മനോരമ ലേഖകൻ</a></address>
      <p>കോഴിക്കോട്∙ കെഎസ്ആർടിസിയുടെ സർവീസ് മുടക്കി സമരത്തിനിറങ്ങുന്നതിനു പകരം മറ്റു രീതിയിലുള്ള സമര മുറകൾ സ്വീകരിക്കാൻ സംഘടനകൾ ശ്രമിക്കണമെന്ന് മന്ത്രി എ.കെ. ശശീന്ദ്രൻ. തൊഴിലാളി സംഘടനകൾ തിങ്കളാഴ്ച സമരം പ്രഖ്യാപിച്ച സാഹചര്യത്തിലാണു മന്ത്രിയുടെ പ്രതികരണം. നിലവിൽ കെഎസ്ആർടിസിയുടെ വരുമാനത്തിൽ ഇടിവു സംഭവിച്ചുകൊണ്ടിരിക്കുകയാണ്. ഒരു ദിവസത്തെ വരുമാനം ആറു കോടിയിൽ താഴെയാണ്. ഒരു ദിവസത്തെ വരുമാനം മുടങ്ങിയാൽപ്പോലും അതു ശമ്പള വിതരണത്തെ ബാധിക്കും. </p>
      <p>ഓരോ മാസവും ശമ്പളം വൈകുന്നുണ്ടെങ്കിലും അതാതുമാസം തന്നെ കൊടുത്തുതീർക്കാൻ കെഎസ്ആർടിസി കഠിനപ്രയത്നം നടത്തുകയാണ്. ലഭിക്കുന്ന വരുമാനത്തിന്റെ അടിസ്ഥാനത്തിൽ ചാക്രികമായാണു പണം നൽകുന്നത്. ആദ്യ പത്തുദിവസത്തിൽ ഇന്ത്യൻ ഓയിൽ കോർപറേഷന് ഇന്ധനവില നൽകും. തുടർന്നുള്ള ദിവസങ്ങളിൽ ഊഴമനുസരിച്ച് ശമ്പളവും പെൻഷനും നൽകും. ഒരു ദിവസത്തെ വരുമാനം കുറഞ്ഞാൽ ശമ്പള വിതരണവും അതിനനുസരിച്ചു വൈകുമെന്നും മന്ത്രി പറഞ്ഞു. എംഡിയും ചെയർമാനും തൊഴിൽ വകുപ്പും ചർച്ചകൾ നടത്തിയെങ്കിലും തൊഴിലാളികൾ തൃപ്തരല്ല. തൊഴിലാളികളുമായി തുറന്ന ചർച്ചയ്ക്കു തയാറാണെന്നും മന്ത്രി എ.കെ. ശശീന്ദ്രൻ പറഞ്ഞു.</p>
    </article>
  </body>
</html>