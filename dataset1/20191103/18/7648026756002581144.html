<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%93%d7%a8%d7%99%d7%a9%d7%94-%d7%9c%d7%94%d7%a4%d7%a1%d7%99%d7%a7-%d7%90%d7%aa-%d7%94%d7%a9%d7%99%d7%9e%d7%95%d7%a9-%d7%91%d7%9b%d7%9c%d7%99%d7%9d-%d7%97%d7%93-%d7%a4%d7%a2%d7%9e%d7%99%d7%99%d7%9d-%d7%91%d7%9e%d7%95%d7%a1%d7%93%d7%95%d7%aa-%d7%94%d7%97%d7%99%d7%a0%d7%95%d7%9a-%d7%91%d7%a4%d7%aa%d7%97-%d7%aa%d7%a7%d7%95%d7%94-415314/2"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-03T18:32:00+00:00"/>
    <meta property="og:title" content="דרישה: להפסיק את השימוש בכלים חד פעמיים במוסדות החינוך בפתח תקוה"/>
    <meta property="og:description" content="חברי סיעת &quot;הביצועיסטים&quot; הגישו הצעה לסדר בדרישה להפסיק את השימוש בכלים חד פעמיים בבתי הספר וגני הילדים. &quot;הם גורמים נזק אדיר לסביבה, לאוויר ולמים כבר בעת ייצורם&quot;. העירייה בתגובה: נבחנת האפשרות להוצאת הכלים החד פעמיים מצהרוניות גני הילדים כחלק מתהליך ארוך טווח"/>
  </head>
  <body>
    <article>
      <h1>דרישה: להפסיק את השימוש בכלים חד פעמיים במוסדות החינוך בפתח תקוה</h1>
      <h2>חברי סיעת "הביצועיסטים" הגישו הצעה לסדר בדרישה להפסיק את השימוש בכלים חד פעמיים בבתי הספר וגני הילדים. "הם גורמים נזק אדיר לסביבה, לאוויר ולמים כבר בעת ייצורם". העירייה בתגובה: נבחנת האפשרות להוצאת הכלים החד פעמיים מצהרוניות גני הילדים כחלק מתהליך ארוך טווח</h2>
      <address><time datetime="2019-11-03T18:32:00+00:00">03 Nov 2019, 18:32</time> by <a rel="author">מתן דויטש</a></address>
      <figure>
        <img src="https://cdn.isnet.co.il/dyncontent/2019/7/3/08786316-eb28-4225-a717-65857f455462.png"/>
        <figcaption>צילום המחשה: shutterstock</figcaption>
      </figure>
      <p>חושבים ירוק: חברי סיעת הביצועיסטים בראשות אורי אהד הגישו הצעה לסדר לפיה יופסק בהדרגה השימוש בכלים חד פעמיים בגופי העירייה ומוסדות החינוך ברחבי העיר.</p>
      <p>חברי הסיעה פנו לראש העירייה בנושא, ונימקו את פנייתם. "לא רבים מודעים לכך, אולם כלים חד פעמיים גורמים נזק אדיר לסביבה, לאוויר ולמים כבר בעת ייצורם", כתבו. "ידועה יותר היא העובדה כי לאחר השימוש בכלים אלו, כאשר זרקנו אותם לאשפה הם יישארו שם כמעט ללא שינוי במשך מאות שנים, שוכבים במטמנות אשפה במקרה הטוב ובמקרה הרע יותר ירמו נזק לחיות אשר יחפשו מזון וימותו בייסורי תופת כתוצאה מאכילת כלים אלו".</p>
      <p>עוד הוסיפו הביצועיסטים בפנייתם כי "החומרים הרעילים שבפלסטיק נכנסים לפעמים גם למחזור השתייה שלנו, נספגים בקרקע וגורמים להשפעות בריאותיות שליליות שונות. כמות עצומה של פסולת הפלסטיק שאנחנו משליכים גם מגיעה בסופו של דבר אל הים".</p>
      <p>לאור נימוקיהם, מציעים חברי הסיעה להוציא בתוך כחצי שנה בהדרגה את הכלים החד פעמיים ממוסדות החינוך וכן ממשרדי העירייה ומוסדות הציבור העירוניים. לפני ימים אחדים הודיעה עיריית תל אביב כי תוציא את הכלים החד פעמיים מגני הילדים ובתי הספר ויוזמות דומות הולכות ומתגבשות גם ברשויות נוספות. </p>
      <p><b>מלשכת דובר העירייה נמסר בתגובה:</b> "עיריית פתח תקוה בהובלת ראש העיר רמי גרינברג, מעודדת ופועלת לקידום יוזמות ירוקות, בכל שכבות הגיל. בתוך כך נבחנת האפשרות להוצאת הכלים החד פעמיים מצהרוניות גני הילדים כחלק מתהליך ארוך טווח, כאשר אנו מודעים לחשיבותו הערכית והפדגוגית.</p>
      <p>לצד זאת, נציין כי בין יתר הפעולות שנעשו עד כה לשמירה על הסביבה; הוקם מערך מצלמות אבטחה אשר פועלות על אנרגיה סולרית, הוקם מנגנון תפעולי לאולמות ומגרשי ספורט ברחבי העיר אשר מכבה את התאורה כאשר אין שימוש במגרש וכמו כן, שלטים עירוניים רבים, כמו גם השילוט המוצב על תחנות האוטובוס החדשות, פועלות בשיטה סולרית ועוד. בנוסף, בתקציב 2019 הועברו כ-10 מיליון שקלים לטובת פרוייקט החלפת התאורה העירונית ללד וכן אנחנו יוצאים בימים אלו לקול קורא אשר צפוי להכניס סיוע תקציבי נוסף מטעם המדינה עבור נושא זה".</p>
    </article>
  </body>
</html>