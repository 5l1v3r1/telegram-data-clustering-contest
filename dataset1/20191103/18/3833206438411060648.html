<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Nai-pechelivshata-kompaniya-v-sveta-izliza-na-borsata-910844"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-03T18:50:00+00:00"/>
    <meta property="og:title" content="Най-печелившата компания в света излиза на борсата"/>
    <meta property="og:description" content="Пазарният регулатор на Саудитска Арабия одобри първичното публично предлагане (IPO) на петролния гиг..."/>
  </head>
  <body>
    <article>
      <h1>Най-печелившата компания в света излиза на борсата</h1>
      <address>
        <time datetime="2019-11-03T18:50:00+00:00">03 Nov 2019, 18:50</time>
      </address>
      <p>Пазарният регулатор на Саудитска Арабия одобри първичното публично предлагане (IPO) на петролния гигант Арамко (Aramco) на местната борса, което ще я превърне в най-скъпата листната компания в света, пише дир.бг. Арамко безспорно е най-печелившата компания в света.</p>
      <p>Службата по капиталовите пазари не посочва времева рамка и не казва колко от акциите си ще продаде Aramco, но според запознати източници петролната компания ще предложи между 1% и 2% от книжата си на местната борса, с което ще набере между 20 и 40 млрд. долара.</p>
      <p>
        <b>Как се стигна до IPO-то</b>
      </p>
      <p>Потвърждението за продажбата на акции на Aramco се случва около седем седмици след атаките с дрон срещу петролни съоръжения в Саудитска Арабия, което подчертава решителността на страната да осъществи листването.</p>
      <p>IPO-то на най-печелившата компания в света трябва да осигури средства за икономическите реформи на престолонаследника Мохамед бин Салман, целящи да диверсифицират кралството, чиято зависимост от петрола беше показана при последиците върху добива от атаките на 14 септември.</p>
      <p>Службата по капиталовите пазари съобщи, че бордът й е издал решение, одобряващо молбата за регистрация и предлагане на част от акциите на Aramco. Тя допълни, че одобрението ще бъде валидно за шест месеца.</p>
      <p>Saudi Aramco ще публикува проспекта за IPO-то си на 10 ноември, съобщи саудитската телевизия Al-Arabiya, като се позова на запознати източници.</p>
      <p>Съобщението за листването се очакваше на 20 октомври, но беше отложено, след като консултанти заявиха, че е необходимо повече време за привличането на ключови инвеститори.</p>
      <p>За осъществяването на сделката Саудитска Арабия разчита на лесното кредитиране за инвеститорите в търговията на дребно и значителната помощ на богатите местни жители. Принц Мохамед одобри IPO-то в петък.</p>
      <p>
        <b>Колко печели компанията и какво се очаква от IPO-то</b>
      </p>
      <p>Въпреки че през 2016 г. той оцени компанията на 2 трлн. долара, банкери и представители на компанията казват, че стойността на Aramco е близо 1,5 трлн. долара (според "Блумбърг" - 1.2 трлн. долара). Дори при оценка от 1,5 трлн. долара Aramco пак ще струва поне с 50% повече от най-скъпите компании в света Microsoft и Apple, които имат пазарна капитализация от по около 1 трлн. долара.</p>
      <p>Продажба на 1% от акциите ще донесе "само" 15 млрд. долара в хазната на Саудитска Арабия, което е по-малко от 25-те милиарда долара, генерирани от китайския гигант в електронната търговия Alibaba при рекордното му IPO през 2014 г.</p>
      <p>Тя би наредила Aramco на 11-о място сред най-големите IPO-та на всички времена, сочат данни на Refinitiv. Но продажба на 2% от акциите на компанията при оценка от 1,5 трлн. долара ще я превърне в най-голямото IPO на всички времена, надминавайки Alibaba.Aramco нае девет банки като глобални координатори на IPO-то, сред които JPMorgan, Morgan Stanley и саудитската Национална търговска банка.</p>
    </article>
  </body>
</html>