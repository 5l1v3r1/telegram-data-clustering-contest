<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619692/%D8%A2%D8%BA%D8%A7%D8%B2-%D9%87%D9%85%DA%A9%D8%A7%D8%B1%DB%8C-%D8%A8%D9%88%D8%B1%D8%B3-%D8%AA%D9%87%D8%B1%D8%A7%D9%86-%D8%A8%D8%A7-%DA%86%D9%87%D8%A7%D8%B1%D9%85%DB%8C%D9%86-%D8%A8%D9%88%D8%B1%D8%B3-%D8%A8%D8%B2%D8%B1%DA%AF-%D8%AF%D9%86%DB%8C%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T18:28:00+00:00"/>
    <meta property="og:title" content="آغاز همکاری بورس تهران با چهارمین بورس بزرگ دنیا"/>
    <meta property="og:description" content="در ادامه توسعه روابط فرامرزی و جهت اجرای گام دیگری از برنامه‌های بین‌المللی‌سازی مصوب هیات مدیره بورس تهران، سند همکاری بین بورس تهران و بورس شانگهای به امضا رسید."/>
  </head>
  <body>
    <article>
      <h1>آغاز همکاری بورس تهران با چهارمین بورس بزرگ دنیا</h1>
      <address>
        <time datetime="2019-11-03T18:28:00+00:00">03 Nov 2019, 18:28</time>
      </address>
      <p>
        <i>در ادامه توسعه روابط فرامرزی و جهت اجرای گام دیگری از برنامه‌های بین‌المللی‌سازی مصوب هیات مدیره بورس تهران، سند همکاری بین بورس تهران و بورس شانگهای به امضا رسید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در مراسم امضای تفاهم نامه که به میزبانی بورس شانگهای و همزمان با هفتادمین سالگرد تاسیس جمهوری خلق چین در این کشور برگزار شد، فرصتی برای مقام های مسئول هر دو بورس جهت رایزنی و آشنایی با بازارهای سرمایه، فرصت ها و زمینه های همکاری فراهم آمد؛ ضمن آنکه هیات ایرانی جلساتی را با تعدادی از واحدهای بورس شانگهای برگزار کرد و موضوعات موردعلاقه طرفین بررسی شد. در این مراسم از مسئولان بورس میزبان برای بازدید رسمی از بورس تهران دعوت به عمل آمد.</p>
      <p>تفاهم نامه امضاشده امکان تبادل تجربه و اطلاعات بین طرفین، برگزاری دوره های آموزشی و همکاری در زمینه های سرمایه گذاری خارجی، طراحی محصولات از جمله انواع صندوق ها و اوراق مشارکت، توسعه زیرساخت های معاملاتی و نظارتی، ارتقای ساختار راهبری شرکتی، کنترل های داخلی و افشای اطلاعات و همچنین انجام پروژه های مطالعاتی مشترک را منطبق بر قوانین هر دو بازار فراهم می آورد.</p>
      <p>همچنین، پس از مراسم امضای سند همکاری، و به دعوت شرکت سپرده گذاری چین، نشستی با مقامات این موسسه انجام شد و طی آن گزارشی از قابلیت ها و سازوکارهای پس از معاملات به هیات ایرانی داده شد و برای همکاری با بازار سرمایه ایران اعلام آمادگی گردید.</p>
      <p>بورس شانگهای اخیرا موزه ای را از مستندات و آثار تاریخی فعالیت بورس در این کشور به همراه اشیای اهدایی سایر بازارها، از جمله نشان و هدیه بورس تهران راه اندازی کرده است؛ مسئولان بورس تهران برای آشنایی با فعالیت های ترویج فرهنگ سرمایه گذاری در چین و توسعه آن در کشور از این موزه هم بازدیدی انجام دادند.</p>
      <p>بورس شانگهای با ارزش بیش از چهار و نیم تریلیون دلار (اکتبر ۲۰۱۹) بزرگ ترین بازار اوراق بهادار چین و چهارمین بورس بزرگ دنیا پس از نیویورک، نزدک و گروه بورس ژاپن است.</p>
      <p>حدود ۱۶۰۰ شرکت در این بورس پذیرفته شده، و گردش ماهانه معاملات سهام آنها به طور متوسط در سال گذشته حدود ۵۰۰ میلیارد دلار برآورد می شود. در نیمه نخست سال جاری میلادی، تعداد ۲۷ عرضه اولیه (بیش از ۵ درصد کل عرضه ها در بورس های جهانی) به ارزش حدود ۵ میلیارد دلار در بورس شانگهای صورت گرفته است.</p>
    </article>
  </body>
</html>