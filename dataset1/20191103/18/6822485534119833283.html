<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812167.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T18:08:00+00:00"/>
    <meta property="og:title" content="توکلی: دولت در عرض دو ماه ۱۸ میلیارد دلار و ۶۲ تن طلا را بر باد داد"/>
    <meta property="og:description" content="به گزارش فارس، احمد توکلی عضو مجمع تشخیص مصلحت نظام در ویژه برنامه سالروز تسخیر لانه جاسوسی که به همت انجمن اسلامی دانشجویان در دانشگاه امیرکبیر برگزار شد، گفت: جنبش‌های دانشجویی در ایران همواره ضداستکبار، ضداستعمار و ضداستبداد بوده اند، یعنی با استبداد داخلی، سلطه اجنبی و با مکیدن خون مردم توسط یک اقلیت ناچیز مخالف بودند."/>
  </head>
  <body>
    <article>
      <h1>توکلی: دولت در عرض دو ماه ۱۸ میلیارد دلار و ۶۲ تن طلا را بر باد داد</h1>
      <address>
        <time datetime="2019-11-03T18:08:00+00:00">03 Nov 2019, 18:08</time>
      </address>
      <p>عضو مجمع تشخیص مصلحت نظام گفت: دولت در عرض حدود دو ماه ۱۸ میلیارد دلار ارز و ۶۲ تن طلا را بر باد دادند. حالا هم می گویند «چرا می‌گویید ما اینها را به تاراج دادیم؟»</p>
      <p>به گزارش فارس، احمد توکلی عضو مجمع تشخیص مصلحت نظام در ویژه برنامه سالروز تسخیر لانه جاسوسی که به همت انجمن اسلامی دانشجویان در دانشگاه امیرکبیر برگزار شد، گفت: جنبش‌های دانشجویی در ایران همواره ضداستکبار، ضداستعمار و ضداستبداد بوده اند، یعنی با استبداد داخلی، سلطه اجنبی و با مکیدن خون مردم توسط یک اقلیت ناچیز مخالف بودند.</p>
      <p>توکلی ادامه داد: اقتصاد مردمی تعبیر امام است و و اگرچه محقق نشده، معنا و مفهوم دارد.</p>
      <p>عضو مجمع تشخیص مصلحت نظام اظهار داشت: یک زمانی مسئولان جمهوری اسلامی طرفدار مستضعفان بودند، آن زمان در دولت سر مسائل فکری دعوا بود ولی سر مسائلی مانند مخالفت با آمریکا، مقابله با ضدانقلاب و حمایت از مستضعفان با هم تفاهم داشتیم.</p>
      <p>توکلی تصریح کرد: یک عده آن زمان احساس می‌کردند راه کمک به مستضعفان این است که دولت همه کارها را در دست داشته باشد و برای مردم تصمیم بگیرد، ما با این مخالف بودیم و می گفتیم مردم باید خودشان تصمیم بگیرند و ما باید کمک آنها باشیم.</p>
      <p>وی یادآور شد: ما با روند آقایان موسوی و هاشمی مخالف بودیم، تنها روزنامه مخالف دولت را هم ما تاسیس کردیم. </p>
      <p>توکلی تصریح کرد: وقتی که آثار منفی دولتی کردن ظاهر شد آقای هاشمی برگشت، یعنی کسی که در نمازجمعه خطبه های عدالت اجتماعی را می‌خواند، دفاع از بازار آزاد را به شکل خیلی افراطی شروع کرد، اینجا ما مخالف آقای هاشمی شدیم.</p>
      <p>عضو مجمع تشخیص مصلحت نظام اظهار داشت: آقای هاشمی بازار کالا را رها کرد. هاشمی در دوره اول دولت از جهت بازسازی خیلی خوب کار کرد ولی از جهت انتخاب راه برای بازسازی اقتصاد خطا رفت. یعنی مدل نئوکلاسیک را انتخاب کردند که تقریبا هیچ جایی جواب نداده است.</p>
      <p>وی در ادامه با اشاره به مدل نئوکلاسیک که در ۳۰ سال گذشته با آن اقتصاد کشور را مدیریت کرده‌اند، افزود: این مدل نابرابری توزیع درآمد را بیشتر کرد و از آن زمان تا امروز همواره این مدل نئوکلاسیک مورد علاقه مسولان جمهوری اسلامی بوده است. </p>
      <p>توکلی ادامه داد: مدلی که اینها دنبال آن هستند می‌گوید اگر رشد حاصل شود آثار آن به فقرا می‌رسد،  یعنی شما رشد را بچسب، دنبال عدالت نرو، خود به خود آثار آن به فقرا می‌رسد!</p>
      <p>عضو مجمع تشخیص مصلحت نظام اظهار داشت: مسعود نیلی مشاور رئیس جمهور فعلی کتابی دارد که در آن مشخصات این مدل را دقیقا می گوید، این کتاب را بررسی کردیم و گفتم که مبانی این کتاب اسلام ناب آمریکایی است، که بعد از مدتی تمام این کتابها از بازار جمع شد.</p>
      <p>وی گفت: اینها در سیاست خارجی معتقدند برای این که ما توسعه پیدا کنیم باید با اقتصاد جهانی ادغام شویم، این چنین توسعه ای محتاج این است که سیاست خارجی همسویی و تجانس کامل با نظم جهانی داشته باشد، یعنی باید هر چیزی را آمریکا می گوید، بپذیریم، و هر سیاستی که ارزش های اخلاقی را فراتر از مرزها قبول دارد، کنار بگذاریم! یعنی به کشتار مردم مظلوم کشورهای دیگر بی تفاوت باشیم.</p>
      <p>توکلی تصریح کرد: این مدل در سیاست داخلی هم می‌گوید که دولت باید عینا در خدمت هدف بخش خصوصی باشد، یعنی به ثروتمندان هر کاری کردند احترام بگذاریم و مدیران سیاسی کشور از میان فعالان اقتصادی یا از سوی آنها تعیین شود! اینجا رای مردم پس چه می‌شود؟</p>
      <p>عضو مجمع تشخیص مصلحت نظام اظهار داشت:   این مدل از نظر علمی ضعف دارد و مطالبی که در این مدل گفته شد مغایر با اصول قانون اساسی و قطعا مخالف رهنمودهای امام، نهج البلاغه و قرآن است.</p>
      <p>توکلی ادامه داد: یک زمان به آقای نیلی گفتم شما می توانید این عقاید را داشته باشید ولی قطعا نمی توانید مشاور رئیس جمهوری باشید که قسم خورده قانون اساسی را اجرا کند.</p>
      <p>عضو مجمع تشخیص مصلحت نظام یادآور شد: ما سه الگو را می توانیم در رابطه با اقتصاد داشته باشیم، یکی اینکه با تمام جوامع سیاسی دنیا قطع رابطه کنیم، دوم اینکه نه تعارض کنیم و نه همسویی، یعنی جایی مخالف باشیم و جایی هم که احساس کردیم درست است موافق باشیم، الگوی سوم هم هم‌پیوندی است، با این حال اینها می گویند ما باید در اقتصاد جهانی حل شویم!</p>
      <p>توکلی خاطرنشان کرد: غرب وقتی دید این مدل جواب نمی دهد راهش را تغییر داد و تلاش کردند الگوی جدیدی طراحی کنند که غیر از رشد در آن عدالت هم باشد. ولی این مدلی که گفته شد الان در کشور ما جاری است و ما دچار مشکل هستیم.</p>
      <p>وی گفت: دوگانه ای که اینها ساختند این است که می گویند یا باید رشد را بخواهیم یا فقر را، اما ما ثابت می کنیم این درست نیست و می تواند هم رشد داشت و هم کاهش فقر. </p>
      <p>توکلی ادامه داد: مدل نئوکلاسیک در اقتصاد به همراه با بی‌عرضگی و فساد در کشور مشکلاتی ایجاد کرده که آدم خجالت می کشد در موردش صحبت کند. </p>
      <p>وی در ادامه در پاسخ به سوال یکی از دانشجویان اظهار داشت:  الان یک مدیرعامل بانک با یک امضا هزار میلیارد تومان به یک نفر می‌دهد، در صورتی که این را می‌توان به هزار نفر وام داد. این مجرمان یقه سفید با این اقداماتشان مشکلات بسیاری برای اقتصاد ایجاد می کنند.</p>
      <p>عضو مجمع تشخیص مصلحت نظام در ادامه گفت: کالاهای اساسی در طول یکسال یازده میلیارد دلار بیشتر ارز نمی خواهد ولی در دولت در عرض حدود دو ماه ۱۸ میلیارد دلار ارز و ۶۲ تن طلا را بر باد دادند. حالا هم می گویند چرا می‌گویید ما اینها را به تاراج دادیم! </p>
    </article>
  </body>
</html>