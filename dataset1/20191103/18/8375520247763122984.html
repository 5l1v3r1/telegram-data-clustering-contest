<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/kudi-divati-20-tisyach-uchiteliv-golova-profspilki-osvityan-prokomentuvav-plani-zakriti-tisyachi-shkil-po-ukrajini-637089.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-03T18:55:00+00:00"/>
    <meta property="og:title" content="Куди дівати 20 тисяч учителів? Голова профспілки освітян прокоментував плани закрити тисячі шкіл по Україні"/>
    <meta property="og:description" content="Державні малокомплектні школи закриватимуться, натомість відкриватимуться приватні, тобто іде комерціалізація шкіл, порушення Конституції, – вважає Труханов"/>
  </head>
  <body>
    <article>
      <h1>Куди дівати 20 тисяч учителів? Голова профспілки освітян прокоментував плани закрити тисячі шкіл по Україні</h1>
      <address>
        <time datetime="2019-11-03T18:55:00+00:00">03 Nov 2019, 18:55</time>
      </address>
      <h4>Державні малокомплектні школи закриватимуться, натомість відкриватимуться приватні, тобто іде комерціалізація шкіл, порушення Конституції, – вважає Труханов</h4>
      <p>Закриття малокомплектних шкіл – це прикриття процесу комерціалізації шкільної освіти. Про це в <a href="https://glavcom.ua/interviews/golova-profspilki-osvityan-georgiy-truhanov-uchiteliv-hochut-perevesti-na-kontrakti-i-zrobiti-kripakami-636675.html">інтерв’ю «Главкому»</a> розказав очільник Профспілки працівників освіти і науки Георгій Труханов.</p>
      <p>«Сотня-дві шкіл щорічно закриваються. Але якщо буде ухвалена норма про 30, 40 і 50 (мінімальна кількість учнів, яка не дозволятиме закривати школу), то закриються більше 3 тисяч шкіл. Це означає, що 20 тисяч викладачів залишаться без роботи», - зазначив очільник профспілки.</p>
      <p>За словами Труханова, центральна влада школи закривати не буде, їх просто не фінансуватимуть, а місцева влада буде змушена їх закривати. «Небезпека ще й в тому, що при наших дорогах, нашій аварійності ми наражатимемо дітей на небезпеку, адже щодня їх буде потрібно перевозити до інших закладів освіти. А куди дівати 20 тисяч учителів? Жодної програми їхнього влаштування в уряду немає», - додав він.</p>
      <p>Очільник профспілки вчителів наголосив на важливому нюансі: таке «скорочення» не загрожує приватним школам.</p>
      <p>«Виходить, державні малокомплектні закриватимуться, натомість приватні відкриватимуться. Тобто іде комерціалізація шкіл, порушення Конституції. Весь світ кричить про те, що неможна робити бізнес на освіті (початковій і середній), а у нас це починають запроваджувати», - підкреслив Труханов.</p>
      <p>Як повідомлялось, 29 жовтня у Києві відбулася масова акція протесту освітян. За даними організаторів, до Києва з’їхалось близько 20 тисяч вчителів. Вони зібрались під Верховною Радою з гаслами «Гідну зарплату» і «Ні безглуздим реформам в освіті». «Безглуздими» працівники галузі  називають запропоновані зміни до законопроєкту «Про повну загально-середню освіту» (№ 0901). Цей документ був ухвалений у першому читанні ще за часів попередньої влади. Нова ж хоче тепер його удосконалити. Серед найбільш суттєвих, зокрема, пропозиція від депутатів фракції «Голос» щодо встановлення 40-годинного робочого тижня для учителів, а також скасування деяких надбавок.</p>
      <p>Перелік вимог, які <a href="https://glavcom.ua/kyiv/news/tisyachi-vchiteliv-viyshli-na-akciyu-protestu-v-kijevi-video-636158.html">сформулювали освітяни-учасники акції протесту в Києві</a>:</p>
      <ul>
        <li>збереження надбавок та доплат педагогам: за вислугу, престижність педагогічної праці, перевірку зошитів, завідування кабінетом, класне керівництво, вчене звання, науковий ступінь;</li>
      </ul>
      <ul>
        <li>можливість роботи за безстроковими трудовими договорами для працівників пенсійного віку;</li>
      </ul>
      <ul>
        <li>скорочений робочий час для педагогічних працівників;</li>
      </ul>
      <ul>
        <li>добровільність сертифікації для педагогічних працівників. </li>
      </ul>
      <blockquote>
        <b>Читайте також: <a href="https://glavcom.ua/interviews/golova-profspilki-osvityan-georgiy-truhanov-uchiteliv-hochut-perevesti-na-kontrakti-i-zrobiti-kripakami-636675.html">Голова Профспілки освітян Георгій Труханов: Учителів хочуть перевести на контракти і зробити кріпаками</a></b>
      </blockquote>
      <related>
        <a href="https://glavcom.ua/interviews/golova-profspilki-osvityan-georgiy-truhanov-uchiteliv-hochut-perevesti-na-kontrakti-i-zrobiti-kripakami-636675.html"/>
        <a href="https://glavcom.ua/kyiv/news/tisyachi-vchiteliv-viyshli-na-akciyu-protestu-v-kijevi-video-636158.html"/>
        <a href="https://glavcom.ua/specprojects/press_center/deputati-zbilshuyut-robochiy-tizhden-do-40-godin-dlya-osvityan--634443.html"/>
      </related>
    </article>
  </body>
</html>