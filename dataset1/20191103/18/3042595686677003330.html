<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/ga-molde-matchball/71778495"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T18:51:51+00:00"/>
    <meta property="og:title" content="Ga Molde matchball"/>
    <meta property="og:description" content="Bodø/Glimt ga bort en tomålsledelse mot Haugesund. Dermed skal mye gå galt om Molde ikke blir seriemester neste helg."/>
  </head>
  <body>
    <article>
      <h1>Ga Molde matchball</h1>
      <h2>Bodø/Glimt ga bort en tomålsledelse mot Haugesund. Dermed skal mye gå galt om Molde ikke blir seriemester neste helg.</h2>
      <address><time datetime="2019-11-03T18:51:51+00:00">03 Nov 2019, 18:51</time> by <a rel="author">Daniel Nerli Gussiås</a></address>
      <ul>
        <li>
          <b>Bodø/Glimt - Haugesund 2-2 (2-1)</b>
        </li>
      </ul>
      <p>Lørdag sikret nærmest Molde seriegullet da de slo fylkesrival Kristiansund 2-0 på Aker stadion.</p>
      <p>
        <b>Dermed «måtte» Bodø/Glimt vinne over Haugesund og Jostein Grindhaug for å holde liv i drømmen om å bli seriemestre.</b>
      </p>
      <p>Men det var ingen enkel oppgave som ventet. Laget som i midtuka ble klar for cupfinalen, hadde på forhånd vunnet de tre siste oppgjørene på Aspmyra.</p>
      <p>Det startet lovende for vertene, som ledet 2-0 før 20 minutter var spilt, etter scoringer av Håkon Evjen og Jens Petter Hauge. Haugesund svarte med Kristoffer Velde, før de satte inn utligninga elleve minutter før full tid.</p>
      <p>Dermed skiller det åtte poeng mellom serieleder Molde og Bodø/Glimt med tre serierunder igjen.</p>
      <p>- Denne kampen har bare en vinner, og det er Molde, sa Eurosport-kommentator Asbjørn Myhre i det kampen ble blåst av.</p>
      <p>
        <b>- Vi er skuffet over at vi ikke klarer å ta tre poeng. Gullet har vi ikke hatt så mye fokus på, men vi gjør det vanskelig for oss selv når vi blir ti mann. Litt skuffet nå, sa Glimt-trener Kjetil Knutsen til Eurosport på spørsmål om det var gullet som glapp.</b>
      </p>
      <p>- Det har blitt litt for mye av dette de siste kampene, forsatte han.</p>
      <h3>Glimt med pangstart</h3>
      <p>Det skulle bare ta knappe ti minutter før stjerneskuddet Håkon Evjen sendte hjemmelaget opp i ledelsen. 19-åringen vendte opp på 20 meter, og fyrte løs. Det så ut til at keeper Helge Sandvik hadde kontroll, men ballen snek seg inn nede ved stolperota.</p>
      <p>Kun sju minutter senere var ledelsen doblet. Igjen var det Håkon Evjen som sto i sentrum. Unggutten dro seg inn i feltet og parkerte Haugesund-forsvarerne. På elleve meter fant han Jens Petter Hauge, som enkelt sørget for 2-0 med en rask og kontant avslutning.</p>
      <p>Men FKH er ikke kjent for å selge seg billig. Bare minuttet etter 2-0, fant Kevin Krygård Kristoffer Velde inne i feltet. 20-åringen hamret ballen opp i nettaket, og Haugesund var igjen med i kampen.</p>
      <p>
        <b>Etter en forrykende første halvtime, roet tempoet seg inn mot hvilen, og lagene gikk i garderoben på stillinga 2-1 til serietoeren.</b>
      </p>
      <p>- Vi har en veldig bra start, så dabbet det litt av. Vi må få mer tempo på ballen, sa Glimt-trener Kjetil Knutsen til Eurosport i pausen.</p>
      <h3>- Sett dem bedre tidligere i år</h3>
      <p>Glimt evnet å skape et par farligheter tidlig i andreomgang, men de var nærmest da Jens Petter Hauge var farlig frampå etter timen. Keeper Helge Sandvik holdt ballen i fast grep.</p>
      <p>
        <b>- Glimt leder, men vi har sett dem mye bedre tidligere i år, sa Eurosport-kommentator Asbjørn Myhre da 65 minutter var spilt.</b>
      </p>
      <p>Kommentatoren mente at det definitivt var muligheter for Haugesund de siste 25 minuttene.</p>
      <h3>Dramatikk</h3>
      <p>71 minutter. Innlegg fra venstre og både Zinckernagel, Saltnes og Hauge sto i kø for å sette ballen i nettet, men FKH-forsvaret fikk den unna.</p>
      <p>Så blåste Tom Harald Hagen frispark mot hjemmelaget. Fredrik Bjørkan var for sein inn i ei takling inne i feltet, og ble vist sitt andre gule for kvelden.</p>
      <p>
        <b>Dermed måtte et gulljagende Bodø/Glimt spille de siste knappe 20 minuttene med ti mann.</b>
      </p>
      <p>Det tok det bare sju minutter før gjestene klarte å utnytte. Innbytter Vegard Bergan var uheldig og satte ballen i eget nett etter et hardt innlegg fra Martin Samuelsen.</p>
      <p>Dermed sto det 2-2 på tavla på Aspmyra med elleve minutter igjen på klokka.</p>
      <p>
        <b>Det ble også sluttresultatet.</b>
      </p>
      <p>Nå er Glimt avhengige av å vinne på Lerkendal neste søndag, mens Molde må tape hjemme for Strømsgodset om det skal være igjen et snev av spenning foran de to siste serierundene.</p>
    </article>
  </body>
</html>