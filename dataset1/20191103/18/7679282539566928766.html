<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-exemption-of-electric-vehicles-in-delhi-odd-even-scheme-2830220.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-03T18:14:56+00:00"/>
    <meta property="og:title" content="ऑड-ईवन: इलैक्ट्रिक वाहनों को सम-विषम योजना से छूट"/>
    <meta property="og:description" content="दिल्ली सरकार ने चार नवंबर से शुरू हो रही सम विषम योजना (Odd Even 3) से इलैक्ट्रिक वाहनों को छूट देने का रविवार को फैसला किया। दिल्ली के परिवहन मंत्री कैलाश गहलोत ने एक बयान में कहा कि शहर में पंजीकृत..."/>
  </head>
  <body>
    <article>
      <h1>ऑड-ईवन: इलैक्ट्रिक वाहनों को सम-विषम योजना से छूट</h1>
      <address><time datetime="2019-11-03T18:14:56+00:00">03 Nov 2019, 18:14</time> by <a rel="author">एजेंसी,नई दिल्ली</a></address>
      <p>दिल्ली सरकार ने चार नवंबर से शुरू हो रही सम विषम योजना (Odd Even 3) से इलैक्ट्रिक वाहनों को छूट देने का रविवार को फैसला किया। दिल्ली के परिवहन मंत्री कैलाश गहलोत ने एक बयान में कहा कि शहर में पंजीकृत इलैक्ट्रिक वाहनों की संख्या एक हजार से कम है और उनसे किसी तरह का जाम लगने की संभावना नहीं है।</p>
      <p>गहलोत ने कहा, "लिहाजा, इन वाहनों को सम-विषम पाबंदियों से छूट देने का फैसला किया गया है।" सम-विषम योजना सोमवार सुबह आठ बजे से शुरू होगी और 15 नवंबर तक चलेगी। इससे पहले दिल्ली सरकार द्वारा सम विषम योजना के कार्यान्वयन के लिए जारी अधिसूचना में छूट वाले वाहनों की सूची में इलेक्ट्रिक वाहनों को शामिल नहीं किया गया था।</p>
      <p><b>सर्ज प्राइसिंग नहीं ले पाएंगी कंपनियां</b><br/>दरअसल ऑड ईवन योजना  के दौरान ओला और उबर जैसी ऐप आधारित कैब संचालित करने वाली कंपनियां सर्ज प्राइसिंग (मांग बढ़ने के साथ किराये में बढ़ोतरी) लागू नहीं करेंगी। ओला ने शनिवार को जारी एक बयान में कहा कि वह प्रदूषण नियंत्रण (Pollution Controll) के लिए दिल्ली सरकार की पहल में सहयोग देगी। ऑड ईवन योजना को लागू करने से साझा गतिशीलता की सुविधा को परखने का भी अवसर मिलेगा।</p>
    </article>
  </body>
</html>