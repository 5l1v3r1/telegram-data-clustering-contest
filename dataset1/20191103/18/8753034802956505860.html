<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/AdBxlz/norsk-19-aaring-paa-pallen-i-verdenscupaapningen"/>
    <meta property="og:site_name" content="Aftenbladet"/>
    <meta property="article:published_time" content="2019-11-03T18:03:24+00:00"/>
    <meta property="og:title" content="Norsk talent (19) på pallen i verdenscupåpningen"/>
    <meta property="og:description" content="Fjorårsvinner Birk Ruud (19) ble nummer to i Big Air i verdenscupåpningen i friski i Modena søndag."/>
  </head>
  <body>
    <article>
      <h1>Norsk talent (19) på pallen i verdenscupåpningen</h1>
      <h2>Fjorårsvinner Birk Ruud (19) ble nummer to i Big Air i verdenscupåpningen i friski i Modena søndag.</h2>
      <address><time datetime="2019-11-03T18:03:24+00:00">03 Nov 2019, 18:03</time> by <a rel="author">NTB</a></address>
      <p>Han ble kun slått av amerikanske Alexander Hall.</p>
      <p>Ruud var på 4.-plass etter den første av tre omganger i finalen, der de to beste poengsummene ble gjeldende. I sitt neste forsøk slo han til med et trick som ga finalens beste poengsum på 93,25, men sammenlagt holdt det bare til 2.-plass.</p>
      <p>Hall fikk til sammen 184,0 poeng for sine to første forsøk. Det var 2,25 poeng mer enn nordmannen. Ruud falt i tredje omgang. Heller ikke amerikaneren greide å forbedre poengsummen sin der.</p>
      <p>
        <b>– Jeg er fornøyd med 2.-plass, men selvfølgelig liker jeg å gå for seier. Iblant må man være fornøyd med å bli nest best, og det ble tross alt en fin pallplassering, sa Ruud.</b>
      </p>
      <p>– Jeg er spesielt godt fornøyd med utførelsen at det andre forsøket, hvor jeg fikk dagens beste score. Det var koordinasjon på høyt nivå.</p>
      <aside>
        <a href="https://www.aftenbladet.no/article/sa-P9qB8R.html">Snowboardstjernen tilbake i Norge: – Da jeg kjente kulen på halsen, tenkte jeg bare at det var en hoven kjertel</a>
      </aside>
      <p>Andri Ragettli fra Sveits ble nummer tre, fem poeng bak Ruud.</p>
      <p>I kvinnefinalen ble det dobbelt sveitsisk seier med Mathilde Gremaud som den beste. Johanne Killi ble nummer fire.</p>
      <p>Ruud og Killi var eneste norske i finalene. Utslått i kvalifiseringen ble Sebastian Schjerve, Christian Nummedal og Sandra Eie, mens Øystein Bråten ikke stilte til start.</p>
    </article>
  </body>
</html>