<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/03/novak-djokovic-wins-the-masters-1000-in-paris-for-the-5th-time"/>
    <meta property="og:site_name" content="euronews"/>
    <meta property="article:published_time" content="2019-11-03T18:58:27+00:00"/>
    <meta property="og:title" content="تنیس؛ نواک جوکوویچ برای پنجمین بار قهرمان مسترز پاریس شد"/>
    <meta property="og:description" content="نواک جوکوویچ ۳۲ ساله با کسب پیروزی در پاریس سی و چهارمین عنوان قهرمانی در مسابقات مسترز را در کارنامه اش به ثبت رساند."/>
  </head>
  <body>
    <article>
      <h1>تنیس؛ نواک جوکوویچ برای پنجمین بار قهرمان مسترز پاریس شد</h1>
      <address><time datetime="2019-11-03T18:58:27+00:00">03 Nov 2019, 18:58</time> by <a rel="author">یورونیوز فارسی </a></address>
      <p>نواک جوکوویچ روز یکشنبه در مسابقه نهایی رقابت های تنیس مسترز هزار امتیازی پاریس با غلبه بر دنیس شاپووالُف کانادایی برای پنجمین بار جام قهرمانی این تورنمنت را بالای سر برد.</p>
      <p>مرد شماره یک فعلی تنیس جهان همانطور که پیش بینی می شد در فینال کار دشواری را پیش رو نداشت و حریف کانادایی خود را که دارای رتبه ۲۸ جهانی است در دو ست پیاپی با نتایج ۶ بر ۳ و ۶ بر ۴ از پیش رو برداشت.</p>
      <p>تنیس باز صرب پیش از دریافت جام قهرمانی از دستان مارات سافین روس که سه قهرمانی در این تورنمنت را در کارنامه افتخاراتش ثبت کرده گفت: «در طول مسابقات روز به روز بر آمادگی من افزوده شد و هرچه جلوتر رفتنم اعتماد به نفس بیشتری برای کسب مجدد قهرمانی پیدا کردم. در این تورنمنت حتی یک ست را هم واگذار نکردم؛ فوق العاده بود.»</p>
      <p>نواک جوکوویچ ۳۲ ساله با کسب پیروزی در پاریس سی و چهارمین عنوان قهرمانی در مسابقات مسترز را در کارنامه اش به ثبت رساند واز حیث کسب این افتخار تنها یک گام دیگر با رافائل نادال فاصله دارد که قرار است از روز دوشنبه عنوان مرد شماره یک را از وی پس بگیرد.</p>
      <figure>
        <iframe data-src="https://twitter.com/euronewses/status/1191035589472276481" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>جوکوویچ برای تصاحب دوباره عنوان مرد شماره یک تنیس جهان باید تا مسترز انتهای فصل جاری در لندن، جایی که هشت بازیکن برتر فصل برای رقابت دور هم جمع می شوند، صبر کند.</p>
      <p>تنیس باز صرب تاکنون ۷۷ عنوان قهرمانی در مسابقات جهانی را فتح کرده که از این میان شانزده قهرمانی به مسابقات گرند اسلم مربوط می شود.</p>
      <p>نواک جوکوویچ روز شنبه با غلبه گریگور دیمیترف بلغاری جواز حضور در فینال را دریافت کرده بود. از سوی دیگر شاپووالف کانادایی به دلیل کنارکشیدن رافائل نادال از مرحله نیمه نهایی به طور مستقیم به مسابقه نهایی راه پیدا کرد.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/11/02/masters-1000-in-paris-nadal-forfeit-on-injury-before-half-final">تنیس؛ رافائل نادال به دلیل مصدومیت از مسابقه نیمه نهایی مسترز پاریس انصراف داد</a>
        </li>
      </ul>
    </article>
  </body>
</html>