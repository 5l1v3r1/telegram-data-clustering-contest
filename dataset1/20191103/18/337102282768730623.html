<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%87%D8%B2%D8%A7%D8%B1%D8%A7%D9%86-%D9%84%D8%A8%D9%86%D8%A7%D9%86%DB%8C-%D8%AF%D8%B1-%D8%AD%D9%85%D8%A7%DB%8C%D8%AA-%D8%A7%D8%B2-%D9%85%DB%8C%D8%B4%D9%84-%D8%B9%D9%88%D9%86-%D8%AA%D8%B8%D8%A7%D9%87%D8%B1%D8%A7%D8%AA-%DA%A9%D8%B1%D8%AF%D9%86%D8%AF-20191103/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-03T18:26:59+00:00"/>
    <meta property="og:title" content="هزاران لبنانی در حمایت از میشل عون تظاهرات کردند"/>
    <meta property="og:description" content="دو هفته پس از آغاز اعتراضات ضددولتی در لبنان، امروز هزاران نفر در حمایت از میشل عون، رئیس جمهوری لبنان دست به یک تظاهرات گسترده زدند."/>
  </head>
  <body>
    <article>
      <h1>هزاران لبنانی در حمایت از میشل عون تظاهرات کردند</h1>
      <address>
        <time datetime="2019-11-03T18:26:59+00:00">03 Nov 2019, 18:26</time>
      </address>
      <p>
        <b>دو هفته پس از آغاز اعتراضات ضددولتی در لبنان، امروز هزاران نفر در حمایت از میشل عون، رئیس جمهوری لبنان دست به یک تظاهرات گسترده زدند.</b>
      </p>
      <p>طرفداران میشل عون رئیس جمهوری این کشور، امروز یکشنبه ١٢ آبان/ ٣ نوامبر برای نخستین بار در نزدیکی پایتخت تظاهرات کردند.<br/>گزارش‌های امروز با تأیید یک تجمع چند هزار نفری می‌نویسند که بعد از ظهر مخالفان رئیس جمهوری لبنان نیز تظاهرات خود را در بیروت ادامه خواهند داد. <br/>تظاهرات حامیان رئیس جمهوری لبنان، در نزدیکی کاخ ریاست جمهوری این کشور در شهر "بعبدا" و در حمایت میشل عون برگزار شده است. طرفداران رئیس جمهوری ۸۴ ساله لبنان، پرچم نارنجی رنگ این کشور را به اهتزاز درآوردند و شعار «تا زنده هستیم از تو حمایت خواهیم کرد» را فریاد زدند.</p>
      <p>حامیان میشل عون کارنامه وی را مثبت خوانده و می‌گویند که وی یک رئیس جمهوری اصلاح طلب و مردی صادق است.<br/>بر اساس گفته‌های طرفداران رئیس جمهوری لبنان، فساد دستگاه دولتی این کشور بیش از ۳۰ سال سابقه دارد و مسئولیت این فساد را نباید به دوش میشل عون گذاشت.<br/>به باور یکی از تظاهرکنندگان حامی رئیس جمهوری لبنان، میشل عون از زمان آغاز کار خود تا کنون، در راستای مبارزه با فساد در این کشور تلاش کرده است.<br/>معترضان طرفدار میشل عون، ضمن محکوم کردن تظاهرات ضددولتی در لبنان، گفتند که آن‌ها نیز خواستار اصلاحات و مبارزه با فساد در این کشور هستند. بر اساس گفته‌های آنان، رئیس جمهوری این کشور تنها کسی است که می‌تواند طرح اصلاحات و مبارزه با فساد را در لبنان تحقق بخشید.</p>
      <p>تظاهرات ضد دولتی همچنان در بیروت و چندین شهر دیگر لبنان از جمله طرابلس ادامه دارد. در عین حال، بازگشایی بانک‌ها و مدارس این کشور که به مدت دو هفته بسته بودند وضعیت را کما بیش به حالت عادی برگردانده است.</p>
      <p>لبنان از دو هفته پیش به این سو شاهد اعتراضات مردمی گسترده علیه طبقه حاکم در این کشور است. معترضان لبنانی علیه عدم موفقیت حکومت در یافتن راه حل برای بهبود بحران اقتصادی در این کشور که طی یک سال گذشته فراگیر شده است تظاهرات می‌کنند.<br/>معترضان لبنانی که در ابتدا برای مبارزه با بحران اقتصادی در این کشور به خیابان‌ها آمدند، حال خواستار تغییر رژیم در این کشور هستند.</p>
      <p>بر اساس گزارش بانک جهانی در سال ۲۰۱۲، بیش از یک چهارم از مردم لبنان زیر خط فقر زندگی می‌کنند و صندوق بین‌المللی پول هم گفته است، رشد اقتصادی این کشور کاهش یافته است.</p>
    </article>
  </body>
</html>