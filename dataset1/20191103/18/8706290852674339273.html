<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/682010/safari-elenchon-gia-tin-efarmogi-tou-antikapnistikou-nomou-tsakos"/>
    <meta property="og:site_name" content="enikos.gr"/>
    <meta property="article:published_time" content="2019-11-03T18:43:00+00:00"/>
    <meta property="og:title" content="Σαφάρι ελέγχων για την εφαρμογή του αντικαπνιστικού νόμου - &quot;Τσάκωσαν&quot; τους παραβάτες"/>
    <meta property="og:description" content="Ελέγχους συμμόρφωσης με τις κείμενες διατάξεις περί προστασίας από προϊόντα καπνού..."/>
  </head>
  <body>
    <article>
      <h1>Σαφάρι ελέγχων για την εφαρμογή του αντικαπνιστικού νόμου - "Τσάκωσαν" τους παραβάτες</h1>
      <address>
        <time datetime="2019-11-03T18:43:00+00:00">03 Nov 2019, 18:43</time>
      </address>
      <p>Ελέγχους συμμόρφωσης με τις κείμενες διατάξεις περί <a href="http://www.enikonomia.gr/timeliness/224646,entatikoi-elenchoi-gia-tin-efarmogi-tou-antikapnistikou-nomou-sto.html">προστασίας από προϊόντα καπνού</a> σε Αθήνα, Θεσσαλονίκη και Λάρισα, πραγματοποίησαν, το βράδυ του Σαββάτου και τις πρώτες πρωινές ώρες της Κυριακής, οι επιθεωρητές-ελεγκτές της Εθνικής Αρχής Διαφάνειας (ΕΑΔ) σε συνεργασία με στελέχη της ΕΛΑΣ.</p>
      <p>Όπως σημειώνεται σε σχετική ανακοίνωση «οι κοινές δράσεις της ΕΑΔ και της ΕΛΑΣ αποσκοπούν στην ενημέρωση και την ευαισθητοποίηση όλων των εμπλεκομένων μερών για τα οφέλη στο σύνολο της κοινωνίας και της οικονομίας από το σεβασμό των αντικαπνιστικών διατάξεων, καταγράφοντας παράλληλα τους προβληματισμούς και τις αγωνίες των επιχειρηματιών που δραστηριοποιούνται στους τομείς που εμπίπτουν στο πεδίο εφαρμογής των σχετικών διατάξεων».</p>
      <p>Επισημαίνεται επίσης ότι η συντριπτική πλειοψηφία των επιχειρηματιών-εκπροσώπων καταστημάτων που ελέγχθηκαν ήταν συνεργάσιμοι και επέδειξαν επαγγελματισμό και κατανόηση της σημασίας της τήρησης του θεσμικού πλαισίου για τη διασφάλιση της δημόσιας υγείας και το σεβασμό όσων δεν καπνίζουν.</p>
      <p>
        <b>Συγκεκριμένα:</b>
      </p>
      <p>Στη Λάρισα οι έλεγχοι διενεργήθηκαν τόσο σε κεντρικά όσο και σε περιφερειακά σημεία της πόλης σε συνολικά είκοσι δύο επιχειρήσεις διαφόρων κατηγοριών, όπως κέντρα διασκέδασης, καφετέριες, εστιατόρια-μπαρ, ταβέρνες και παιδότοποι. Σε τρία καταστήματα κάπνιζαν άνω των 30 θαμώνων και σε τέσσερα βρέθηκαν 10-19 καπνίζοντες. Επίσης, επιπλέον των προηγουμένων, σε επτά καταστήματα μολονότι δεν βρέθηκαν καπνίζοντες την ώρα του ελέγχου υπήρχε έντονη μυρωδιά καπνού και σταχτοδοχεία στα τραπέζια. Σήμανση περί απαγόρευσης καπνίσματος υπήρχε σε 7 μόνο καταστήματα. Στους παιδότοπους δεν κάπνιζε κανείς ούτε υπήρχαν σταχτοδοχεία στα τραπέζια.</p>
      <p>Στη Θεσσαλονίκη ελέγχθηκαν συνολικά είκοσι ένα καταστήματα όπως εστιατόρια, ταβέρνες, ταχείας εστίασης και μπαρ-καφετέριες στις περιοχές, Πλατεία Αριστοτέλους, Λαδάδικα, Λ. Νίκης, και Λευκός Πύργος. Σε 18 καταστήματα με αριθμό θαμώνων 20-220 δεν βρέθηκαν καπνίζοντες, ενώ καταγράφηκε επίσης η ύπαρξη σήμανσης καθώς και απουσία σταχτοδοχείων από τα τραπέζια. Σε 3 καταστήματα βρέθηκαν καπνίζοντες και ειδικότερα, στο πρώτο 10 σε σύνολο 70 θαμώνων, στο δεύτερο 10 σε σύνολο 90 θαμώνων (χρήση ναργιλέ) και στο τρίτο 35 σε σύνολο 85 θαμώνων. Σε πέντε καταστήματα δεν υπήρχαν σημάνσεις ή/και δεν είχαν ληφθεί λοιπά μέτρα αποτροπής.</p>
      <p>Στην Αθήνα ελέγχθηκαν συνολικά δέκα πέντε καταστήματα, εστίασης &amp; μπαρ-καφετέριες, στις περιοχές Αμπελόκηποι και Κεραμικός, για κάποια εκ των οποίων υπήρχαν καταγγελίες στην ΕΛΑΣ. Σε εννέα καταστήματα, κάποια εκ των οποίων την ώρα του ελέγχου είχαν 100-160 θαμώνες, δεν κάπνιζε κανείς. Σε δύο καταστήματα κατεγράφησαν 4 καπνίζοντες σε σύνολο 15-20 θαμώνων σε κάθε ένα εξ αυτών. Σε τρία καταστήματα, υπήρχαν μεν σημάνσεις αλλά λόγω του χαρακτήρα της δραστηριότητας τους υπήρχαν αρκετοί καπνίζοντες ναργιλέ. Ένα εκ των ελεγχθέντων καταστημάτων ήταν ανοικτό roof garden».</p>
      <p>Στην ίδια ανακοίνωση παρατίθενται παραδείγματα συνδρομής και συστάσεων περί μέτρων πρόληψης &amp; αποτροπής, όπως:</p>
      <p>1. Ζητείται από τον υπεύθυνο/εκπρόσωπο του καταστήματος να απευθυνθεί προς τους καπνίζοντες σχετικά με την απαγόρευση καπνίσματος, οι οποίοι συμμορφώθηκαν άμεσα.</p>
      <p>2. Ζητείται να αυξηθούν οι σημάνσεις περί απαγόρευσης του καπνίσματος σε όλους του χώρους και να είναι μεγαλύτερες, περισσότερες και πιο ευδιάκριτες.</p>
      <p>3. Ζητείται να απομακρυνθούν τα τασάκια από τα τραπέζια</p>
      <p>4. Ενημερώνεται ο υπεύθυνος/εκπρόσωπος σχετικά με την ακριβή έννοια του «εσωτερικού χώρου»</p>
      <p>5. Καταγραφή προβληματισμών υπεύθυνου/εκπροσώπου καταστήματος σχετικά με όρους που χρησιμοποιούνται στις σχετικές διατάξεις.</p>
      <related>
        <h4>σχετικά άρθρα</h4>
        <a href="http://www.enikos.gr/society/678974/antidroun-oi-katastimatarches-gia-ton-antikapnistiko-nomo-den-the%0A%20%20%20%20%0A"/>
        <a href="http://www.enikos.gr/society/678924/antidraseis-gia-ton-antikapnistiko-nomo-erchontai-prosfyges-sto-s%0A%20%20%20%20%0A"/>
        <a href="http://www.enikos.gr/society/678450/meiopsifia-oi-kapnistes-sti-chora-mas-kampanaki-gia-ti-chrisi-ile%0A%20%20%20%20%0A"/>
        <a href="http://www.enikos.gr/society/678322/diplasiastikan-oi-elenchoi-stin-agora-ergasias-posoi-adilotoi-erg%0A%20%20%20%20%0A"/>
        <a href="http://www.enikos.gr/society/677855/efodoi-tis-astynomias-se-chorous-estiasis-anazitoun-paravates-tou%0A%20%20%20%20%0A"/>
        <a href="http://www.enikos.gr/society/677141/telos-to-tsigaro-gia-tous-theriaklides-erchetai-tripsifios-arithm%0A%20%20%20%20%0A"/>
        <a href="http://www.enikos.gr/society/638320/apothikefse-afton-ton-arithmo-6944-05-05-05%0A%20%20%20%20%0A"/>
        <a href="http://www.enikos.gr/society/681994/oi-protes-photografies-apo-ti-stigmi-tou-entopismou-tis-touristri%0A%20%20%20%20%0A"/>
        <a href="http://www.enikos.gr/society/681993/sto-irakleio-i-45chroni-apo-ti-nea-zilandia-photo%0A%20%20%20%20%0A"/>
      </related>
    </article>
  </body>
</html>