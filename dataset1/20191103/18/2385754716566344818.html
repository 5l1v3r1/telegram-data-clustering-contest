<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/international/england/595548/kristal-palas-lester-02-ksana-stin-triti-thesi-oi-alepoudes"/>
    <meta property="og:site_name" content="SIGMALIVE"/>
    <meta property="article:published_time" content="2019-11-03T18:27:00+00:00"/>
    <meta property="og:title" content="Κρίσταλ Πάλας - Λέστερ 0-2: Ξανά στην τρίτη θέση οι αλεπούδες"/>
    <meta property="og:description" content="Η Λέστερ πέρασε σαν σίφουνας από το Λονδίνο επικρατώντας 2-0 της Κρίσταλ Πάλας και έπιασε την Τσέλσι στην τρίτη θέση του βαθμολογικού..."/>
  </head>
  <body>
    <article>
      <h1>Κρίσταλ Πάλας - Λέστερ 0-2: Ξανά στην τρίτη θέση οι αλεπούδες</h1>
      <address><time datetime="2019-11-03T18:27:00+00:00">03 Nov 2019, 18:27</time> by <a rel="author">SigmaliveSportime</a></address>
      <p><b>Η Λέστερ πέρασε σαν σίφουνας από το Λονδίνο επικρατώντας 2-0 της Κρίσταλ Πάλας και έπιασε την Τσέλσι στην τρίτη θέση του βαθμολογικού πίνακα.<br/></b> <br/>Πήρε φόρα με τα εννέα γκολ που πέτυχε στην έδρα της Σαουθάμπτον την περασμένη αγωνιστική (9-0) και άντε τώρα να σταματήσει κάποιος την Λέστερ! Η ομάδα του Μπρένταν Ρότζερς επιβλήθηκε 2-0 της Κρίσταλ Πάλας στο "Σέλχαρστ Παρκ" το απόγευμα της Κυριακής και έφτασε τις τρεις διαδοχικές επιτυχίες στην Premier League, πιάνοντας στην τρίτη θέση της βαθμολογίας την Τσέλσι.<br/> <br/>Οι αλεπούδες άνοιξαν το σκορ στο 57' με κεφαλιά του Σογιουντσού μέσα από τη μικρή περιοχή, με τον Τούρκο στόπερ να εκμεταλλεύεται την αδυναμία των Φαν Άανχολτ και Κουγιατέ να απομακρύνουν τη μπάλα μετά από κόρνερ του Μάντισον και να γίνεται μόλις ο δεύτερος Τούρκος που σκοράρει στην Premier League για την Λέστερ (ο πρώτος ήταν ο Ίτζετ, με 33 γκολ από το 1996 ως το 2004).<br/> <br/>Το τελικό 2-0 διαμορφώθηκε στο 88', με τους φιλοξενούμενους να κρύβουν τη μπάλα και τελικός αποδέκτης να γίνεται ο Βάρντι (ασίστ ο Γκρέι) που σκόραρε με σουτ μέσα από την περιοχή και έγινε ο πρώτος που φτάνει φέτος τα 10 τέρματα στην Premier League.<br/> </p>
    </article>
  </body>
</html>