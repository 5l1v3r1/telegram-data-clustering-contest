<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619688/%D9%BE%D9%84%DB%8C%D8%B3-%D9%85%D8%B5%D8%B1%D9%81-%D8%AF%D8%AE%D8%A7%D9%86%DB%8C%D8%A7%D8%AA-%D8%AF%D8%B1-%D9%88%D8%B1%D8%B2%D8%B4%DA%AF%D8%A7%D9%87-%D8%A2%D8%B2%D8%A7%D8%AF%DB%8C-%D9%85%D9%85%D9%86%D9%88%D8%B9-%D9%86%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T18:07:00+00:00"/>
    <meta property="og:title" content="پلیس: مصرف دخانیات در ورزشگاه آزادی ممنوع نشده است"/>
    <meta property="og:description" content="رئیس پلیس مبارزه با موادمخدر تهران بزرگ گفت: قانون منع ورود و مصرف دخانیات به ورزشگاه‌ها مصوب و به پلیس ابلاغ نشده و پلیس قطعاً خواستار ممنوعیت مصرف دخانیات در ورزشگاه‌ها است."/>
  </head>
  <body>
    <article>
      <h1>پلیس: مصرف دخانیات در ورزشگاه آزادی ممنوع نشده است</h1>
      <address>
        <time datetime="2019-11-03T18:07:00+00:00">03 Nov 2019, 18:07</time>
      </address>
      <p>
        <i>رئیس پلیس مبارزه با موادمخدر تهران بزرگ گفت: قانون منع ورود و مصرف دخانیات به ورزشگاه‌ها مصوب و به پلیس ابلاغ نشده و پلیس قطعاً خواستار ممنوعیت مصرف دخانیات در ورزشگاه‌ها است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ محمد بخشنده درباره اقدامات پلیس مبارزه با موادمخدر تهران بزرگ برای جلوگیری از ورود موادمخدر به ورزشگاه‌های پایتخت توسط هواداران تیمهای فوتبال، اظهار کرد: سال پیش نیز موضوعی درباره مصرف موادمخدر گل در ورزشگاه آزادی مطرح شد که این موضوع را تأیید نمی‌کنیم.</p>
      <p>رئیس پلیس مبارزه با موادمخدر تهران بزرگ ادامه داد: بارها و بارها این موضوع (مصرف ماده‌مخدر گل) در ورزشگاه آزادی را بررسی کردیم اما چنین موضوعی صحت ندارد البته ممکن است ماده‌مخدر به صورت موردی یا سیگاری (جاسازی داخل سیگار) وارد ورزشگاه شود.</p>
      <figure>
        <img src="https://aftabnews.ir/files/fa/news/1398/8/12/354838_580.jpg"/>
      </figure>
      <p>وی تصریح کرد: همکاران بنده، یگان امداد و یگان‌ویژه در گیتها مستقر هستند و در تمام بازی‌ها کنترل صورت می‌گیرد حتی بعضاً از سگ موادیاب نیز استفاده کردیم و مصرف موادمخدر به صورت گسترده در ورزشگاه آزادی صحت ندارد.</p>
      <p>این مقام انتظامی افزود: باید وزارت ورزش و فدراسیون فوتبال در این زمینه (ممنوعیت مصرف دخانیات در ورزشگاه‌ها) تصمیم بگیرند و باید این موضوع در ارگانی مانند شورای تأمین، وزارت ورزش، ستاد ریاست جمهوری مصوب و ابلاغ شود تا پلیس با هماهنگی مقام قضایی آن را عملیاتی کند و نمی‌توانیم شخصاً درباره این موضوع اقدام کنیم.</p>
      <p>بخشنده در پاسخ به این سؤال که سازمان لیگ فوتبال چند سال گذشته درباره ممنوعیت مصرف دخانیات در ورزشگاه‌ها مصوبه‌ای داشته است و اینکه چرا این مصوبه اجرایی نمی‌شود، عنوان داشت: این قانون مصوب و به پلیس ابلاغ نشده و اجرا نمی‌شود در صورتیکه استعمال دخانیات در ورزشگاه‌های کشورهای اروپایی ممنوع است.</p>
      <p>رئیس پلیس مبارزه با موادمخدر تهران بزرگ با بیان اینکه ما به عنوان پلیس قطعاً خواستار ممنوعیت مصرف دخانیات در ورزشگاه‌ها هستیم، متذکر شد: به تبعات این موضوع و مخالفتهای احتمالی با آن فکر نمی‌کنیم،‌ می‌خواهیم محیط جامعه ورزش ما پاکسازی و سالم‌سازی شود، هیچ خانواده ایرانی دوست ندارد شاهد مصرف دخانیات در محیط ورزشگاه‌ها باشد زیرا جوانان ما در این محیط حضور پیدا می‌کنند.</p>
      <p>وی یادآور شد: فضای ورزشگاه با این شرایط (مصرف سیگار) زیاد برای حضور جوانان مناسب نیست و اگر ممنوعیتی اعلام شود، قطعاً اجازه ورود سیگار را به داخل ورزشگاه نخواهیم داد.</p>
    </article>
  </body>
</html>