<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-spravi-pro-vbivstvo-gandzyuk-figuruyut-paliyi-oleshkivskogo-lisu-328340_.html"/>
    <meta property="og:site_name" content="DT.ua"/>
    <meta property="article:published_time" content="2019-11-03T18:37:00+00:00"/>
    <meta property="og:title" content="У справі про вбивство Гандзюк фігурують палії Олешківського лісу"/>
    <meta property="og:description" content="Версія, що саме ця викрита активісткою схема могла стати мотивом для вбивства, є ключовою."/>
  </head>
  <body>
    <article>
      <h1>У справі про вбивство Гандзюк фігурують палії Олешківського лісу</h1>
      <h2>Версія, що саме ця викрита активісткою схема могла стати мотивом для вбивства, є ключовою.</h2>
      <address>
        <time datetime="2019-11-03T18:37:00+00:00">03 Nov 2019, 18:37</time>
      </address>
      <p>Слідчі у справі про вбивство активістки та радниці мера Херсона Катерини Гандзюк вважають ключовою версією злочину помсту за оприлюднення активісткою схеми <b><a href="https://dt.ua/UKRAINE/u-hersonskiy-oblasti-trivaye-borotba-z-masshtabnoyu-lisovoyu-pozhezheyu-279077_.html">підпалу Олешківського лісу</a></b> з метою його подальшої вирубки.</p>
      <p>У цьому ж злочині фігурувала і група Сергія Торбіна – засудженого ватажка нападників на Гандзюк, повідомив очільник Головного слідчого управління СБУ Богдан Тиводар під час круглого столу з журналістами.</p>
      <p>"Вони фігурували також. Сподіваюсь, що невдовзі будуть підозри саме по підпалу лісу, тоді ми поговоримо про конкретних осіб", - цитує Тиводара "<a href="https://hromadske.ua/posts/u-sbu-pidtverdili-sho-zamovnik-zlochinu-proti-gandzyuk-buv-ne-odin">Громадське</a>".</p>
      <p>Ще однією версією вбивства, яка також відпрацьовується, є створення парку "Гілея" для прикриття незаконної вирубки лісу, яке лобіювали херсонські чиновники Владислав Мангер, Андрій Гордєєв і Євген Рищук. Одному з них – голові Херсонської облради Мангеру – оголошено підозру.</p>
      <p>Нагадаємо, 5 серпня набрав чинності <b><a href="https://dt.ua/UKRAINE/sogodni-nabuv-sili-virok-napandnikam-na-gandzyuk-319567_.html">обвинувальний вирок вбивцям громадської активістки, радниці мера Херсона Катерини Гандзюк</a></b>. Ватажок та члени групи отримали від 3 до 6,5 років за ґратами. Перед винесенням вироку <b><a href="https://dt.ua/UKRAINE/sud-vinese-virok-p-yatom-obvinuvachenim-u-spravi-gandzyuk-6-chervnya-313368_.html">всі вони визнали свою провину</a></b> і дали викривальні свідчення проти інших учасників злочину.</p>
      <p><b><a href="https://dt.ua/UKRAINE/batko-katerini-gandzyuk-zvinuvativ-batkivschinu-ta-bpp-u-prichetnosti-do-vbivstva-yogo-donki-300859_.html">Замовниками злочину</a></b> батько вбитої називав голову Херсонської облради Владислава Мангера (виключений з "Батьківщини"), нині звільнених голову Херсонської ОДА Андрія Гордєєва і його заступника Євген Рищука ("Блок Петра Порошенка").</p>
      <p>24 квітня прокуратура вручила Мангеру нову підозру– <b><a href="https://dt.ua/UKRAINE/z-mangera-znyali-pidozru-v-organizaciyi-vbivstva-gandzyuk-slidstvo-info-309601_.html">він більше не є обвинуваченим в організації умисного вбивства</a></b>. Замість ч. 2 ст. 115 (умисне вбивство) йому інкримінували ч. 2 ст. 121 КК України (умисне тяжке тілесне ушкодження, що спричинило смерть потерпілого).</p>
      <p>Ще одного підозрюваного - <a href="https://dt.ua/UKRAINE/sbu-ogolosila-u-rozshuk-ymovirnogo-organizatora-vbivstva-gandzyuk-300164_.html"><b>організатора вбивства Катерини Гандзюк</b></a> – раніше судимого кримінального авторитета Олексія Левіна (Москаленка), також відомого як "Москал", СБУ оголосила в розшук після того, як він втік з України. Нині "Москал" переховується від слідства в Домініканській Республіці.</p>
      <p>Катерина <a href="https://dt.ua/UKRAINE/pomerla-aktivistka-katerina-gandzyuk-293005_.html"><b>Гандзюк померла 4 листопада</b></a> 2018 року в київській лікарні. Офіційна причина смерті: поліорганна недостатність і хімічні опіки 39% тіла внаслідок нападу з використанням хімічної речовини (сірчаної кислоти). </p>
      <p>Докладніше читайте в матеріалі Інни Ведерникової <b><a href="https://dt.ua/interview/viktor-gandzyuk-smert-zadvinuta-v-stil-prezidenta-326068_.html">"Віктор Гандзюк. Смерть, задвинута в стіл президента"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL2hyb21hZHNrZS51YS8=">Hromadske.ua</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>