<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-transilvania/retailerul-danez-de-mobila-jysk-deschide-magazin-in-zalau-si-ajunge-la-79-de-unitati-pe-piata-locala-18544357"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-05T15:14:35+00:00"/>
    <meta property="og:title" content="Retailerul danez de mobilă JYSK deschide magazin în Zalău şi ajunge la 79 de unităţi pe piaţa locală"/>
    <meta property="og:description" content="JYSK România, unul dintre cei mai mari retaileri de mobilă, decoraţiuni şi textile, cu afaceri de peste 100 mil. euro în România, va deschide joi, 7 noiembrie, un nou magazin, în municipiul Zalău, judeţul Sălaj, ajungând astfel la 79 de unităţi pe piaţa locală. JYSK Zalău are o suprafaţă totală de 1.300 mp. "/>
  </head>
  <body>
    <article>
      <h1>Retailerul danez de mobilă JYSK deschide magazin în Zalău şi ajunge la 79 de unităţi pe piaţa locală</h1>
      <address><time datetime="2019-11-05T15:14:35+00:00">05 Nov 2019, 15:14</time> by <a rel="author" href="https://www.zf.ro/autor/laurentiu-cotu" target="_blank">Laurentiu Cotu</a></address>
      <p>JYSK România, unul dintre cei mai mari retaileri de mobilă, decoraţiuni şi textile, cu afaceri de peste 100 mil. euro în România, va deschide joi, 7 noiembrie, un nou magazin, în municipiul Zalău, judeţul Sălaj, ajungând astfel la 79 de unităţi pe piaţa locală. JYSK Zalău are o suprafaţă totală de 1.300 mp. </p>
      <p>’’<i>Ad</i><i>ă</i><i>ug</i><i>ă</i><i>m un nou magazin pe harta unit</i><i>ăţ</i><i>ilor JYSK din România, de data</i><i> aceasta în nord-vestul </i><i>ţă</i><i>rii, aceea</i><i>ş</i><i>i regiune în care a început</i><i> povestea JYSK în România, acum 12 ani’’, </i>a declarat Iraida Paiuc, Marketing Manager JYSK România.</p>
      <p>JYSK a intrat pe piaţa din România în 2007, odată cu inaugurarea primului magazin la Oradea. Reţeaua numără în prezent 78 de magazine, în oraşe precum Bucureşti, Arad, Baia Mare, Craiova, Târgovişte, Constanţa, Cluj-Napoca, Deva, Galaţi, Râmnicu Sărat, Oneşti, Sfântu Gheorghe, Oradea, Piteşti, Mediaş, Satu Mare, Vaslui, Suceava, Vălenii de Munte, Târgu-Mureş, Timişoara, Alexandria, Râmnicu Vâlcea, Sibiu, Târgu Jiu, Bacău, Botoşani, Focşani, Medgidia, Giurgiu, Piatra Neamţ, Roman, Curtea de Argeş, Bistriţa, Hunedoara, Balş.</p>
      <p>JYSK este unul dintre cei mai importantţi retaileri de mobilă şi decoraţiuni interioare din Europa, cu afaceri anuale de peste 4 miliarde de euro. Grupul desfăşoară operaţiuni în 52 de ţări şi numără un total peste 23.000 de angajaţi şi peste 2.800 de magazine. Compania a fost fondată de danezul Lars Larsen, primul magazin fiind inaugurat pe data de 2 aprilie 1979 în oraşul Aarhus, al doilea cel mai mare din Danemarca. Cinci ani mai târziu, compania s-a extins dincolo de graniţele ţării odată cu deschiderea unui magazin în Germania. Miliardarul danez a murit anul acesta la vârsta de 71 de ani.</p>
      <p>JYSK România a avut o cifră de afaceri de 482,8 milioane lei (circa 105 mil. euro), în creştere cu 33%, în anul financiar care s-a derulat de la 1 septembrie 2017 la 31 august 2018. Retailerul danez activează pe o piaţă a mobilei unde vânzările se învârt în jurul a un miliard de euro anual. Pe piaţă sunt prezenţi jucători români precum Lemet (cu reţeaua de magazine Lem’s), Rus Savitar (Casa Rusu), Mobexpert, dar şi străini precum IKEA.</p>
      <p>laurenţiu.cotu@zf.ro</p>
    </article>
  </body>
</html>