<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191105-e-kvytok-u-kyyevi-de-kupyty-popovnyty-i-yak-korystuvatysya/"/>
    <meta property="og:site_name" content="ФАКТИ"/>
    <meta property="article:published_time" content="2019-11-05T15:34:47+00:00"/>
    <meta property="og:title" content="Е-квиток у Києві: де купити, поповнити і як користуватися (КАРТА)"/>
    <meta property="og:description" content="Е-квиток у Києві повністю запрацює у наступному році, однак вже зараз тисячі мешканців столиці оцінили переваги використання єдиного електронного квитка."/>
  </head>
  <body>
    <article>
      <h1>Е-квиток у Києві: де купити, поповнити і як користуватися (КАРТА)</h1>
      <address>
        <time datetime="2019-11-05T15:34:47+00:00">05 Nov 2019, 15:34</time>
      </address>
      <p>Е-квиток у Києві повністю запрацює у наступному році, однак вже зараз тисячі мешканців столиці оцінили переваги використання єдиного електронного квитка.</p>
      <p>Система Е-квиток працює в Києві у дослідній експлуатації, однак щодня більше 250 тис. поїздок у громадському транспорті здійснюється за допомогою єдиного електронного квитка.</p>
      <p>Він існує у двох варіантах: транспортна картка Kyiv Smart Card та одноразовий QR-квиток. Другий варіант більше підійде нерегулярним пасажирам та гостям столиці.</p>
      <h3>Переваги Kyiv Smart Card</h3>
      <ul>
        <li>Більше не потрібно стояти в чергах, передавати гроші за проїзд або згадувати, в якій саме кишені заховані квитки.</li>
        <li>Якщо власник поповнює свою картку одразу на 50 поїздок, один проїзд коштує 6,5 грн замість 8 грн.</li>
        <li>Після реєстрування картки в Особистому кабінеті киянина, усі дані поїздок зберігаються у хмарному середовищі. У разі втрати картки власник може перенести інформацію на нову картку та зберегти свої гроші.</li>
      </ul>
      <h3>Де придбати та поповнити Kyiv Smart Card</h3>
      <p><b>Придбати картку</b> можна у касах та в терміналах, розташованих на низці станцій столичного метрополітену; у Т-кіосках (більше 300 у місті).</p>
      <figure>
        <iframe src="https://www.google.com/maps/d/embed?mid=10ohrYKUvtik8ArXyc14oCseGpccCv2gu&amp;hl=ru" width="640" height="480" data-service="GoogleMaps" scrolling="no"/>
      </figure>
      <p><b>Поповнити картку</b> можна в <a href="https://my.kyivcity.gov.ua/">Особистому кабінеті киянина</a>; у терміналах самообслуговування Ibox, EasyPay, 2click; за допомогою чат-ботів <a href="https://fakty.com.ua/ua/ukraine/20191105-e-kvytok-u-kyyevi-de-kupyty-popovnyty-i-yak-korystuvatysya/%E2%80%A2%09https:/t.me/KyivPayBot">Kyiv Pay Bot</a> і <a href="https://fakty.com.ua/ua/ukraine/20191105-e-kvytok-u-kyyevi-de-kupyty-popovnyty-i-yak-korystuvatysya/%E2%80%A2%09https:/t.me/KyivMetropolitenBot">KyivMetroBot</a> у Telegram та Facebook.</p>
      <p><b>Читайте:</b> <a href="https://fakty.com.ua/ua/ukraine/20191101-oplata-u-transporti-i-vhid-u-muzeyi-koly-u-kyyevi-zapustyat-e-kvytok-dlya-uchniv/">Оплата у транспорті і вхід у музеї: коли у Києві запустять е-квиток для учнів</a></p>
      <h3>QR-квиток</h3>
      <p>Одноразовий QR-квиток можна використовувати у роздрукованому або в електронному (на екрані смартфону) вигляді. У транспорті необхідно піднести екран телефону з QR-квитком або роздрукований квиток до дзеркальної частини валідатора, дочекатися звуку та натиснути кнопку Підтвердити використання.</p>
      <p>QR-квиток дійсний впродовж 15 діб. Поки що  такі квитки в метрополітені реалізуються на трьох станціях: Площа Льва Толстого, Почайна, Сирець. Причина в тому, що саме вони обладнані спеціальними турнікетами для валідації QR-квитків.</p>
      <p><b>Придбати QR-квиток</b> можна в Особистому кабінеті киянина, у терміналах самообслуговування Ibox, 2click, за допомогою чат ботів Kyiv Pay Bot і KyivMetroBot та у додатку Kyiv Smart City.</p>
      <p>Як відомо, <a href="https://fakty.com.ua/ua/ukraine/20191028-u-kmda-nazvaly-novu-datu-perehodu-na-e-kvytok/">Е-квиток у Києві</a> запрацює не раніше 1 квітня наступного року.</p>
    </article>
  </body>
</html>