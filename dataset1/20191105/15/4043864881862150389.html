<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/5/7231076/"/>
    <meta property="og:site_name" content="Українська правда"/>
    <meta property="article:published_time" content="2019-11-05T15:08:59+00:00"/>
    <meta property="og:title" content="Труба: П'ять високопосадовців Міноборони закупили бракованих бронежилетів на 100 млн"/>
    <meta property="og:description" content="Слідчі Державного бюро розслідувань оголосило про підозри п’ятьом високопосадовцям Міноборони у справі про закупівлю неякісних бронежилетів."/>
  </head>
  <body>
    <article>
      <h1>Труба: П'ять високопосадовців Міноборони закупили бракованих бронежилетів на 100 млн</h1>
      <address>
        <time datetime="2019-11-05T15:08:59+00:00">05 Nov 2019, 15:08</time>
      </address>
      <p>Слідчі Державного бюро розслідувань оголосило про підозри п’ятьом високопосадовцям Міноборони у справі про закупівлю неякісних бронежилетів.</p>
      <p><b>Джерело: </b>Брифінг керівника ДБР Романа Труби, повідомлення <a href="https://www.gp.gov.ua/ua/news.html?_m=publications&amp;_t=rec&amp;id=260669&amp;fbclid=IwAR0LezzWbZNikmz9SRNETdY66BO7dFXQ7TxTzKRY0RJpCsVrjxH9kHYUQbU">Генпрокуратури</a>  </p>
      <p><b>Пряма мова Труби: </b>"Розпочато оголошення підозри п’яти високопосадовців Міноборони. Саме ці високопосадовці були і є відповідальними за прийом та контроль якості речового майна під час його закупівлі та під час його виробництва".</p>
      <p>"За попередньою змовою ці особи здійснили закупівлю неякісного речового майна для ЗСУ за завищеними цінами і такого, яке не відповідає технічним вимогам. Мова йде про бронежилети 1-4 класу захисту, які прострілюються".</p>
      <p><b>Деталі: </b>Труба розповів, що підозри оголошено генерал-майору, начальнику головного управління збройних сил України (під час брифінгу уточнили, що йдеться про<b> генерал-майора, начальника управління матеріального забезпечення Дмитра Марченка</b>), а також чотирьом високо посадовцям головного управління ЗСУ. Це заступники управлінь і начальник відділу. Труба розповів, що всі вони знали про закупівлю неякісних бронежилетів, проте продовжували організовувати нові закупівлі.   </p>
      <p><b>Дослівно повідомлення Генпрокуратури: "</b>Посадовець... ймовірно діючи умисно та за попередньою змовою з ще чотирма посадовцями вказаного управління, з квітня 2019 року по червень 2019 року всупереч інтересам служби не виконали дії, які вони повинні були виконати, що призвело до закупівлі неякісних бронежилетів "Корсар МЗс-1-4" в кількості <b>11 тисяч на загальну суму близько 100 млн грн</b>".</p>
      <p>"На даний час досудове розслідування триває, вирішується питання про обрання вказаним особам міри запобіжного заходу тримання під вартою…".</p>
      <p>
        <b>Передісторія:</b>
      </p>
      <ul>
        <li>В кінці червня ДБР провело 40 обшуків у посадовців Міністерства оборони <a href="https://www.pravda.com.ua/news/2019/06/26/7219282/">у справі про закупівлю </a>за завищеними цінами речей для Збройних сил України. Збитки для держави оцінили у 100 млн грн.</li>
        <li>Було закуплено 20 тисяч бронежилетів поганої якості і намети, не придатні для проживання. Усього за завищеними цінами закупили 100 тисяч комплектів військової форми, при цьому за кожен вид одягу було сплачено близько 10 зайвих мільйонів.</li>
        <li>Згідно з системою закупівель "Прозорро", на початку року Міноборони лише раз купувало бронежилети - у ТОВ "Наукове виробниче підприємство "ТЕМП-3000".</li>
        <li>Державне бюро розслідувань у липні оприлюднило <a href="https://www.pravda.com.ua/news/2019/07/9/7220426/">розмови</a> працівників Міністерства оборони, які закупили бронежилети Корсар М3с 1-4 класу захисту і при цьому знали, що вони прострілюються і не відповідають технічним вимогам.</li>
      </ul>
      <footer>Олександр Шумілін, УП</footer>
      <related>
        <a href="https://www.pravda.com.ua/news/2019/11/5/7231049/"/>
        <a href="https://www.pravda.com.ua/news/2019/10/25/7230086/"/>
        <a href="https://www.pravda.com.ua/news/2019/10/25/7230033/"/>
      </related>
    </article>
  </body>
</html>