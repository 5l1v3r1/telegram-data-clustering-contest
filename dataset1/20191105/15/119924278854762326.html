<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dolenjskilist.si/2019/11/05/228139/novice/kocevsko_ribnisko/Republiski_stanovanjski_sklad_v_Kocevju_kupil_76_stanovanj/"/>
    <meta property="og:site_name" content="Dolenjski list"/>
    <meta property="article:published_time" content="2019-11-05T15:30:00+00:00"/>
    <meta property="og:title" content="Republiški stanovanjski sklad v Kočevju kupil 76 stanovanj"/>
    <meta property="og:description" content="Stanovanjski sklad RS je danes od GH Holdinga kupil 76 stanovanj v Kočevju, ki jih bo oddajal prek javnega razpisa po stroškovni najemnini."/>
  </head>
  <body>
    <article>
      <h1>Republiški stanovanjski sklad v Kočevju kupil 76 stanovanj</h1>
      <address><time datetime="2019-11-05T15:30:00+00:00">05 Nov 2019, 15:30</time> by <a rel="author">STA</a></address>
      <p><b>Kočevje</b> - Stanovanjski sklad RS je danes od GH Holdinga kupil 76 stanovanj v Kočevju, ki jih bo oddajal prek javnega razpisa po stroškovni najemnini. Za stanovanja bo odštel 7,1 milijona evrov, so danes sporočili iz sklada.</p>
      <p>"Stanovanjski sklad RS se odziva na hiter gospodarski razvoj občine Kočevje, kjer je potreba po najemu stanovanj čedalje večja. Z današnjim nakupom bomo pridobili 76 javnih najemnih stanovanj, ki jih bomo lahko že v letu 2021 oddajali prek javnega razpisa po stroškovni najemnini mladim družinam, družinam in ostalim ciljnim skupinam prebivalstva," je povedal direktor sklada Črtomir Remec.</p>
      <p>Stanovanjski sklad bo 76 stanovanj v Kočevju kupil prek javnega poziva za nakup stanovanj in zemljišč za izgradnjo stanovanj od prodajalca iz skupine GH Holding, ki jo vodi direktor Blaž Miklavčič.</p>
      <p>Sklad stanovanja, ki so v dveh objektih skupne površine okoli 4200 kvadratnih metrov, kupuje s pripadajočimi 29 parkirnimi mesti v garaži objekta, 32 parkirnimi mesti na nivoju terena in 49 samostojnimi garažami na nivoju terena. Skupna pogodbena vrednost znaša 6,45 milijona evrov brez davka oz. 7,06 milijona evrov z DDV.</p>
    </article>
  </body>
</html>