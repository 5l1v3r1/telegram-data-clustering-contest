<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/rusia/2019/11/05/kremyl-ne-presledvaite-malinov-v-bylgariia-shte-ima-pagubni-posledici.428632"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T15:00:00+00:00"/>
    <meta property="og:title" content="Кремъл: Не преследвайте Малинов в България, ще има пагубни последици!"/>
    <meta property="og:description" content="Разчита се той да продължи да работи за двустранните отношения | Dnes.bg"/>
  </head>
  <body>
    <article>
      <h1>Кремъл: Не преследвайте Малинов в България, ще има пагубни последици!</h1>
      <h2>Разчита се той да продължи да работи за двустранните отношения</h2>
      <address><time datetime="2019-11-05T15:00:00+00:00">05 Nov 2019, 15:00</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Кремъл разчита, че награждаването на председателя на българското Национално движение "Русофили" Николай Малинов с руския орден "Дружба" няма да стане причина той да бъде преследван, предаде ТАСС.</p>
      <p>Руският президент Владимир Путин награди вчера с орден "Дружба" редица чуждестранни граждани по случай чествания във федерацията Ден на народното единство. Отличието се връчва за особени заслуги в укрепването на мира, приятелството, сътрудничеството и взаимното разбирателство между народите. Тази година сред удостоените с ордена бе и Николай Малинов.</p>
      <p>"Смятаме, че подобни жестове на признание за заслугите на Малинов като принос за делото на единството на руския свят, принос за развитие на приятелството и сътрудничеството между народите на двете ни страни по никакъв начин не може и не трябва да е причина за някакви преследвания", заяви пред журналисти Дмитрий Песков, прессекретарят на руския президент.</p>
      <p>Според него "това би било нелогично и това би имало твърде пагубни последици". Така говорителят на Кремъл отговори на въпрос дали отношенията между Москва и София няма да бъдат влошени заради награждаването на Малинов, обвинен в шпионаж в България, посочва агенцията, цитирана от БТА.</p>
      <p>"Разчитаме, напротив, хора като него (Малинов) да получат възможност да работят и занапред в руслото на развитието на приятелските, отдавнашни, исторически отношения между народите на двете ни страни", подчерта Песков.</p>
      <p>Вчера стана известно, че главният прокурор Сотир Цацаров е дал на Инспектората на ВСС съдия от спецсъда заради това, че е пуснал председателя на Национално движение "Русофили" Николай Малинов да пътува в чужбина. Срещу Малинов се роди разследване по обвинение за шпионаж. Съдията обаче го е пуснал да пътува в чужбина от 1 до 5 ноември по предварителна програма с културни събития.</p>
      <p>Според Цацаров това станало в разрез със закона, защото Малинов не е поискал първо разрешение от наблюдаващия прокурор, какъвто е законът, а направо от съда.<br/> </p>
      <related>
        <h4>Още по темата</h4>
        <a href="https://www.dnes.bg/rusia/2019/11/04/malinov-otishyl-pri-putin-za-da-poluchi-orden-drujba.428524"/>
        <a href="https://www.dnes.bg/temida/2019/11/04/zaradi-malinov-cacarov-dade-sydiia-na-inspektorata-na-vss.428498"/>
      </related>
    </article>
  </body>
</html>