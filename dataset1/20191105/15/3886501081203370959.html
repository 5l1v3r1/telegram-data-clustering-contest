<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118902-jedan-od-pet-miliona-22-novembar-krajnji-rok--necemo-dozvoliti-malom-da-obori-odluku-odbora-bu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-05T15:15:03+00:00"/>
    <meta property="og:title" content="Jedan od pet miliona: 22. novembar krajnji rok - nećemo dozvoliti Malom da obori odluku Odbora BU"/>
    <meta property="og:description" content="Aktivistkinja udruženja &quot;Jedan od pet miliona&quot; Mila Jovanović izjavila je danas da neće dozvoliti da nepoštovanje procedure Univerziteta u Beogradu (BU) omogući ministru finansija Siniši Malom da obori odluku Odbora za profesionalnu etiku BU o autentičnosti njegovog doktorata.Jovanović je na konferenciji za novinare u Rektoratu BU rekla da je 22. novembar krajnji rok, nakon kojeg neće biti pravnog prostora za odlaganje a da će odgovornost biti na profesorima koji su sugerisali da treba prihvatiti promenu roka koji je predložila rektorka BU Ivanka Popović.&quot;Ukoliko rok ne bude ispoštovan, mi pozivamo sve profesore da nas podrže i pridruže nam se u daljim akcijama&quot;, kazala je ona. Dogovorom kojim je prekinuta blokada Rektorata BU u septembru najavljeno je da će utvrdjivanje autentičnosti doktorata Malog biti završeno do 4. novembra.Medjutim, Popović je saopštila u ponedeljak da taj dogovor nije moguće sprovesti zbog poštovanja roka od 15 dana za podnošenje žalbe na odluku Naučno-nastavnog veća Fakulteta organizacionih…"/>
  </head>
  <body>
    <article>
      <h1>Jedan od pet miliona: 22. novembar krajnji rok - nećemo dozvoliti Malom da obori odluku Odbora BU</h1>
      <address>
        <time datetime="2019-11-05T15:15:03+00:00">05 Nov 2019, 15:15</time>
      </address>
      <slideshow>
        <figure>
          <img src="https://static.beta.rs/thumbs/Beta-f1hfxxwl07.659x371.jpg"/>
        </figure>
        <figure>
          <img src="https://static.beta.rs/thumbs/Beta-38cdanxpp1.659x371.jpg"/>
        </figure>
      </slideshow>
      <p><b>Aktivistkinja udruženja "Jedan od pet miliona" Mila Jovanović izjavila je danas da neće dozvoliti da nepoštovanje procedure Univerziteta u Beogradu (BU) omogući ministru finansija Siniši Malom da obori odluku Odbora za profesionalnu etiku BU o autentičnosti njegovog doktorata.</b><br/><br/>Jovanović je na konferenciji za novinare u Rektoratu BU rekla da je 22. novembar krajnji rok, nakon kojeg neće biti pravnog prostora za odlaganje a da će odgovornost biti na profesorima koji su sugerisali da treba prihvatiti promenu roka koji je predložila rektorka BU Ivanka Popović.<br/><br/>"Ukoliko rok ne bude ispoštovan, mi pozivamo sve profesore da nas podrže i pridruže nam se u daljim akcijama", kazala je ona.<br/> <br/>Dogovorom kojim je prekinuta blokada Rektorata BU u septembru najavljeno je da će utvrdjivanje autentičnosti doktorata Malog biti završeno do 4. novembra.<br/><br/>Medjutim, Popović je saopštila u ponedeljak da taj dogovor nije moguće sprovesti zbog poštovanja roka od 15 dana za podnošenje žalbe na odluku Naučno-nastavnog veća Fakulteta organizacionih nauka (FON) o javnoj osudi Malog zbog neakademskog ponašanja prilikom pisanja doktorata.<br/><br/>Nakon tog saopštenja, aktivisti su pozvali profesore koji su podržali blokadu Rektorata da se izjasne da li je odlaganje donošenja odluke o doktoratu Malog za 15 dana zaista neophodno ili je namerno odugovlačenje.<br/><br/>"Dobili smo stav profesora i on je jedinstven. Oni veruju da do propusta u tumačenju procedure nije došlo namerno, iako mi nismo uvereni u to", kazala je Jovanović.<br/><br/>Kako je istakla, članovi Jedan od pet miliona su uvereni da će odluka Etičke komisije BU biti "prava", jer, kako je navela, sve drugo bi bilo sramno.<br/><br/>"Dozvolićemo Malom da bude lažni doktor još 17 dana i da se oprosti od svoje lažne doktorske titule, ako mu za to nije bilo dovoljno šest godina", dodala je ona.</p>
    </article>
  </body>
</html>