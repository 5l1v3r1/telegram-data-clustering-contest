<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/mahinaciji-na-milyon-v-sbu-rozpovili-na-chomu-popavsya-zastupnik-mera-uzhgoroda-637882.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T15:04:05+00:00"/>
    <meta property="og:title" content="Махінації на мільйон: в СБУ розповіли, на чому попався заступник мера Ужгорода"/>
    <meta property="og:description" content="У 2014 році, будучи членом земельної комісії міськради, посадовець оформив на підставних осіб три земельні ділянки загальною площею 0,3 га"/>
  </head>
  <body>
    <article>
      <h1>Махінації на мільйон: в СБУ розповіли, на чому попався заступник мера Ужгорода</h1>
      <address>
        <time datetime="2019-11-05T15:04:05+00:00">05 Nov 2019, 15:04</time>
      </address>
      <h4>У 2014 році, будучи членом земельної комісії міськради, посадовець оформив на підставних осіб три земельні ділянки загальною площею 0,3 га</h4>
      <p>Служба безпеки України викрила заступника голови Ужгородської міської ради на масштабних зловживаннях, внаслідок яких у громади міста було відчужено земельні ділянки, що призначені під житлову забудову.</p>
      <p>Про це 5 листопада повідомляє пресцентр СБУ.</p>
      <p>«Співробітники спецслужби встановили, що у 2014 році, будучи членом земельної комісії міськради, посадовець оформив на підставних осіб три земельні ділянки загальною площею 0,3 га. Пізніше землю було протиправно передано у  розпорядження його дружині, яка влітку цього року продала її знайомому за 1 мільйон 200 тисяч гривень», - заявили в СБУ.</p>
      <p>У межах кримінального провадження, відкритого за ч. 2 ст. 364 (зловживання владою або службовим становищем) Кримінального кодексу  України у приміщенні Ужгородської міської ради та за місцями роботи і проживання фігуранта провадження були проведені обшуки.</p>
      <p>Вирішується питання про оголошення заступнику голови міськради підозри у вчиненні злочину.</p>
      <p>Раніше повідомлялося, що у міській раді Ужгорода 5 листопада працівники ДБР та СБУ <a href="https://glavcom.ua/news/dbr-ta-sbu-provodyat-obshuki-v-miskradi-uzhgoroda-637858.html">проводять обшуки</a>.</p>
      <related>
        <a href="https://glavcom.ua/kyiv/news/sbu-pidozryuje-eksposadovcya-kijivskogo-oboronnogo-zavodu-v-oborudci-na-25-mln-637851.html"/>
        <a href="https://glavcom.ua/news/priznacheniy-noviy-nachalnik-sbu-v-cherkaskiy-oblasti-637574.html"/>
        <a href="https://glavcom.ua/country/politics/v-ofisi-prezidenta-tochitsya-zhorstka-borotba-za-sbu-butusov-637378.html"/>
      </related>
    </article>
  </body>
</html>