<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/05/arastirma-direncli-bakterilere-kars-diski-transplant-antibiyotik-kullanmaktan-daha-etkili"/>
    <meta property="og:site_name" content="euronews"/>
    <meta property="article:published_time" content="2019-11-05T15:41:45+00:00"/>
    <meta property="og:title" content="&quot;Dışkı transplantı antibiyotikten hem daha etkili hem daha az riskli&quot;"/>
    <meta property="og:description" content="Yeni yayınlanan bir araştırmaya göre ölümcül kan enfeksiyonları ve dirençli bakteriler söz konusu olduğunda dışkı transplantı yapmak antibiyotik kullanmaktan çok daha etkili ve hayat kurtarabilecek bir yöntem."/>
  </head>
  <body>
    <article>
      <h1>"Dışkı transplantı antibiyotikten hem daha etkili hem daha az riskli"</h1>
      <address><time datetime="2019-11-05T15:41:45+00:00">05 Nov 2019, 15:41</time> by <a rel="author">NBC News </a></address>
      <p>Yeni yayınlanan bir araştırmaya göre ölümcül kan enfeksiyonları ve dirençli bakteriler söz konusu olduğunda dışkı transplantı yapmak antibiyotik kullanmaktan çok daha etkili ve hayat kurtarabilecek bir yöntem.</p>
      <p>'Dışkı mikrobiota transplantasyonu' (FMT) olarak bilinen işlem sağlıklı bir kişiden alınan dışkının hasta kişinin bağırsaklarına yerleştirilmesi ile gerçekleşiyor. Bu işlem genellikle rektal yoldan yapılsa da günümüzde ağızdan alınacak haplar yoluyla da sonuca varmak mümkün.</p>
      <figure>
        <img src="https://static.euronews.com/articles/stories/04/28/02/82/534x356_cmsv2_6f5a1a19-3608-5153-be1d-cf3b57812a94-4280282.jpg"/>
        <figcaption>Dışkı hapları</figcaption>
      </figure>
      <p>Özellikle Clostridium difficile (C. diff) gibi antibiyotiğe cevap vermeyen bakteriyel enfeksiyonlar oluştuğunda kullanılan transplantasyon yöntemi uzun zamandır biliniyor ve uygulanıyor.</p>
      <p>İlk kez antik Çin'de bulunan bu tedavi yöntemi hastaya çorba içinde içirilerek uygulanıyordu. Günümüzde FMT tedavisi yüzde 85-90 başarı oranına sahip.</p>
      <h3>Enfeksiyonların oluşturduğu yan etkileri de önlüyor</h3>
      <p>Yayınlanan bu son araştırma FMT'nin antibiyotikten daha etikili olduğunu gösteren ilk araştırma değil ancak FMT'nin bağırsak enfeksiyonlarından kaynaklı yan komplikasyonlar üzerinde etkisini gözlemleyen ilk araştırma olması bakımından oldukça önemli.</p>
      <p>NBC'ye konuşan Roma Hastanesi FMT uzmanı ve araştırmanın başındaki kişi, Dr. Gianluca Ianiro şunları söylüyor:</p>
      <p>"Bu çalışma yapılmadan önce de FMT'nin C.diff gibi hastalıkları tedavi etmede antibiyotiklerden daha etkili olduğunu biliyorduk. Şimdi ise FMT tedavisinin hastalıkla ilintili komplikasyonları önleme açısından da daha etkili olduğunu anlıyoruz."</p>
      <p>Hastalık Kontrol ve Önleme Merkezi (CDCP) verilerine göre C.diff enfeskiyonu sadece Amerika Birleşik Devletleri'nde (ABD) her yıl 450 bin kişiyi hasta ediyor ve 29 bin kişinin ölümüne neden oluyor.</p>
      <h3>Daha düşük komplikasyon riski daha az hastane günleri</h3>
      <p>Ianiro'nun Annals of Internal Medicine dergisinde yayınlanan çalışmasına göre FMT tedavisiyle antibiyotiklere kıyasla hastaların kurtulma şansı yüzde 30 artıyor ve hastanede geçirdikleri süre de azalıyor. Bununla birlikte kan yolu enfeksiyonları riski de yüzde 75 düşüş gösteriyor.</p>
      <p>Sağlıklı bir kişinin bağırsaklarından gelen mikrobiom hasta kişinin bağırsak sisteminde hızla çoğalarak enfeksiyon için ölümcül bir ortam yaratıyor.</p>
      <p>Bu tedavi sürecini mercek altına alan Ianiro ve meslektaşları 90 gün boyunca toplam 200 hastada meydana gelen değişimleri takip etti. Bu hastalardan 109 FMT 181'i antibiyotik ile tedavi gördü. FMT uygulanan gruptan yalnızca 5 kişi kan yolu enfeksiyonuna yakalanırken antibiyotik kullanan gruptakilerden 40 kişide yani grubun yüzde 22'sinde kan yolu enfeksiyonu oluştu.</p>
      <p>Bunun yanı sıra FMT uygulanan grup antibiyotik alan gruptan ortalama 14 gün daha az hastanede kaldı. Ayrıca 90 gün boyunca hastanede kalan hastalar arasında FMT uygulananların hayatta kalma oranı da antibiyotik uygulamalara kıyasla yüzde 32 artış gösterdi.</p>
      <ul>
        <li>
          <a href="https://tr.euronews.com/2019/10/23/sokak-kedisi-diski-nakliyle-hayata-tutundu">
            <b>Sokak kedisi dışkı nakliyle hayata tutundu</b>
          </a>
        </li>
      </ul>
    </article>
  </body>
</html>