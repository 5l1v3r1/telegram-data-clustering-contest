<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545185.html/%D8%AA%D8%B5%D9%88%DB%8C%D8%B1-%D9%88%D8%A7%D9%82%D8%B9%DB%8C-%D9%85%D8%B1%D8%AF%D9%85-%D8%AA%D8%A8%D8%B1%DB%8C%D8%B2--%DA%AF%D9%84-%D8%A2%D9%84%D9%88%D8%AF%DB%8C-%D8%A2%D8%A8-%D8%A8%D9%87-%D9%86%D9%81%D8%B9-%DA%A9%DB%8C%D8%B3%D8%AA-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T15:24:00+00:00"/>
    <meta property="og:title" content="تصویر واقعی مردم تبریز/ گل‌آلودی آب به نفع کیست؟"/>
    <meta property="og:description" content="معدود طرفدارنماهای تیم‌های تبریزی که در این چند روز کل هوادارن را به لامذهبی و ضد ایرانی بودن نشان داده‌اند نه نماینده هوادارانند و نه نماینده مردم تبریز و آذربایجان."/>
  </head>
  <body>
    <article>
      <h1>تصویر واقعی مردم تبریز/ گل‌آلودی آب به نفع کیست؟</h1>
      <h2>برشی از حواشی یک مسابقه؛</h2>
      <address>
        <time datetime="2019-11-05T15:24:00+00:00">05 Nov 2019, 15:24</time>
      </address>
      <p>معدود طرفدارنماهای تیم‌های تبریزی که در این چند روز کل هوادارن را به لامذهبی و ضد ایرانی بودن نشان داده‌اند نه نماینده هوادارانند و نه نماینده مردم تبریز و آذربایجان.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.anaj.ir/Default">آناج</a>؛ یک بازی حساس، هیجانی و پرچالش تاریخی؛ دست در دست هم می‌دهد که بازی تراکتور با تیم تهرانی چون استقلال نه تنها رکورد هوادار و حساسیت را بزند بلکه به سرتیتر چندروزه خبرگزاری‌ها تبدیل شود اما ادامه دار بودن خبرها تنها به خود بازی مربوط نیست بلکه به حواشی پس از آن باز می‌گردد.</p>
      <p>مشخص است که در ابتدای کار نباید مشکلات و حواشی به وجود آمده را تنها در تبریز جست‌وجو و فقط هواداران ترک زبان را متهم کرد، بلکه نقش برخی از تماشاگرنماهای تهرانی که همواره در مقابل تیم های شهرستانی قصد ایجاد اختلاف و تشنج دارند نیز می بایست تعیین و برخورد مقتضی با آن ها صورت پذیرد.</p>
      <p>آنچه در بازی چند روز قبل تراکتور و استقلال موجب ایجاد موج فزاینده نگرانی در شبکه های اجتماعی شد را نیز باید در همین تنش‌ها و تحریکات موجود در تهران و تبریز جست‌وجو کرد. عده‌ای قلیل، که تعدادشان شاید به 150 هم نرسد در برابر بیش از 80هزار تماشگر پرشور، با احساس و معتقد دست به برخی شعارها زدند که نه‌تنها در مقاطع کوتاهی از بازی این اتفاق رخ داد بلکه با عدم استقبال دیگر هواداران رفته رفته به سکوت ختم شد.</p>
      <p>اما چندروزی است که برخی از رسانه‌ها که اتفاقا در ندیدن بسیاری از اشتباهات هوادارنماهای تهرانی ید بیضایی دارند، شعار چند منحرف و هیجان زده را به کل ورزشگاه، هواداران و مردم آذربایجان تعمیم می‌دهند.</p>
      <p>تصویر واقعی مردم تبریز و آذربایجان</p>
      <p>یکی از فعالین مجازی در استوری خود به کنایه خطاب به برخی از مدعیان که در پی دامن زدن به حواشی هستند نوشت: «آذربایجان و تبریز را با شعار چند تماشگرنما آنهم در فضای هیجانی نسنجید. تنها روایت یک بُعد از چهره آذربایجان برای تنویر افکار کافی است و آن اینکه؛ در 5 سال گذشته آذربایجان شرقی رتبه اول کمک به جبهه مقاومت جهانی را داشته است. این تصویر واقعی تبریز و آذربایجان است، بقیه تصاویر نه ماندگارند و نه واقعی.»</p>
      <p> </p>
      <figure>
        <img src="http://www.anaj.ir/Upload/Image/2019/11/Orginal/b172e2ea_8042_4d04_88b4_5b26d27e92c2.jpg"/>
      </figure>
      <p>حتی بسیاری از آن تعداد معدود هوادارنمایی که تحت تاثیر جو استادیوم و حواشی و تحریکات قبل از بازی، اقدام به سر و صدا هنگام پخش قرآن یا سرود ملی می‌کنند نیز ریشه محکم اعتقادی است. اکثر جوانان تبریزی و آذربایجانی با امام حسین(ع)، اهل بیت و قرآن، از همان کودکی مانوس و همراهند و شاید هیچگاه در فضایی عادی و بدور از هیجانات، کوچکترین جسارتی را به مقدسات خود برنتابند.</p>
      <p>دلیل اصلی شکاف قومی و اعتقادی</p>
      <p>نکته بسیار مهم در شکاف‌های قومی و عقیدتی، سلیقه‌ای شدن پرداخت و برخورد با کسانی است که به افزایش این شکاف ها دامن زده و احساس این موضوع توسط ساکنین غیرمرکز نشین، ناخودآگاه موجب تحریک و افزایش گسست‌های اعتقادی و قومی گردیده است.</p>
      <p>بسیاری از رسانه‌های مرکز نشین، همانطورکه در بالا گفته شده، به راحتی و بی هیچ پرداخت و مطالبه‌ای از کارهای زشت، تحریک آمیز و منزجرکننده محدود تماشاگرنماهای تهرانی در مواجهه با تیم‌های شهرستانی به جزئیات محدود حواشی در ورزشگاه‌های شهرستانی توجه می‌کنند، غافل از اینکه یکی از اصلی ترین عوامل ایجاد شکاف و تهییج شهرستانی‌ها در وهله اول اقدامات اندک هوادارنماهای تیم های معروف تهرانی و بعد از آن عدم پرداختن و پیگیری این کارهای زشت و همچنین عدم مقابله و برخود با برهم زنان امنیت روانی و سیاسی کشور است.</p>
      <p>
        <b>آب گل آلود</b>
      </p>
      <p>بارها تجربه شده است که تحریک و تهییج هوادارنماهای تهرانی در ورزشگاه آزادی در کنار عدم پیگیری رسانه‌ای و انتظامی، نتیجه خود را در تبریز یا دیگر شهرستان ها بخوبی نشان داده و افراد همیشه در صحنه منتظر برای گرفتن ماهی از آب گل آلود را به مقصود خود رسانده است.</p>
      <p> </p>
      <figure>
        <img src="http://www.anaj.ir/Upload/Image/2019/11/Orginal/27fc555d_2cd0_47c5_84df_ce11019da17b.jpg"/>
      </figure>
      <p>یکی دیگر از کاربران مجازی نیز با انتشار استوری زیر، از بی توجهی رسانه‌های مرکز نشین به اتفاقات پیرامون خود و پررنگ نشان دادن حواشی کوچک شهرستان ها گله کرده است.</p>
      <figure>
        <img src="http://www.anaj.ir/Upload/Image/2019/11/Orginal/9cceb324_5b68_4d6f_8b94_f6fa3fd9d2eb.jpg"/>
      </figure>
      <p>
        <b>قضاوت ممنوع</b>
      </p>
      <p>این حواشی و اتفاقات نیز هرچه بود گذشت، مانند بسیاری دیگر از حواشی گذشته اما یادآوری دو نکته بسیار مهم و ضروری است، اولا ریشه بسیاری از حواشی را نه در شهرستان‌ها بلکه در جای دیگر باید جست‌وجو کرد و دوم اینکه، معدود طرفدارنماهای تیم‌های تبریزی که در این چند روز کل هوادارن را به لامذهبی و ضد ایرانی بودن نشان داده‌اند نه نماینده هوادارانند و نه نماینده مردم تبریز و آذربایجان.</p>
      <p>اسماعیلی، سخنگوی قوه قضاییه نیز در همین راستا گفته است: مردم آذربایجان از زمره دلدادگان به کشور هستند؛ اینکه در یک جمعیت چند هزار نفری چند نفر تخلفی انجام دادند را نباید به تمام افراد تسری داد. </p>
      <p>سابقه مردم تبریز هم در وطن پرسی و هم در اعتقادات، سابقه روشن و درخشانی است. در لابه لای کتاب تاریخ صدساله ایران اسلامی، صفحات متعددی از اقدام مردم غیور ترک برای دفاع از کشور و اعتقادات و مذهب شیعی به چشم خورده و خواهد خورد پس نباید به همین راحتی قضاوت کرد.</p>
      <p>انتهای پیام/ </p>
    </article>
  </body>
</html>