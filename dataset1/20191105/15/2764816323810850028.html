<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/edge-nove-logo-2019/"/>
    <meta property="og:site_name" content="Cnews.cz"/>
    <meta property="article:published_time" content="2019-11-05T15:56:29+00:00"/>
    <meta property="og:title" content="Novinky kolem „Chredge“: podpora Linuxu, nové logo, ostré vydání v lednu"/>
    <meta property="og:description" content="Čekáte na nový Edge? Už víme na den přesně, kdy bude vydána stabilní verze. Microsoft dále odhalil nové logo a přislíbil podporu další platformy."/>
  </head>
  <body>
    <article>
      <h1>Novinky kolem „Chredge“: podpora Linuxu, nové logo, ostré vydání v lednu</h1>
      <h2>Čekáte na nový Edge? Vydání stabilní varianty se přibližuje a dokonce už víme na den přesně, kdy k tomu dojde. Microsoft dále odhalil nové logo a přislíbil podporu další platformy.</h2>
      <address><time datetime="2019-11-05T15:56:29+00:00">05 Nov 2019, 15:56</time> by <a rel="author" href="https://www.cnews.cz/lide/petr-urban/" target="_blank">Petr Urban</a></address>
      <slideshow>
        <figure>
          <video src="https://www.cnews.cz/wp-content/uploads/2019/11/microsoft-edge-logo-2019-1.gif" autoplay="" loop=""/>
        </figure>
        <figure>
          <a href="https://www.cnews.cz/edge-nove-logo-2019/galerie-178037-2">
            <img src="https://www.cnews.cz/wp-content/uploads/2019/11/microsoft-edge-logo-2019-3.png"/>
          </a>
        </figure>
        <figure>
          <a href="https://www.cnews.cz/edge-nove-logo-2019/galerie-178037-3">
            <img src="https://www.cnews.cz/wp-content/uploads/2019/11/microsoft-edge-logo-2019-4.png"/>
          </a>
        </figure>
        <figure>
          <a href="https://www.cnews.cz/edge-nove-logo-2019/galerie-178037-4">
            <img src="https://www.cnews.cz/wp-content/uploads/2019/11/microsoft-edge-logo-2019-1.png"/>
          </a>
        </figure>
      </slideshow>
      <p>
        <a href="https://www.cnews.cz/edge-nove-logo-2019/galerie-178037-1">VŠECHNY FOTOGRAFIE</a>
      </p>
      <p>O příchodu nového prohlížeče od Microsoftu, který sice nese staré jméno, ale je postavený na úplně jiné technologii, konečně víme víc. Pojďme si novinky shrnout. Jestliže to nedávno vypadalo, že se oficiální uvedení betaverze „Chredge“ přiblížilo, můžeme prohlásit, že to <a href="https://www.cnews.cz/edge-78-stable/">nebyl planý poplach</a>.</p>
      <p>Novinky výrobce představil v rámci konference Ignite. Co jsme se dozvěděli?</p>
      <h3>Edge 79 je „kandidát na vydání“</h3>
      <p>Oficiálně došlo k<b> vydání betaverze Edge 79</b>, kterou si v případě zájmu stáhnete z <a href="https://www.microsoftedgeinsider.com/cs-cz/download/">www.microsoftedgeinsider.com</a>. Microsoft o ní navzdory jednoznačnému označení <i>betaverze</i> mluví také jako o tzv. <i>kandidátovi na vydání</i> (tj. Release Candidate). Tyto pojmy jsme historicky zvyklí rozlišovat, neboť představují rozdílné etapy vývoje.</p>
      <p>
        <b>
          <i>Tip</i>
        </b>
        <i>: <a href="https://www.cnews.cz/edge-78-stable/">Stabilní „Chredge“ při instalaci nevratně nahradí původní Edge</a></i>
      </p>
      <p>Berme to jako slovíčkaření – nový Edge je zkrátka <b>téměř hotový</b> a verze 79 představuje symbolický vstup do poslední fáze vývoje. Již v létě ostatně Microsoft řekl, že prohlížeč považuje za dostatečně odladěný pro každodenní použití. V tuto chvíli však stále není jasné, ve kterém z nacházejících vydání Windows 10 bude nový Edge integrovaný.</p>
      <blockquote>Podle Microsoft lidé stráví v prohlížeči 60 % času.</blockquote>
      <h3>Stabilní verze vyjde v lednu</h3>
      <p>Tentokrát už přesně víme, kdy vyjde první vydání prohlížeče, které bude označeno jako stabilní. Nebude tedy zatížené žádnými přídomky jako <i>beta</i> nebo <i>kandidát na vydání</i>. Dojde k tomu <b>15. ledna 2020</b>, pokud ovšem nenastanou nějaké nepředpokládané potíže. Finální vydání bude dostupné pro Windows a macOS. Co se mobilních edic týče, tak ty už výrobce za konečné považuje.</p>
      <h3>Podpora Linuxu</h3>
      <p>Podpora platforem se časem rozšíří. Být multiplatformní je strategií, která se Microsoftu v posledních letech vyplácí. I z důvodu, že je Chromium kompilováno rovněž pro Linux, neexistuje závažný důvod, proč by nemohl být <b>pro Linux vydáván i Edge</b>. Na konferenci Ignite Microsoft potvrdil, že tomu tak bude, jak prozradil např. Zac Bowden. (V oznámení o uvolnění kandidáta na vydání to na blogu Microsoft Edge firma nezmiňuje.)</p>
      <p>O tom, že by na variantu pro Linux mohla dojít řada, se spekuluje už <a href="https://www.neowin.net/news/microsofts-chromium-powered-edge-browser-might-come-to-linux">od května</a>, kdy byla podpora naznačena, nikoli však potvrzena lidmi z Microsoftu. Jednoznačné to začalo být v září, kdy se Microsoft začal <a href="https://twitter.com/TheLarkInn/status/1177326174826975233">shánět po lidech</a>, kteří by byli schopní na projektu spolupracovat. Teď už to víme úplně oficiálně.</p>
      <figure>
        <iframe data-src="https://twitter.com/zacbowden/status/1191451820746522629?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Zvlněné logo</h3>
      <p>Nelíbí se vám aktuální logo <a href="https://www.cnews.cz/tagy/microsoft-edge/">Edge</a>? Ono „E“ vycházelo z loga Internet Exploreru. Použití neslo jasnou výhodu i nevýhodu: zástupce na ploše nebo hlavním panelu byl pro lidi familiární. Současně si ale Internet Explorer nevysloužil dobrou pověst, takže stejně tak mohlo některé lidi od použití prohlížeče odrazovat.</p>
      <p>S Edgem postaveným na Chromiu ale prohlížeč čeká výrazný restart, čemuž pomůže také nový logotyp. Se svým předchůdcem tak nakonec novinka bude mít společný pouze název. Nové logo prý <b>symbolizuje vlny inovací</b>, informaci veřejnosti předal <a href="https://www.thurrott.com/cloud/web-browsers/microsoft-edge/221334/new-microsoft-edge-to-leave-beta-in-january">Paul Thurrott</a>. Mimochodem, jak Alan976 poukázal <a href="https://www.reddit.com/r/MicrosoftEdge/comments/dqpaak/new_microsoft_edge_logo/f68pabm/">na Redditu</a>, logo po určitém natočení vykazuje velkou podobnost s logotypem platformy Firefox, byť z tohoto přirovnání Microsoft radost mít nebude.</p>
      <p>Zdroj: <a href="https://blogs.windows.com/msedgedev/2019/11/04/edge-chromium-release-candidate-get-ready/">Microsoft Edge Blog</a> | <a href="https://blogs.windows.com/windowsexperience/2019/11/04/introducing-the-new-microsoft-edge-and-bing/">Windows Experience Blog</a></p>
      <slideshow>
        <figure>
          <video src="https://www.cnews.cz/wp-content/uploads/2019/11/microsoft-edge-logo-2019-1.gif" autoplay="" loop=""/>
        </figure>
        <figure>
          <a href="https://www.cnews.cz/edge-nove-logo-2019/galerie-178037-2">
            <img src="https://www.cnews.cz/wp-content/uploads/2019/11/microsoft-edge-logo-2019-3.png"/>
          </a>
        </figure>
        <figure>
          <a href="https://www.cnews.cz/edge-nove-logo-2019/galerie-178037-3">
            <img src="https://www.cnews.cz/wp-content/uploads/2019/11/microsoft-edge-logo-2019-4.png"/>
          </a>
        </figure>
        <figure>
          <a href="https://www.cnews.cz/edge-nove-logo-2019/galerie-178037-4">
            <img src="https://www.cnews.cz/wp-content/uploads/2019/11/microsoft-edge-logo-2019-1.png"/>
          </a>
        </figure>
      </slideshow>
      <p>
        <a href="https://www.cnews.cz/edge-nove-logo-2019/galerie-178037-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/amd-ryzen-threadripper-3000-uvedeni-parametry-ceny-platforma-trx40"/>
        <a href="https://www.cnews.cz/amd-intel-trzni-podily-procesoru-x86-q3-2019"/>
        <a href="https://www.cnews.cz/onenote-2016-zmena-doby-podpory-office-2019/"/>
        <a href="https://www.cnews.cz/windows-insider-kanal-skip-ahead-zrusen/"/>
        <a href="https://www.cnews.cz/microsoft-xbox-one-wireless-controller-elite-series-2"/>
      </related>
    </article>
  </body>
</html>