<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/Cayetano-Martinez-Irujo-lluita-determinacio_0_2338566281.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T15:11:34+00:00"/>
    <meta property="og:title" content="Cayetano Martínez de Irujo: &quot;La meva gran lluita sempre ha sigut la determinació de ser lliure&quot;"/>
    <meta property="og:description" content="El fill de la duquessa d'Alba presenta les seves polèmiques memòries a Madrid"/>
  </head>
  <body>
    <article>
      <h1>Cayetano Martínez de Irujo: "La meva gran lluita sempre ha sigut la determinació de ser lliure"</h1>
      <h2>El fill de la duquessa d'Alba presenta les seves polèmiques memòries a Madrid</h2>
      <address>
        <time datetime="2019-11-05T15:11:34+00:00">05 Nov 2019, 15:11</time>
      </address>
      <figure>
        <a href="https://www.ara.cat/2019/11/05/gent/Cayetano-Martinez-Irujo-lluita-determinacio_2338576310_67150509_1000x1504.jpg">
          <img src="https://www.ara.cat/2019/11/05/gent/Cayetano-Martinez-Irujo-lluita-determinacio_2338576310_67150509_1000x1504.jpg"/>
        </a>
        <figcaption>Cayetano Martínez de Irujo, en la presentació de les seves memòries / EFE</figcaption>
      </figure>
      <p>"La meva gran lluita sempre ha sigut la determinació de ser lliure, independentment de com hagi nascut i les circumstàncies a què m'hagi enfrontat", ha afirmat Cayetano Martínez de Irujo a la presentació de les seves memòries, titulades <i>De Cayetana a Cayetano</i>, en què ha passat de riure a plorar. Cayetano Martínez de Irujo Fitz-James Stuart, nascut a Madrid l'any 1963 –fill de Cayetana Fitz-James Stuart, duquessa d'Alba, i Luis Martínez de Irujo–, ha utilitzat el llibre, informa Efe, per sacsejar els fonaments de la seva aristocràtica família i per exorcitzar alguns dels traumes que arrossega per haver nascut en aquest context.</p>
      <p>"He escrit el llibre –editat per Esfera de los Libros– per la necessitat de compartir qui soc de veritat amb la humanitat i no haver de continuar provant la meva innocència; he hagut de patir per la meva condició de persona d'interès públic, perquè un petit sector s'ha esforçat a mostrar una imatge de mi que no era, i això m'ha dolgut molt", ha argumentat. Encara que en la presentació no ha concretat res sobre la seva família, excepte el moment emotiu en què ha plorat recordant el seu pare, al llarg de les tres-centes pàgines Martínez de Irujo sí que és explícit a l'hora de denunciar la falta d'afecte que va patir en la infància o la seva desaprovació del matrimoni de la seva mare amb l'excapellà Jesús Aguirre.</p>
      <p>A pesar d'aquests traumes, Martínez de Irujo creu que avui és una persona "reparada emocionalment" gràcies als seus "dolorosos esforços" d'enfrontar-se a "la dura realitat", cosa que assegura que ha fet en aquesta autobiografia, en què el procés d'escriptura l'ha portat a plorar "moltíssim". "L'ésser humà es forja en el sofriment i si, d'alguna manera, ets diferent, surts del que s'estipula o tens algun condicionant singular, es paga un preu molt alt, es neixi on es neixi".</p>
      <p>"El llibre reflecteix valentia, honestedat i la infatigable lluita d'un ésser humà per trobar la seva llibertat", ha afegit Martínez de Irujo. L'autor ha aprofitat l'audiència mediàtica per mantenir l'enfrontament amb el seu germà gran, l'actual duc d'Alba, del qual ha criticat que vulgui convertir el palau de Llíria de Madrid en un museu: "Començo el llibre parlant de la gran data històrica que va representar la reobertura del palau de Llíria [va quedar del tot destruït durant la Guerra Civil], que comporta un compromís històric amb el nostre avi Jacobo i amb la nostra mare Cayetana. Per això no puc estar d'acord que s'hagi convertit en un museu".</p>
      <p>Durant l'acte ha sigut acompanyat per Luis María Ansón, catedràtic de la Reial Acadèmia Espanyola, amic de la família i autor del pròleg. Ansón ha parlat de l'obra: "És un llibre escrit amb una sinceritat angoixant". I també del protagonista: "Cap dels que som aquí podríem pensar que un nen envoltat de totes les joguines i de totes les comoditats es pogués sentir infeliç". També hi eren presents l'editora, Ymelda Navajo, i Enrique Moreno Morales, metge personal del duc d'Arjona, que ha plorat amb les seves paraules enaltint la seva "enorme capacitat de superació".</p>
    </article>
  </body>
</html>