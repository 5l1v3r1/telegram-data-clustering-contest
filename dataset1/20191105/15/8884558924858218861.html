<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/zaradi-obilnejsih-padavin-v-zahodni-in-osrednji-sl"/>
    <meta property="og:site_name" content="Primorske novice"/>
    <meta property="article:published_time" content="2019-11-05T15:04:59+00:00"/>
    <meta property="og:title" content="Zaradi obilnejših padavin v zahodni in osrednji Sloveniji večja verjetnost plazov"/>
    <meta property="og:description" content="Zaradi obilnejših padavin, ki so po razmeroma suhem oktobru Slovenijo dosegle v začetku novembra, imajo nekatere reke velike pritoke. Kot opozarjajo na Geološkem zavodu Slovenije, je v zahodni in osrednji Sloveniji povečana tudi verjetnost zemeljskih plazov."/>
  </head>
  <body>
    <article>
      <h1>Zaradi obilnejših padavin v zahodni in osrednji Sloveniji večja verjetnost plazov</h1>
      <address><time datetime="2019-11-05T15:04:59+00:00">05 Nov 2019, 15:04</time> by <a rel="author">STA</a></address>
      <p>
        <b>Zaradi obilnejših padavin, ki so po razmeroma suhem oktobru Slovenijo dosegle v začetku novembra, imajo nekatere reke velike pritoke. Kot opozarjajo na Geološkem zavodu Slovenije, je v zahodni in osrednji Sloveniji povečana tudi verjetnost zemeljskih plazov.</b>
      </p>
      <figure>
        <img src="https://static.primorske.si/foto/highres/gnweb/718503_254-plaz.jpg"/>
        <figcaption>Prebivalci z območij, kjer so se v preteklosti že pojavljali zemeljski plazovi, naj bodo pozorni na dogajanja v tleh nad in pod objekti, zgrajenimi na pobočjih ali tik ob njih. Foto: Zdravko Primožič/FPA</figcaption>
      </figure>
      <p><b>LJUBLJANA</b> &gt; Po navedbah geološkega zavoda lahko do zemeljskih plazov pride tudi v ostalih predelih Slovenije. Verjetnost se bo povečevala sorazmerno s količino padavin. Prebivalcem na teh območjih in predvsem tam, kjer so se v preteklosti že pojavljali zemeljski plazovi, svetujejo, naj bodo pozorni na dogajanja v tleh nad in pod objekti, zgrajenimi na pobočjih ali tik ob njih. Še posebej naj bodo pozorni na sveže razpoke v opornih zidovih, posedanje in zdrse zemljine ter tudi na znake zamakanja vode na zemljišču.</p>
      <p>Agencija za okolje (Arso) je že dopoldne poročala o velikih pretokih rek s povirjem v Julijskih Alpah, v Kamniško Savinjskih Alpah, v Idrijsko Cerkljanskem in Škofjeloškem hribovju ter v porečju Vipave. Naraščajo tudi reke ponekod drugod po Sloveniji, zlasti v osrednji in južni Sloveniji lahko pride tudi do razlivanj posameznih rek. Te bodo po napovedih največje pretoke dosegle v večernih urah in v noči na sredo. Ob močnejših krajevnih nalivih lahko hitro narastejo tudi hudourniški vodotoki.</p>
      <p>Vremenoslovci so tudi za popoldan napovedali oblačno vreme s pogostimi padavinami in nevihtami predvsem na zahodu, krajevno tudi dolgotrajnejšimi nalivi. Pihal bo okrepljen južni do jugozahodni veter, ob morju jugo. Dež bo v prvem delu noči večinoma ponehal. V sredo bo na vzhodu deloma sončno in povečini suho vreme, drugod bodo občasno krajevne padavine, deloma plohe, na zahodu tudi kakšna nevihta.</p>
    </article>
  </body>
</html>