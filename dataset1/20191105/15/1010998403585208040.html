<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/oblagorodjavat-kremikovskija-manastir-perperikon-i-termite-na-hisarja.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T15:04:00+00:00"/>
    <meta property="og:title" content="Облагородяват Кремиковския манастир, Перперикон и Термите на Хисаря"/>
    <meta property="og:description" content="Восъчни фигури ще водят туристи към Долината на тракийските царе"/>
  </head>
  <body>
    <article>
      <h1>Облагородяват Кремиковския манастир, Перперикон и Термите на Хисаря</h1>
      <h2>Восъчни фигури ще водят туристи към Долината на тракийските царе</h2>
      <address><time datetime="2019-11-05T15:04:00+00:00">05 Nov 2019, 15:04</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Кремиковският манастир, Перперикон и Термите на античен Диоклецианопол (днешна Хисаря) са сред обектите, които ще бъдат облагородени, съобщиха от Министерството на регионалното развитие и благоустройството.</p>
      <p>Общините София, Казанлък, Кърджали и Хисаря кандидатстват с проекти за общо над 31 млн. лв. за реставриране, социализиране и повишаване на туристическия потенциал на тези културно-исторически обекти с национално значение.</p>
      <p>Община София кандидатства с проекта „Кремиковски манастир – духовният център на Софийската Света гора”. Той предвижда реставрация на стенописи, ремонт на покрива и дренажа на средновековна църква „Свети Георги“ и социализация на археологически структури.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015192.jpg"/>
      </figure>
      <p>Ще бъде изградено Северно манастирско крило, в което ще се обособят информационен център, музейна експозиция, магерница, параклис и камбанария, манастирски работилници за производство на сладка и сиропи, обучение на лагерници и посетители в изработката на манастирски сувенири.</p>
      <p>Проектът „Светът на траките“ на Община Казанлък предвижда консервация, реставрация и социализация на тракийска гробница и култов комплекс „Оструша“ и изграждане на велосипедна алея от Крън до Шипка.</p>
      <p>Планирано е също изграждането на туристически комплекс, който ще има функцията на информационен център и ще изпълнява ролята на „портал“ за посещение на Долината на тракийските царе. Той ще разполага с многофункционална зала с 3D виртуална реалност, с възможност за организиране на различни събития, занаятчийски ателиета и конферентна зала.</p>
      <p>В комплекса ще има и тронна зала – музей, за който ще бъдат доставени восъчни фигури на тракийски владетели.</p>
      <p>Община Кърджали кандидатства с проект за консервация и реставрация на част от археологическия комплекс Перперикон и изграждане на туристическа инфраструктура. Целта е неговото популяризиране чрез разпространение на информационни и рекламни материали, закупуване на интерпретативна техника и оборудване за посетителския център на комплекса.</p>
      <p>Проектът на Община Хисаря „Античният град Диоклецианопол – перлата на провинция Тракия на балнеолечението в римската империя“, включва три обекта - южната порта на Диоклецианопол, Термите и североизточната ъглова кула.</p>
      <p>В тях ще бъдат изпълнени консервационно-реставрационни и строително-монтажни работи за подобряване на цялостния туристически продукт с допълнени мерки за интерпретация и информация относно историята, значението и развитието на обектите.</p>
    </article>
  </body>
</html>