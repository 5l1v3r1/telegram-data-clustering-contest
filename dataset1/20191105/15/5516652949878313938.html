<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425149/se-rythmoys-prwtathlhmatos-kai-pali-h-rodos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T15:20:01+00:00"/>
    <meta property="og:title" content="Σε ρυθμούς πρωταθλήματος και πάλι η Ρόδος"/>
    <meta property="og:description" content="Σε ρυθμούς πρωταθλήματος μπήκε και πάλι από χθες ο ΑΣ Ρόδος."/>
  </head>
  <body>
    <article>
      <h1>Σε ρυθμούς πρωταθλήματος και πάλι η Ρόδος</h1>
      <h2>Ξεκίνησε την προετοιμασία της για το εκτός έδρας παιχνίδι του Σαββάτου (3 μ.μ.) με τον Αιολικό Μυτιλήνης</h2>
      <address>
        <time datetime="2019-11-05T15:20:01+00:00">05 Nov 2019, 15:20</time>
      </address>
      <p>
        <b>Σε ρυθμούς πρωταθλήματος μπήκε και πάλι από χθες ο ΑΣ Ρόδος.</b>
      </p>
      <p>Μετά το ρεπό του Σαββατοκύριακου βάσει προγράμματος, οι «πράσινοι» προετοιμάζονται για το παιχνίδι του Σαββάτου με τον Αιολικό στη Μυτιλήνη, στο πλαίσιο της 8ης αγωνιστικής.</p>
      <p>Είναι μια επικίνδυνη έξοδος για την ομάδα του νησιού μας η οποία θα προσπαθήσει να πάρει το «τρίποντο» και να παραμείνει έτσι με διαφορά ασφαλείας στην 1η θέση του βαθμολογικού πίνακα του 6ου ομίλου.</p>
      <p>Ο τεχνικός Νίκος Κουρμπανάς προσπαθεί να συγκεντρώσει όσο το δυνατόν περισσότερες πληροφορίες για τον αντίπαλο της Ρόδου προκειμένου να καταστρώσει τα πλάνα του ανάλογα για το παιχνίδι.</p>
      <p><b>Ανακοίνωση της «Κακιάς Σκάλας»</b><br/>Στο μεταξύ, ανακοίνωση εξέδωσε ο οργανωμένος σύνδεσμος φιλάθλων της Ρόδου «Κακιά Σκάλα». Το πλήρες κείμενο αναφέρει τα ακόλουθα:</p>
      <p>«Ως ο μοναδικός Σύνδεσμος φιλάθλων της Ρόδου που έχει αντέξει στην πάροδο των χρόνων, πιστά δίπλα της σε όσες χαρές και όσες πίκρες μας έχει χαρίσει, έχουμε επανειλημμένα αποδείξει τη στήριξή μας σε όποιον πρόεδρο και διοικούντα γίνεται αρωγός πραγματοποίησης των ονείρων μας. Έχουμε, επίσης, αποδείξει πως όποτε χρειάζεται να βγούμε μπροστά και να την προστατεύσουμε, θα το κάνουμε χωρίς να μασάμε τα λόγια μας.</p>
      <p>Τη δεδομένη στιγμή, λοιπόν, η Ρόδος έχει πρόεδρο που ανέλαβε την ομάδα σε μια από τις πολλές κρίσιμες καμπές της, που την ανέβασε, και που μέχρι τώρα την έχει πρώτη. Και όσο οι πράξεις του συμβαδίζουν με τα όνειρά μας, θα μας έχει δίπλα του.</p>
      <p>Η Κακιά Σκάλα θα είναι πάντα δίπλα σε αυτούς που έχουν κοινά όνειρα με εμάς! Κόσμος, παίκτες και διοίκηση συνεχίζουμε ενωμένοι όσο ποτέ! Το βλέμμα μας είναι ήδη στραμμένο στο παιχνίδι του Σαββάτου, στη Μυτιλήνη. Ένα παιχνίδι που ελπίζουμε να μας φέρει ένα ακόμα βήμα πιο κοντά στον ένα και μοναδικό στόχο μας: την ΑΝΟΔΟ!».</p>
    </article>
  </body>
</html>