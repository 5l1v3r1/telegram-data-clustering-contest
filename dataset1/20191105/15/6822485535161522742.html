<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814033.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T15:47:00+00:00"/>
    <meta property="og:title" content="۲ قتل در دسیسه هولناک!"/>
    <meta property="og:description" content="پنج متهم دو پرونده جنایی وقتی در برابر قاضی کاظم میرزایی قرار گرفتند، از همان سوالات فنی ابتدایی دریافتند که دیگر نمی توانند مانند گذشته حقیقت ماجرای وحشتناک دو قتل را انکار کنند. این متهمان که از چند روز قبل در اداره جنایی پلیس آگاهی خراسان رضوی، مورد بازجویی های تخصصی با راهنمایی های قضایی قرار داشتند با ابراز ندامت از دو ماجرای هولناک به تشریح صحنه های جنایی پرداختند."/>
  </head>
  <body>
    <article>
      <h1>۲ قتل در دسیسه هولناک!</h1>
      <address>
        <time datetime="2019-11-05T15:47:00+00:00">05 Nov 2019, 15:47</time>
      </address>
      <p>متهمان یک پرونده جنایی که تحت بازجویی های تخصصی پلیس قرار داشتند، ناگهان در میان اقاریرشان از یک جنایت وحشتناک دیگر نیز پرده برداشتند و در حضور قاضی ویژه قتل عمد مشهد چگونگی وقوع دو قتل هولناک را بازگو کردند.</p>
      <p>پنج متهم دو پرونده جنایی وقتی در برابر قاضی کاظم میرزایی قرار گرفتند، از همان سوالات فنی ابتدایی دریافتند که دیگر نمی توانند مانند گذشته حقیقت ماجرای وحشتناک دو قتل را انکار کنند. این متهمان که از چند روز قبل در اداره جنایی پلیس آگاهی خراسان رضوی، مورد بازجویی های تخصصی با راهنمایی های قضایی قرار داشتند با ابراز ندامت از دو ماجرای هولناک به تشریح صحنه های جنایی پرداختند.</p>
      <p>  اعترافات متهمان و همچنین محتویات دو پرونده جنایی حاکی است، جوان 29 ساله ای که به خاطر ورود به بازار «ساخت و سازهای ساختمانی» به وضعیت مالی خوبی دست یافته بود و به قول خودش «مست پول و ثروت» بود، با همسر جوانش دچار اختلاف خانوادگی شد. این جوان که در شهر فیض آباد سکونت داشت به مشهد آمد و در خیابان کشاورز منطقه خین عرب، منزلی را به صورت مجردی اجاره کرد تا وقتی برای انجام امور کاری به مشهد می آید، محل مناسبی برای اقامت داشته باشد.در همین رفت و آمدها بود که با پری گل آشنا شد. او زن جوانی بود که از همسرش طلاق گرفته و حضانت دو فرزندش را به شوهر سابقش سپرده بود.</p>
      <p>پری گل مدتی بعد به عقد جوان 35 ساله ای به نام «برات» درآمد و به زندگی مشترک با او در خیابان کشاورز ادامه می داد تا این که در اثنای رفت و آمد به یک آرایشگاه با مهدی ارتباط برقرار کرد. این ارتباط خارج از عرف به جایی رسید که پری گل از بروز مشکلات خانوادگی با همسر دومش سخن گفت و از مهدی خواست تا همسرش را ادب کند! نقشه‌های متفاوت بی نتیجه ماند تا این که مهدی دو برادر به نام های اکبر و حجت را اجیر کرد که «برات» (شوهر پری گل) را به قتل برسانند.</p>
      <p>شب حادثه (اوایل اردیبهشت 95) پری گل با ریختن چند قرص خواب آور در شربت همسرش، او را بیهوش کرد و دو برادر که به منزل مهدی در خیابان کشاورز رفته بودند آماده حرکت شدند و سه نفری به خانه پری گل رفتند که در همان خیابان سکونت داشت. آن ها با همدستی یکدیگر «برات» را با شال خفه کردند و دو برادر جسد او را با خودروی دنای سفید رنگ به فیض آباد بردند.</p>
      <p>این در حالی بود که مهدی و پری گل نیز سوار بر یک دستگاه 206 به فیض آباد رسیدند و در باغ گل قرار دیدار گذاشتند. دو برادر به مهدی اطمینان دادند که جسد را دفن کرده اند و بدین ترتیب یک میلیون کارت به کارت شد و پنج میلیون تومان نیز چک به دست دو برادر رسید.</p>
      <p>مدتی بعد هوای باج خواهی به سر دو برادر زد اما نتیجه‌ای حاصل نشد و مهدی به آن ها باج نداد تا این که پری گل و مهدی با یکدیگر ازدواج کردند و این گونه بود که پری گل از شوهر ثروتمندش خواست تا خواهر و شوهرش را از کشور همسایه به ایران دعوت کند! او هم با هزینه 15 میلیونی وارد عمل شد و خواهر و شوهر خواهر پری گل با گذرنامه های جعلی به فیض آباد رسیدند. جلیل شوهر «ف» (خواهر پری گل) در امور ساختمانی مهدی مشغول به کار شد اما او معتاد بود به همین دلیل مهدی او را در یک مرکز ترک اعتیاد بستری کرد اما هنوز مدت زیادی نگذشته بود که شایعه ارتباط نامتعارف «ف» با «امید» (یکی از دوستان مهدی که در امور ساخت و ساز با وی همکاری داشت)، دهان به دهان پیچید.</p>
      <p>بنابر گزارش خراسان این در حالی بود که «امید» مبالغ هنگفتی از مهدی طلبکار بود و او هر بار با پرداخت مبالغی به عنوان سود پول، پرداخت اصلی آن را به تاخیر می انداخت.</p>
      <p>مهدی با این نقشه شوم، جلیل را از مرکز ترک اعتیاد بیرون کشید و ماجرای ارتباط همسرش را فاش کرد. او در حالی جلیل را به قتل «امید» تحریک می کرد که مدعی بود «امید» بویی از ماجرای قتل همسر «پری گل» برده است. بالاخره آن ها یک نقشه وحشتناک کشیدند و «جلیل» با کشاندن «امید» به زمین های کشاورزی به بهانه استعمال مواد مخدر، او را با ضربه چاقو کشت و جسدش را با همکاری مهدی دفن کرد و سپس خودروی مقتول را در حاشیه شهر به آتش کشیدند.</p>
      <p>اما چند روز بیشتر از این حادثه وحشتناک نگذشته بود که پلیس با گزارش خانواده «امید» به پیگیری ماجرا پرداخت و با ردیابی تلفن همراه «امید» و همچنین بازجویی از «جلیل» (آخرین نفری که با امید دیده شده بود) به راز یک جنایت رسید.</p>
      <p>  این گونه بود که دیگر متهمان نیز دستگیر شدند اما ارتکاب قتل را به گردن یکدیگر انداختند تا این که این پرونده به اداره جنایی پلیس آگاهی مرکز خراسان رضوی ارسال شد و زیرنظر کارآگاهان زبده با راهنمایی های قاضی باتجربه ویژه قتل عمد مشهد مورد رسیدگی قرار گرفت. پنج متهم این پرونده در حالی به قتل امید اعتراف کردند که راز قتل «برات» نیز در میان اعترافات شان فاش شد.</p>
      <p>بنا به دستور قاضی کاظم میرزایی متهمان این پرونده برای بررسی بیشتر در اختیار کارآگاهان دایره قتل عمد پلیس آگاهی خراسان رضوی قرار گرفتند. بازجویی های تخصصی از عاملان دو قتل زیر نظر سرهنگ غلامی ثانی (رئیس اداره جنایی) و توسط سروان جمالی (افسر پرونده) ادامه دارد.</p>
    </article>
  </body>
</html>