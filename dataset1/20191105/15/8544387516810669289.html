<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/05/diki-hrisis-avgis-eftase-i-ora-gia-tin-apologia-mihaloliakou/"/>
    <meta property="og:site_name" content="neolaia.gr"/>
    <meta property="article:published_time" content="2019-11-05T15:06:12+00:00"/>
    <meta property="og:title" content="Δίκη Χρυσής Αυγής: Έφτασε η ώρα για την απολογία του Νίκου Μιχαλολιάκου"/>
    <meta property="og:description" content="Μετά από τις απολογίες των πρώην βουλευτών της νεοναζιστικής οργάνωσης ενώπιον του Τριμελούς Εφετείου κακουργημάτων, η μεγάλη Δίκη της Χρυσής Αυγής αναμένεται να ολοκληρωθεί αύριο, Τετάρτη 06/11, με την καθοριστικότερη απολογία, αυτή του «Φύρερ» Νίκου Μιχαλολιάκου, βασικού ιδρυτή, αρχηγού και Γενικού Γραμματέα της Χρυσής Αυγής, ο οποίος διετέλεσε και βουλευτής του κόμματος στην περιφέρεια της Α’ Αθηνών από το 2012 μέχρι τον Ιούνιο του 2019."/>
  </head>
  <body>
    <article>
      <h1>Δίκη Χρυσής Αυγής: Έφτασε η ώρα για την απολογία του Νίκου Μιχαλολιάκου</h1>
      <h2>Δίκη Χρυσής Αυγής: Την Τετάρτη 6 Νοεμβρίου, ο αρχηγός της οργάνωσης, Νίκος Μιχαλολιάκος, θα βρεθεί για πρώτη φορά ενώπιον του Τριμελούς Εφετείου Κακουργημάτων, προκειμένου να απολογηθεί για την πράξη διεύθυνσης εγκληματικής οργάνωσης</h2>
      <address><time datetime="2019-11-05T15:06:12+00:00">05 Nov 2019, 15:06</time> by <a rel="author">neolaia.gr Team</a></address>
      <p>Μετά από τις απολογίες των πρώην βουλευτών της νεοναζιστικής οργάνωσης ενώπιον του Τριμελούς Εφετείου κακουργημάτων, η μεγάλη <b><a href="https://www.neolaia.gr/tag/%ce%b4%ce%af%ce%ba%ce%b7-%cf%87%cf%81%cf%85%cf%83%ce%ae%cf%82-%ce%b1%cf%85%ce%b3%ce%ae%cf%82/">Δίκη της Χρυσής Αυγής </a></b>αναμένεται να ολοκληρωθεί αύριο,<b> Τετάρτη 06/11,</b> με την καθοριστικότερη απολογία, αυτή του «Φύρερ»<a href="https://www.neolaia.gr/tag/%CE%BD%CE%AF%CE%BA%CE%BF%CF%82-%CE%BC%CE%B9%CF%87%CE%B1%CE%BB%CE%BF%CE%BB%CE%B9%CE%AC%CE%BA%CE%BF%CF%82/"><b> Νίκου Μιχαλολιάκου</b></a>, βασικού ιδρυτή, αρχηγού και Γενικού Γραμματέα της Χρυσής Αυγής, ο οποίος διετέλεσε και βουλευτής του κόμματος στην περιφέρεια της Α’ Αθηνών από το 2012 μέχρι τον Ιούνιο του 2019.</p>
      <p>Ο Νίκος Μιχαλολιάκος θα είναι επομένως και ο τελευταίος που θα απολογηθεί σε αυτή τη δίκη «Νυρεμβέργης» και ο οποίος θα βρεθεί για πρώτη φορά ενώπιον του Τριμελούς Εφετείου Κακουργημάτων, προκειμένου να απολογηθεί για την <b>πράξη διεύθυνσης εγκληματικής οργάνωσης.</b></p>
      <p>Στο πλαίσιο της δίκης της Χρυσής Αυγής, στην οποία αποδίδονται κατηγορίες για εγκληματική οργάνωση, υπενθυμίζουμε ότι<b> συνεκδικάζονται τρία κακουργήματα:</b></p>
      <p>-Η <a href="https://www.neolaia.gr/tag/%ce%b4%ce%bf%ce%bb%ce%bf%cf%86%ce%bf%ce%bd%ce%af%ce%b1-%cf%80%ce%b1%cf%8d%ce%bb%ce%bf%cf%85-%cf%86%cf%8d%cf%83%cf%83%ce%b1/"><b>ανθρωποκτονία του Παύλου Φύσσα</b></a>, στις 18 Σεπτεμβρίου του 2013,</p>
      <p>-Η απόπειρα ανθρωποκτονίας του Αιγύπτιου αλιεργάτη, <b>Αμπουζίντ Εμπάρακ</b> στις 12 Ιουνίου 2012,</p>
      <p>-Και η <b>απόπειρα ανθρωποκτονίας των στελεχών του ΚΚΕ και μελών του ΠΑΜΕ</b> στις 12 Σεπτεμβρίου του 2013.</p>
      <p>Παράλληλα, στη δίκη της Χρυσής Αυγής συνεξετάζονται<b> 60 ακόμα υποθέσεις</b> που έχουν ήδη δικαστεί ή δικάζονται παράλληλα σε άλλα δικαστήρια και αφορούν εγκλήματα, για τα οποία έχουν καταδικαστεί ή κατηγορούνται τα μέλη της ακροδεξιάς οργάνωσης για ένταξη ή και διεύθυνση εγκληματικής οργάνωσης.</p>
      <p>Όσον αφορά τον αρχηγό του μορφώματος, Νίκο Μιχαλολιάκο, μετά από δικαστικές έρευνες που έλαβαν χώρα έπειτα από τη δολοφονία του μουσικού και αντιρατσιστή, Παύλου Φύσσα, το 2013, τότε ήταν που του απαγγέλθηκαν κατηγορίες για διεύθυνση εγκληματικής οργάνωσης.</p>
      <p>Αυτή τη φορά, ωστόσο, ο Νίκος Μιχαλολιάκος δύσκολα θα μπορέσει να επαναλάβει όσα έκανε τόσα χρόνια, δηλαδή να αφήνει ουσιαστικά τους πατριώτες «συναγωνιστές» του να υφίστανται τις ποινικές συνέπειες για τις εγκληματικές δράσεις της Χρυσής Αυγής, ενώ εκείνος παραμένει στη σκιά των απεχθών γεγονότων.</p>
      <p>Αναμένουμε με αγωνία την απολογία του κι ας ελπίσουμε να μην ισχυριστεί ότι μέλη και πρώην βουλευτές της οργάνωσής του, έδρασαν «εκτός γραμμής», απλώς και μόνο για να σώσει το δικό του τομάρι.</p>
      <p>
        <b>Κάλεσμα της ΑΔΕΔΥ έξω από το Εφετείο</b>
      </p>
      <p>Η ΑΔΕΔΥ καλεί σε μαζική παρουσία το αντιφασιστικό κίνημα στο Εφετείο Αθηνών την Τετάρτη 6 Νοεμβρίου, όπου και θα απολογηθεί τελευταίος ο αρχηγός της οργάνωσης, Νίκος Μιχαλολιάκος, στη δίκη της Χρυσής Αυγής.</p>
      <p>
        <b>Τι αναφέρει η ανακοίνωση:</b>
      </p>
      <p>
        <i>«Η δίκη της ναζιστικής οργάνωσης της Χρυσής Αυγής, βρίσκεται στο στάδιο της ολοκλήρωσης των απολογιών των ηγετικών της στελεχών. Την Τετάρτη, 6 Νοεμβρίου 2019, στο Εφετείο Αθηνών απολογείται ο κατηγορούμενος ως υπεύθυνος για τις εγκληματικές πράξεις της οργάνωσης, Ν. Μιχαλολιάκος.</i>
      </p>
      <p>
        <i>Η μαζική παρουσία του αντιφασιστικού κινήματος είναι απαραίτητη, όχι μόνο γιατί στην αίθουσα θα βρίσκονται μέλη της οργάνωσης για συμπαράσταση στον αρχηγό τους, ο οποίος θα είναι παρών στο εδώλιο του κατηγορουμένου, για πρώτη φορά από την έναρξη της δίκης, αλλά και για να δοθεί το μήνυμα ότι απαιτούμε την παραδειγματική καταδίκη των ενόχων.Για να δηλώσουμε με την παρουσία μας ότι η αντιφασιστική πάλη θα συνεχιστεί με αμείωτη ένταση, όποια μορφή και αν πάρει η ακροδεξιά και ο ναζισμός, θα μας βρίσκουν απέναντί τους.</i>
      </p>
      <p>
        <i>Η Εκτελεστική Επιτροπή της Α.Δ.Ε.Δ.Υ. καλεί τα συνδικαλιστικά στελέχη στο Δημόσιο Τομέα την Τετάρτη, 6 Νοεμβρίου, στις 8:30πμ, στο Εφετείο Αθηνών (Λεωφ. Αλεξάνδρας &amp; Κυρίλλου Λουκάρεως 14), για να δώσουμε όλοι μαζί το μήνυμα, για ακόμη μια φορά, ότι δεν θα περάσει ο φασισμός κι ο αντιφασισμός θα νικήσει!».</i>
      </p>
      <p>
        <b>Κάλεσμα της πολιτικής αγωγής για συλλαλητήριο έξω από το Εφετείο </b>
      </p>
      <p>Την ίδια ώρα, οι πληρεξούσιοι δικηγόροι της πολιτικής αγωγής καλούν σε συλλαλητήριο έξω από το Εφετείο της Αθήνας ανήμερα της απολογίας Μιχαλολιάκου την Τετάρτη.</p>
      <p>Η ανακοίνωση αναλυτικά:</p>
      <p>
        <i>«Η απολογία του Μιχαλολιάκου στις 6 Νοεμβρίου σηματοδοτεί την ολοκλήρωση της αποδεικτικής διαδικασίας στη δίκη της Χρυσής Αυγής και ανοίγει το δρόμο για την εισαγγελική πρόταση και την έκδοση της δικαστικής απόφασης», τονίζουν και προσθέτουν: «Αυτήν ακριβώς τη στιγμή, τα θύματα και οι οικογένειές τους δεν πρέπει να νιώσουν μόνοι. Ενώνουμε κι εμείς της φωνή μας, ως δικηγόροι πολιτικής αγωγής που εκπροσωπούμε θύματα της εγκληματικής δράσης της Χρυσής Αυγής, και καλούμε σε συλλαλητήριο στο Εφετείο στις 6 Νοεμβρίου. Για να ξεχειλίσουν οι δρόμοι από αλληλεγγύη και για να ακουστεί δυνατά το μήνυμα της κοινωνίας ενάντια στον φασισμό. Καμία επανάπαυση, μέχρι την οριστική καταδίκη της Χρυσής Αυγής ως εγκληματικής οργάνωσης και την παραδειγματική τιμωρία των κατηγορούμενων ηγετικών στελεχών και μελών της». </i>
      </p>
      <p>
        <b>Τελευταίες εξελίξεις στη Δίκη της Χρυσής Αυγής:</b>
      </p>
      <p>
        <b>
          <a href="https://www.neolaia.gr/2019/10/30/prokalei-o-lagos-sti-diki-hrisis-avgis/">Προκαλεί ο Λαγός στη Δίκη της Χρυσής Αυγής: «Δεν έχω να απολογηθώ για τίποτα»</a>
        </b>
      </p>
      <p>
        <b>
          <a href="https://www.neolaia.gr/2019/10/22/diki-hrisis-avgis-hristos-papas-apologia/">Δίκη Χρυσής Αυγής – Παππάς: «Για πλάκα» χαιρετούσε ναζιστικά με τον ανήλικο γιο του</a>
        </b>
      </p>
      <p>
        <b>
          <a href="https://www.neolaia.gr/2019/10/22/diki-hrisis-avgis-mpukuras-apologia/">Δίκη Χρυσής Αυγής – Μπούκουρας: «Στη Χρυσή Αυγή έζησα τη δεύτερή μου εφηβεία</a>
        </b>
      </p>
      <p>
        <b>
          <a href="https://www.neolaia.gr/2019/10/21/diki-xrisis-avgis-apologies-mparmparousi-kai-panagiotarou/">Δίκη Χρυσής Αυγής – Μπαρμπαρούσης: «Έχουν δαιμονοποιήσει τον Χίτλερ. Εμένα μου αρέσει ο χαιρετισμός αυτός»</a>
        </b>
      </p>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/05/gntm-2-auta-einai-ta-megala-favori-simfona-me-to-koino/"/>
        <a href="https://neolaia.gr/neo/eidiseis"/>
        <a href="https://neolaia.gr/2019/11/05/stis-21-noemvriou-i-megali-anoixti-ekdilosi-tou-invent-ict/"/>
        <a href="https://neolaia.gr/neo/epixeirimatikotita-stadiodromia"/>
        <a href="https://neolaia.gr/2019/11/05/diki-hrisis-avgis-eftase-i-ora-gia-tin-apologia-mihaloliakou/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/05/toquel-sold-out-to-business-live-sto-piraeus-117-academy/"/>
        <a href="https://neolaia.gr/2019/11/05/adikapnistikos-nomos-to-20-tis-ekato-se-astinomikous-apo-ta-prostima/"/>
      </related>
    </article>
  </body>
</html>