<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638368/%D8%A7%D8%B1%D8%AF%D9%88%D8%BA%D8%A7%D9%86-%D9%85%DB%8C%E2%80%8C%DA%AF%D9%88%DB%8C%D8%AF-%D8%AF%D8%B1-%D8%B9%D9%85%D9%84%DB%8C%D8%A7%D8%AA-%D8%B3%D9%88%D8%B1%DB%8C%D9%87-%DB%8C%DA%A9-%D8%BA%DB%8C%D8%B1%D9%86%D8%B8%D8%A7%D9%85%DB%8C-%D9%87%D9%85-%D8%AE%D8%B1%D8%A7%D8%B4-%D8%A8%D8%B1%D9%86%D8%AF%D8%A7%D8%B4%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T15:01:00+00:00"/>
    <meta property="og:title" content="اردوغان می‌گوید در عملیات سوریه، یک غیرنظامی هم خراش برنداشت"/>
    <meta property="og:description" content="رئیس‌جمهور ترکیه مدعی شد، در عملیات نظامی این کشور در شمال سوریه، نه تنها هیچ غیرنظامی کشته نشد، حتی یک غیرنظامی نیز خراشی برنداشته است."/>
  </head>
  <body>
    <article>
      <h1>
        <a href="https://www.bultannews.com/fa/news/638368/%D8%A7%D8%B1%D8%AF%D9%88%D8%BA%D8%A7%D9%86-%D9%85%DB%8C%E2%80%8C%DA%AF%D9%88%DB%8C%D8%AF-%D8%AF%D8%B1-%D8%B9%D9%85%D9%84%DB%8C%D8%A7%D8%AA-%D8%B3%D9%88%D8%B1%DB%8C%D9%87-%DB%8C%DA%A9-%D8%BA%DB%8C%D8%B1%D9%86%D8%B8%D8%A7%D9%85%DB%8C-%D9%87%D9%85-%D8%AE%D8%B1%D8%A7%D8%B4-%D8%A8%D8%B1%D9%86%D8%AF%D8%A7%D8%B4%D8%AA">اردوغان می‌گوید در عملیات سوریه، یک غیرنظامی هم خراش برنداشت</a>
      </h1>
      <h2>رئیس‌جمهور ترکیه مدعی شد، در عملیات نظامی این کشور در شمال سوریه، نه تنها هیچ غیرنظامی کشته نشد، حتی یک غیرنظامی نیز خراشی برنداشته است.</h2>
      <address><time datetime="2019-11-05T15:01:00+00:00">05 Nov 2019, 15:01</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «<b>رجب طیب اردوغان</b>» رئیس‌جمهور ترکیه امروز (سه‌شنبه) در جمع نمایندگان حزب عدالت و توسعه در پارلمان این کشور، گفت که شبه‌نظامیان کرد <b>سوریه</b> هنوز از<b> منطقه «امن»</b> بیرون نرفته‌اند.</p>
      <p>به نوشته <a href="https://tr.agency/news-66486">خبرگزاری </a>ترکیه، او گفت که گشت‌زنی آمریکا با شبه‌نظامیان کرد سوریه بر خلاف توافق این کشور با ترکیه است و اعتقاد روسیه مبنی بر اینکه این شبه‌نظامیان از منطقه «امن» خارج شده‌اند، صحت ندارد.</p>
      <p>اردوغان تأکید کرد: «همه بدانند که ما به عملیات نظامی خود تا غلبه بر تروریسم ادامه خواهیم داد. می‌دانیم که هنوز تروریست‌ها در منطقه امن و مرزهای آن حضور دارند».</p>
      <p>رئیس‌جمهور ترکیه در ادامه مدعی شد: «حتی یک غیر نظامی نیز در خلال عملیات چشمه صلح خراش هم برنداشته است».</p>
      <p>این ادعای اردوغان در حالی است که به گفته «الهام احمد» رییس مجلس محلی نیروهای دموکراتیک سوریه، تا کنون  ۵۰۹ غیر نظامی کشته و ۲۷۳۳ نفر زخمی شده‌اند که عمده آنها مربوط به دو شهر «رأس العین» و «تل ابیض» هستند.</p>
      <p>اردوغان در خصوص گشت‌زنی‌های مشترک با روسیه نیز گفت که طبق برنامه‌ریزی دو کشور این هر گشت‌زنی بین سه الی چهار ساعت به طول می‌انجامد.</p>
      <p>رئیس‌جمهور ترکیه در بخش دیگری از سخنان خود به انتقاد از آمریکا پرداخت و خطاب به دولت این کشور گفت: «شما سازمان‌های ی.پ.گ و پ.ک.ک را تروریستی نمی‌دانید؛ آیا دستان آنها به خون بیگناهان آلوده نشده است؟»</p>
      <p>او سپس به حضور عبدالله گولن در این کشور اشاره کرد و گفت که او در خانه‌ای به مساحت ۴۰۰ دونَم (۴۰۰ هزار متر مربع) در آمریکا زندگی می‌کند.</p>
      <p>ارتش ترکیه ۹ اکتبر (۱۷ مهر) عملیات نظامی خود را در شمال سوریه و با هدف تسلط بر مناطق تحت نفوذ شبه‌نظامیان کرد سوریه آغاز کرده‌اند. این عملیات پس از آن شروع شد که آمریکا نظامیان خود را از این منطقه خارج کرد.</p>
      <p>انتهای پیام/</p>
    </article>
  </body>
</html>