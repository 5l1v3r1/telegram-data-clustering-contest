<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/v-uryadi-hochut-provesti-perepis-naselennya-za-dopomogoyu-onlayn-instrumentiv-328564_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T15:15:00+00:00"/>
    <meta property="og:title" content="В уряді хочуть провести перепис населення за допомогою онлайн-інструментів"/>
    <meta property="og:description" content="Замість повноцінного перепису прем'єр-міністр пропонує стимулювати українців самостійно заповнювати інформацію про себе."/>
  </head>
  <body>
    <article>
      <h1>В уряді хочуть провести перепис населення за допомогою онлайн-інструментів</h1>
      <h2>Замість повноцінного перепису прем'єр-міністр пропонує стимулювати українців "самостійно заповнювати інформацію про себе".</h2>
      <address>
        <time datetime="2019-11-05T15:15:00+00:00">05 Nov 2019, 15:15</time>
      </address>
      <p>Уряд розглядає можливість проведення запланованованого на наступний рік <b><a href="https://dt.ua/UKRAINE/dubilet-nazvav-vartist-provedennya-perepisu-naselennya-324626_.html">перепису населення</a></b> руками самих українців. Таку ідею в етері програми "Свобода слова" на телеканалі <a href="https://ictv.ua/ru/">ICTV</a> озвучив прем'єр-міністр Олексій Гончарук.</p>
      <p>На думку Гончарука, це можна реалізувати шляхом проведення перепису із застосуванням онлайн-інструментів.</p>
      <p>"Ми подивилися на різну практику у світі, як робиться перепис. І зараз шукаємо можливість зробити перепис максимально з урахуванням онлайн-інструментів. Тобто стимулювати людей самостійно заповнювати інформацію про себе", - зазначив він.</p>
      <p>Раніше ідею провести замість повноцінного перепису електронний пропонував міністр Кабінету міністрів України Дмитро Дубілет. За його словами, це значно дешевше, "ефективніше і простіше".</p>
      <p>Однак важливо не лише провести перепис "заради перепису", а й щоб його було визнано міжнародним співтовариством. Адже перепис – це <b>виключно опитування</b> людей, що дозволяє з'ясувати деякі речі, які неможливо з'ясувати за документами чи реєстрами, пояснила в інтерв'ю <b><a href="https://dt.ua/">DT.UA</a></b> директор Інституту демографії і соціальних досліджень НАН України Елла Лібанова.</p>
      <p>Проведений як годиться перепис дозволить визначити чисельність трудових мігрантів; зрозуміти, що являє собою нинішня українська родина, її основні джерела доходів, умови життя; оцінити рівень освіти українців тощо. Дуже важливими є й питання національності, мови.</p>
      <p>"Недостатньо запитати російська-українська. Що робити, наприклад, з угорською? Потрібні угорські школи чи ні? Це політичні ігри угорського уряду чи насправді проблема Закарпаття?", - каже соціолог.</p>
      <p>Критично важливим є й оцінювання ситуації у регіонах. Зокрема, на територіях біля лінії розмежування в Донбасі та на тимчасово окупованій території, де провести перепис неможливо. Влітку цього року <b><a href="https://dt.ua/internal/get-vid-kiyeva-313839_.html">DT.UA провело власне соціологічне дослідження на заході України</a></b>, і виявило нові виклики єдності країни, які за ігнорування владою можуть перетворитись на реальну загрозу.</p>
      <p>За стандартами ООН переписи населення повинні проводитися раз на десять років, в Україні перший і поки єдиний перепис населення було проведено ще в 2001 році.</p>
      <p>
        <i>Про перепис із шостої хвилини.</i>
      </p>
      <figure>
        <iframe src="https://www.youtube.com/embed/9yxdzQdq_2g" width="640" height="360" data-service="Youtube" scrolling="no"/>
      </figure>
      <p>Як повідомлялося, команда президента Володимира Зеленського <b><a href="https://dt.ua/UKRAINE/perepis-naselennya-hochut-perenesti-na-gruden-cogo-roku-314292_.html">планує прискорити перепис населення</a> </b>України і провести його в грудні 2019 року. Своєю чергою Кабінет міністрів і Держстат запланували проведення перепису на 2020 рік. Особливість цього перепису в тому, що він проводитиметься не на паперових носіях, а на планшетах.</p>
      <p>На проведення перепису знадобиться близько 4-5 млрд гривень, у держбюджеті-2020 передбачено виділення 3,44 млрд. Окрім соціальних та економічних причин, потребу перепису в команді Зеленського вбачають у необхідності реформувати парламент і прив'язати кількість депутатів до реальної кількості виборців.</p>
      <p>Докладніше читайте в матеріалі Алли Котляр "<a href="https://dt.ua/interview/yak-ne-zavaliti-perepisu-materinski-poradi-324153_.html"><b>Як не завалити перепис. Материнські поради</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cHM6Ly93d3cueW91dHViZS5jb20vY2hhbm5lbC9VQ0cyNmJTa0VqSmM3U3FHc3hvSE5uYkE=">YouTube/Факти ICTV</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>