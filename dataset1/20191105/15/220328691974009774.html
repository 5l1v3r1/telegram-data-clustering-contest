<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/sds-napadna-db-zaradi-glasuvaneto-za-manolova-405956.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T15:59:38+00:00"/>
    <meta property="og:title" content="СДС нападна ДБ заради гласуването за Манолова"/>
    <meta property="og:description" content="Румен Христов отчете, че от СДС имат 193 общински съветници и 10 общински кметове"/>
  </head>
  <body>
    <article>
      <h1>СДС нападна ДБ заради гласуването за Манолова</h1>
      <address><time datetime="2019-11-05T15:59:38+00:00">05 Nov 2019, 15:59</time> by <a rel="author">Редактори, сн. БГНЕС</a></address>
      <p>Ръководството на Съюза на демократичните сили отправи тежки критики към "Демократична България" заради призива на лидерите й техните симпатизанти да гласуват за Мая Манолова.</p>
      <p>"Искам да благодаря на всички членове от ДСБ, които не проявиха партийния егоизъм да гласуват по призива на техните лидери за Мая Манолова, а гласуваха дясно. В момента ДСБ не е нито дясна, нито консервативна. Тя изневери на своя създател Иван Костов. Но старите членове не се поддадоха на провокацията, като проф. Вили Лилков, Стоил Яков и други... Нашите врати за тях са отворени винаги", заяви главният секретар на СДС Илия Лазаров, цитиран от Дарик.</p>
      <p>"Това бяха трудни избори в София, защото всички се обединиха срещу нас. В себе си тая огромно огорчение от позицията на хората, с които сме работили в годините назад, от това на втори тур отявлено да гласуват за Манолова. Това е тежка обида и те трябва сериозно да преосмислят своето позициониране в политиката. Както казах, лично в района, който спечелих, водиха грозна и арогантна кампания", коментира и зам.-председателят на СДС Теодор Петков, който беше избран за кмет на район "Витоша" в столицата.</p>
      <p>"Това беше арогантен и много подъл опит да бъде взета властта в София на базата на лицемерие и внушение, и на изключително неприятната роля, която изигра част от "Демократична България". Всички видяхте един своеобразен заговор - техните кандидати станаха районни кметове с помощта на гласовете на БСП. Това е изключително предателство към истинските десни хора, които все пак се мобилизираха", критикува и председателят на софийската организация Антон Койчев, който е избран и за общински съветник.</p>
      <p>Пред медиите лидерът на сините Румен Христов обобщи, че от СДС имат 193 общински съветници и 10 общински кметове. Във Видин и Монтана имат победа, както и в Кюстендил и Плевен, където спечелилите кандидати са било подкрепени от СДС.</p>
      <p>"Това, което постигнахме като СДС, е един добър резултат. Доволни сме, десницата победи. Картата на България е синя. Големият партньор, ГЕРБ, направиха много добър резултат, но подкрепата на СДС беше решаваща в много общини, както и в София за Йорданка Фандъкова, която заслужава да бъде кмет още един мандат", подчерта Румен Христов.</p>
      <p>"За нас БСП не е алтернатива нито в София, нито в България. БСП остана една непроменена комунистическа формация, която не заслужава да управлява България, която даде пример, че води страната до кризи. Нямахме никакво колебание кого подкрепяме, там където нямахме наши кандидати", критикува той своите червени опоненти.</p>
      <p>Главният секретар на СДС Илия Лазаров също настоя, че подкрепата на СДС е била ключова за победата на Фандъкова в София, като изчисли, че партията е допринесла с 25 000 гласа.</p>
    </article>
  </body>
</html>