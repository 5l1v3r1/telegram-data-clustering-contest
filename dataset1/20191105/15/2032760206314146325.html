<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88772"/>
    <meta property="og:site_name" content="Denník politika"/>
    <meta property="article:published_time" content="2019-11-05T15:35:07+00:00"/>
    <meta property="og:title" content="Hygienici vykonali stovky kontrol, ale nebezpečnú výživu pre bábätká nenašli"/>
    <meta property="og:description" content="5.11.2019 (Webnoviny.sk) – Kontroly hygienikov na Slovensku neodhalili nebezpečnú výživu pre bábätká, pred ktorou varovali zo zahraničia. Agentúru SITA o tom informovala hovorkyňa Úradu verejného zdravotníctva Daša Račková. Podľa stanoviska hygienici urobili vyše 280 kontrol, ani jedna z nich neodhalila prítomnosť nebezpečných výrobkov."/>
  </head>
  <body>
    <article>
      <h1>Hygienici vykonali stovky kontrol, ale nebezpečnú výživu pre bábätká nenašli</h1>
      <address><time datetime="2019-11-05T15:35:07+00:00">05 Nov 2019, 15:35</time> by <a rel="author">Webnoviny</a></address>
      <p>5.11.2019 (Webnoviny.sk) – Kontroly hygienikov na Slovensku neodhalili nebezpečnú výživu pre bábätká, pred ktorou varovali zo zahraničia. Agentúru SITA o tom informovala hovorkyňa Úradu verejného zdravotníctva Daša Račková. Podľa stanoviska hygienici urobili vyše 280 kontrol, ani jedna z nich neodhalila prítomnosť nebezpečných výrobkov.</p>
      <h3>Skontrolovali obchody</h3>
      <p><i>„Ku dňu 4. 11. 2019 vykonali regionálne úrady verejného zdravotníctva v SR viac ako 280 kontrol v potravinárskych prevádzkach s predajom počiatočnej a následnej dojčenskej výživy, pričom ani v jednej prevádzke nebola zistená prítomnosť inkriminovaných výrobkov,“</i> uvádza stanovisko ÚVZ.</p>
      <p>O prítomnosti minerálneho oleja aromatických uhľovodíkov (MOAH) v počiatočnej a následnej dojčenskej výžive informovali ÚVZ SR v piatok 25. októbra prostredníctvom Rýchleho výstražného systému pre potraviny a krmivá (RASFF).</p>
      <h3>Na Slovensku dodaná nebola</h3>
      <p>Podľa tejto informácie sa minerálny olej aromatických uhľovodíkov (MOAH) našiel v počiatočnej a následnej dojčenskej výžive značiek Novalac, Nestlé, Danone, Nutrilon, Hero Baby a Neolac na trhu vo Francúzsku, v Holandsku a Nemecku.</p>
      <p>Slovenský úrad kontaktovali aj výrobcovia, ktorí tvrdili, že nebezpečná výživa pre novorodencov a dojčatá na Slovensko dodaná nebola. Kontroly úradu tieto informácie potvrdili.</p>
      <p>Viac k témam: <a href="https://www.webnoviny.sk/tag/nebezpecne-vyrobky/"><u>nebezpečné výrobky</u></a><br/>Zdroj: Webnoviny.sk – <a href="https://www.webnoviny.sk/hygienici-vykonali-stovky-kontrol-ale-nebezpecnu-vyzivu-pre-babatka-nenasli/"><u>Hygienici vykonali stovky kontrol, ale nebezpečnú výživu pre bábätká nenašli</u></a> © SITA Všetky práva vyhradené.</p>
    </article>
  </body>
</html>