<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/5/7231081/"/>
    <meta property="og:site_name" content="Українська правда"/>
    <meta property="article:published_time" content="2019-11-05T15:34:56+00:00"/>
    <meta property="og:title" content="Розстріл Майдану: ДБР розслідує &quot;втрату&quot; матеріалів, бо Портнов поскаржився на Горбатюка"/>
    <meta property="og:description" content="Директор Державного бюро розслідувань Роман Труба підтвердив, що ДБР відкрило кримінальне провадження стосовно слідчих управління спеціальних розслідувань ГПУ, які допустили втрату матеріалів у розслідуванні “справ Майдану”."/>
  </head>
  <body>
    <article>
      <h1>Розстріл Майдану: ДБР розслідує "втрату" матеріалів, бо Портнов поскаржився на Горбатюка</h1>
      <address>
        <time datetime="2019-11-05T15:34:56+00:00">05 Nov 2019, 15:34</time>
      </address>
      <p>Директор Державного бюро розслідувань Роман Труба підтвердив, що ДБР відкрило кримінальне провадження стосовно слідчих управління спеціальних розслідувань ГПУ, які допустили втрату матеріалів у розслідуванні "справ Майдану".</p>
      <p>Про це він сказав на брифінгу 5 листопада, відповідаючи на запитання журналістів, чи дійсно ДБР відкрило справу стосовно екс-начальника Управління спецрозслідування ГПУ Сергія Горбатюка.</p>
      <p>"П’ять років уваги до розслідування саме цієї категорії справ, 5 років очікування результатів у справах, які набули особливого статусу. На жаль, я сьогодні можу констатувати, що є певні можливі порушення з боку слідчих Генеральної прокуратури", – сказав Труба.</p>
      <p>"Вчора ми отримали звернення про внесення відомостей щодо слідчих управління спеціальних розслідувань ГПУ, які допустили втрату матеріалів кримінальних проваджень. Нами було отримано 2 томи матеріалів з одного з кримінальних проваджень. Нами внесено відомості в ЄРДР і сьогодні розпочато відповідне розслідування", – зазначив він</p>
      <p>На уточнююче запитання, чиє звернення стало передумовою відкриття провадження, Труба відповів: "Якщо я не помиляюся, <b>Андрія Портнова</b>".</p>
      <p>Напередодні екс-заступник глави Адміністрації президента Віктора Януковича Андрій Портнов у своєму Telegram-каналі заявив, що колишній начальник управління спеціальних розслідувань ГПУ Сергій <b>Горбатюк "вкрав два томи</b> оригіналів кримінального провадження", що стосуються розстрілів співробітників міліції під час Революції Гідності.</p>
      <p>"Вкрав і сховав разом з відеозаписами та оригіналами документів. Ми знайшли. Сьогодні обидва томи разом з дисками і моєю заявою про злочин передані в ДБР. Чекаємо процесуального рішення і докладного слідства, хто напоумив головного слідчого Майдану втратити докази масових вбивств співробітників міліції. Не перемикайтеся. Скоро будемо надягати цю кримінальну справу на голову", – стверджував Портнов, не уточнюючи, хто мається на увазі під "ми знайшли".</p>
      <p>Пізніше у деяких ЗМІ було оприлюднено фотографії нібито цих двох томів. На них вказано, що йдеться про матеріали Головного слідчого управління ГПУ. Водночас Горбатюк очолював інший підрозділ ГПУ – управління спецрозслідувань.</p>
      <p>"Українська правда" <b>звернулась до Горбатюка за коментарем</b>, але він сказав, що з’ясовуває ситуацію і пообіцяв дати позицію пізніше.</p>
      <p>УП також звернулась <b>до прес-служби ГПУ</b> з проханням пояснити, чи означає фраза "ми знайшли", що Портнов має доступ до Генпрокуратури і якимось чином втручається у її роботу. Однак у ГПУ<b> відмовились коментувати це телефоном</b> і попросили відправити інформаційний запит.</p>
      <footer>Валентина Романенко, Соня Лукашова, УП</footer>
      <related>
        <a href="https://www.pravda.com.ua/news/2019/10/25/7230074/"/>
        <a href="https://www.pravda.com.ua/news/2019/10/25/7230054/"/>
        <a href="https://www.pravda.com.ua/news/2019/10/16/7229179/"/>
      </related>
    </article>
  </body>
</html>