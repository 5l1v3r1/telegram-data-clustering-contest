<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/682446/sarakis-ston-realfm-978-i-k-touloupaki-den-borei-na-gnorizei-ta-p"/>
    <meta property="og:site_name" content="enikos.gr"/>
    <meta property="article:published_time" content="2019-11-05T15:37:00+00:00"/>
    <meta property="og:title" content="Σαράκης στον Realfm 97,8: Η κ. Τουλουπάκη δεν μπορεί να γνωρίζει τα πρόσωπα που κατέθεσαν στις αμερικανικές αρχές διότι είναι απόρρητα"/>
    <meta property="og:description" content="«Τα τρία πρόσωπα τα οποία προσέφυγαν στις αμερικανικές αρχές και κατήγγειλαν τις αθέμιτες πρακτικές της πολυεθνικής φαρμακοβιομηχανίας Novartis στην Ελλάδα, είναι διαφορετικά πρόσωπα από εκείνα τα οποία ενεπλάκησαν ως μάρτυρες στην ελληνική έρευνα», δήλωσε στον Realfm 97,8..."/>
  </head>
  <body>
    <article>
      <h1>Σαράκης στον Realfm 97,8: Η κ. Τουλουπάκη δεν μπορεί να γνωρίζει τα πρόσωπα που κατέθεσαν στις αμερικανικές αρχές διότι είναι απόρρητα</h1>
      <address>
        <time datetime="2019-11-05T15:37:00+00:00">05 Nov 2019, 15:37</time>
      </address>
      <p>«Τα τρία πρόσωπα τα οποία προσέφυγαν στις αμερικανικές αρχές και κατήγγειλαν τις αθέμιτες πρακτικές της πολυεθνικής φαρμακοβιομηχανίας Novartis στην Ελλάδα, είναι διαφορετικά πρόσωπα από εκείνα τα οποία ενεπλάκησαν ως μάρτυρες στην ελληνική έρευνα. Δυστυχώς όμως, υπάρχουν κάποιοι οι οποίοι δεν θέλουν να το κατανοήσουν και δεν διασταυρώνουν τις πληροφορίες τους. Επιδιώκουν προφανώς την παραπληροφόρηση του ελληνικού κοινού. Επιδιώκουν την αποκάλυψη της ταυτότητας των μαρτύρων που ενεπλάκησαν στην ελληνική έρευνα, όχι για να τους τιμήσουν για την προσφορά τους στη μάχη κατά της διαφθοράς αλλά για να τους στοχοποιήσουν. Είναι γνωστό σε όλους σας ότι οι εμπλεκόμενοι έχουν επιτεθεί και έχουν απειλήσει τους μάρτυρες για όσα έχουν καταθέσει», δήλωσε στον Realfm 97,8 και στην εκπομπή «τεντιμπόηδες» με τους Μάνο Νιφλή και Άκη Παυλόπουλο ο συνήγορος των προστατευόμενων μαρτύρων του FBI, <a href="http://www.enikos.gr/society/616974/sarakis-ston-realfm-gia-maniadaki-stratigiko-sfalma-tis-eisangeli">Παύλος Σαράκης.</a></p>
      <p>Σύμφωνα με τον κ. Σαράκη, η υπόθεση Novartis «είναι μία νομική υπόθεση η οποία δεν προσεγγίζεται και δεν αξιολογείται νομικά αλλά πολιτικά. Όταν αξιολογείται πολιτικά χάνουμε τον στόχο που είναι να πολεμήσουμε τη διαφθορά η οποία δηλητηρίασε την ελληνική κοινωνία και τον δημόσιο βίο. Μία ποινική υπόθεση την έχουμε κάνει πολιτική με αποτέλεσμα να διαφύγουν οι δράστες, στην Ελλάδα το έγκλημα θα μείνει ατιμώρητο και δυστυχώς θα έχουμε μία ξένη αρχή η οποία θα επιβάλλει κυρώσεις και θα λαμβάνει αποζημιώσεις για αθέμιτες πρακτικές που στοίχισαν στον Έλληνα φορολογούμενο».</p>
      <p>Ο κ. Σαράκης επανέλαβε ότι οι προστατευόμενοι μάρτυρες έχουν καταθέσει στις αμερικανικές αρχές για πολιτικά πρόσωπα. «Οι δικοί μας μάρτυρες είναι Έλληνες οι οποίοι υπηρέτησαν για χρόνια την πολυεθνική εταιρεία και γνωρίζουν πολύ καλά τις αθέμιτες πρακτικές. Έχουν περιγράψει στις αμερικανικές αρχές τις αθέμιτες πρακτικές μεταξύ των οποίων τις δωροδοκίες που αφορούν γιατρούς, κρατικούς αξιωματούχους και πολιτικά πρόσωπα. Αυτά τα στοιχεία αξιολογούνται από τις αμερικανικές αρχές και σε πολύ σύντομο χρόνο θα έχουμε αποτέλεσμα», ανέφερε χαρακτηριστικά.</p>
      <p>«Σύμφωνα με την αμερικανική νομοθεσία, αντικείμενο, αρμοδιότητα οι αμερικανικές αρχές έχουν αποκλειστικά στη φαρμακοβιομηχανία Novartis λόγω του ότι είναι εισηγμένη στο Χρηματιστήριο. Μπορούν να ερευνήσουν τα πάντα, δεν μπορούν να επιβάλλουν κυρώσεις παρά μόνο στα στελέχη της φαρμακοβιομηχανίας. Οι τυχόν εμπλεκόμενοι που είναι πρόσωπα έξω από τη φαρμακοβιομηχανία, την αρμοδιότητα για την έρευνα και την τυχόν επιβολή κυρώσεων την έχουν οι ελληνικές αρχές. Έχουν δώσει τα ονόματα εκείνων που εμπλέκονται στην εισαγωγή και την κοστολόγηση των φαρμάκων στην ελληνική αγορά», σημείωσε.</p>
      <p>Επίσης, αναφερόμενος στην Ελένη Τουλουπάκη υποστήριξε ότι «δεν μπορεί να γνωρίζει τα πρόσωπα που κατέθεσαν στις αμερικανικές αρχές διότι είναι απόρρητα. Είναι ελάχιστα τα πρόσωπα που γνωρίζουν την πραγματική ταυτότητα των μαρτύρων δημοσίου συμφέροντος. Για τους μάρτυρες της αμερικανικής έρευνα είναι αδιανόητο να γνωρίζει ο οποιοσδήποτε πλην των ιδίων, εμού και των συνεργατών μου. Είναι αδιανόητο οι αμερικανικές αρχές να έδιναν το οποιοδήποτε στοιχείο που θα προσδιόριζε την ταυτότητα των προσώπων που προσέφυγαν στους ίδιους».</p>
      <p>
        <b>Ακούστε το ηχητικό:</b>
      </p>
      <figure>
        <audio src="http://media.enikos.gr/data/podcasts/682446_6231c57c51-b953aa311b90400c.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/society/682163/neo-engrafo-gia-tin-ypothesi-novartis-ti-anaferei-i-epistoli-ton-%0A%20%20%20%20%0A"/>
        <a href="http://www.enikos.gr/society/682040/nea-tropi-stin-ypothesi-novartis-ti-apokalyptei-engrafo-fotia%0A%20%20%20%20%0A"/>
        <a href="http://www.enikos.gr/society/680508/nea-tropi-stin-ypothesi-novartis-ziteitai-syndromi-apo-tin-amerik%0A%20%20%20%20%0A"/>
        <a href="http://www.enikos.gr/society/680330/maniadakis-ston-ant1-den-dechthika-apeiles-apo-ton-stournara-vide%0A%20%20%20%20%0A"/>
        <a href="http://www.enikos.gr/society/680178/ypothesi-novartis-ston-areio-pago-o-michalis-kalogirou%0A%20%20%20%20%0A"/>
        <a href="http://www.enikos.gr/society/679800/tsovolas-ston-realfm-978-zitame-na-diavivastoun-oi-dikografies-ka%0A%20%20%20%20%0A"/>
        <a href="http://www.enikos.gr/society/679328/o-ant1-gia-to-apokalyptiko-ntokimanter-tis-elvetikis-tileorasis-g%0A%20%20%20%20%0A"/>
        <a href="http://www.enikos.gr/society/678804/vomves-apo-manadiaki-stin-katathesi-tou-gia-tin-ypothesi-novartis%0A%20%20%20%20%0A"/>
        <a href="http://www.enikos.gr/society/678703/ypothesi-novartis-katathetei-ston-areio-pago-o-nikos-maniadakis%0A%20%20%20%20%0A"/>
      </related>
    </article>
  </body>
</html>