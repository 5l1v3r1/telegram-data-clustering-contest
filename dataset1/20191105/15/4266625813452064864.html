<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/ofitsiyno_wada_peredala_na_rozglyad_47_dopingovyh_sprav_sportsmeniv_iz_rosii_1684155"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T15:19:00+00:00"/>
    <meta property="og:title" content="Офіційно: WADA передав на розгляд 47 допінгових справ спортсменів із Росії"/>
    <meta property="og:description" content="Виконавчий комітет Всесвітнього антидопінгового агентства (WADA) відправив до міжнародних федерацій 47 пакетів документів російських спортсменів у рамках розслідування справи про маніпуляції в базі даних Московської антидопінгової лабораторії."/>
  </head>
  <body>
    <article>
      <h1>Офіційно: WADA передав на розгляд 47 допінгових справ спортсменів із Росії</h1>
      <address>
        <time datetime="2019-11-05T15:19:00+00:00">05 Nov 2019, 15:19</time>
      </address>
      <p>
        <b>Виконавчий комітет Всесвітнього антидопінгового агентства (WADA) відправив до міжнародних федерацій 47 пакетів документів російських спортсменів у рамках розслідування справи про маніпуляції в базі даних Московської антидопінгової лабораторії.</b>
      </p>
      <p>Про це <a href="http://www.wada-ama.org/en/media/news/2019-11/wada-executive-committee-takes-a-number-of-decisions-ahead-of-fifth-world">повідомляється </a>на офіційному сайті організації.</p>
      <p>«Партію із 47 пакетів доказів (<i>вживання допінгу російськими спортсменами – ред</i>.), що базується на даних, яких не торкнулися невідповідності (<i>після втручань у базу даних Московської антидопінгової лабораторії </i>– ред.), було відправлено ​​до відповідних міжнародних федерацій, щоб вони могли порушити справи», – йдеться в повідомленні.</p>
      <p>Виконавчий комітет WADA прийняв це рішення напередодні П’ятої Всесвітньої конференції з питань допінгу в спорті (5–7 листопада).</p>
      <p>Як повідомлялося, у вересні Всесвітнє антидопінгове агентство виявило ознаки маніпуляцій з базою даних Московської лабораторії з 2012 по 2015 рік. Пізніше голова Російського антидопінгового агентства (РУСАДА) Юрій Ганус підтвердив ЗМІ підміну проб. Він вважає, що таким чином там намагалися захистити репутацію російських спортсменів, які зараз працюють в органах влади або стали спортивними чиновниками. Глава РУСАДА також заявив, що доступ до даних московської лабораторії могли отримати лише люди, близькі до російської влади.</p>
      <p>Наприкінці жовтня Всесвітнє антидопінгове агентство отримало від РУСАДА і Міністерства спорту пояснення у зв’язку з виявленими невідповідностями. Доповідь про можливі порушення в Московській антидопінговій лабораторії буде розглянуто WADA до кінця листопада.</p>
      <p>У разі, якщо російську сторону буде визнано винною в порушеннях, спортсмени з Росії можуть бути відсторонені від Олімпіади 2020 року в Токіо та інших міжнародних турнірів.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/03/28/ofitsiyno_rosiyski_bobsleisty_pozbavleni_chempionstva_olimpiady2014_1538973"/>
        <a href="https://zik.ua/news/2019/01/25/eksperty_vada_vvazhayut_pidozrilymy_dopingproby_z_moskovskoi_laboratorii_1496081"/>
        <a href="https://zik.ua/news/2018/09/14/bbc_wada_rekomenduie_ne_vidnovlyuvaty_v_pravah_antydopingove_agentstvo_rosii_1406697"/>
        <a href="https://zik.ua/news/2018/09/07/ofitsiyno_kongres_ibu_vidmovyv_soyuzu_biatlonistiv_rosii_u_vidnovlenni_1401927"/>
      </related>
    </article>
  </body>
</html>