<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/besiktas-ta-duraga-dalan-otobus-soforu-olaydan-bir-gun-once-uyusturucu-kullanmistim-888844"/>
    <meta property="og:site_name" content="Onedio"/>
    <meta property="article:published_time" content="2019-11-05T15:47:33+00:00"/>
    <meta property="og:title" content="Beşiktaş'ta Durağa Dalan Otobüs Şoförü: 'Olaydan Bir Gün Önce Uyuşturucu Kullanmıştım'"/>
    <meta property="og:description" content="Beşiktaş'ta kullandığı halk otobüsüyle durakta bekleyen yolcuların arasına dalarak bir kişinin ölümüne 12 kişinin de yaralanmasına sebep olan ve tutuk..."/>
  </head>
  <body>
    <article>
      <h1>Beşiktaş'ta Durağa Dalan Otobüs Şoförü: 'Olaydan Bir Gün Önce Uyuşturucu Kullanmıştım'</h1>
      <address><time datetime="2019-11-05T15:47:33+00:00">05 Nov 2019, 15:47</time> by <a rel="author" href="https://onedio.com/profil/emre-ordu" target="_blank">Emre Ordu</a></address>
      <h4><a href="https://onedio.com/etiket/besiktas-jimnastik-kulubu/50187b65295c0432640034ee">Beşiktaş</a>'ta kullandığı halk otobüsüyle durakta bekleyen yolcuların arasına dalarak bir kişinin ölümüne 12 kişinin de yaralanmasına sebep olan ve tutuklanan şoför Necdet Karakuş'un ifadesi ortaya çıktı. Karakuş, olaydan bir gün önce <a href="https://onedio.com/etiket/uyusturucu/5078d52bb815ea38422581a7">uyuşturucu</a> kullandığını ve frene basıp basmadığını hatırlamadığını söyledi.</h4>
      <figure>
        <img src="https://img-s1.onedio.com/id-5dc195b9c92408b02a8b5d7e/rev-0/w-500/s-67375fee8955a396dbdb5600ed46f8b87e3de4f7.jpg"/>
      </figure>
      <p><a href="https://onedio.com/etiket/besiktas-jimnastik-kulubu/50187b65295c0432640034ee">Beşiktaş</a> Emniyet Müdürlüğü Asayiş Büro Amirliği'ndeki işlemleri tamamlanan şoför Necdet Karakuş, dün Çağlayan'daki <a href="https://onedio.com/etiket/istanbul/501c48f7cc161f8ec13422a8">İstanbul</a> Adalet Sarayı'na sevk edilmiş, çıkarıldığı savcılıkça tutuklanması talep edilmişti. Nöbetçi sulh ceza hakimliğine çıkarılan şüpheli Karakuş, "Kasten öldürme" ve "Kasten yaralamaya neden olmak" suçlarından tutuklanıp cezaevine gönderildi.</p>
      <h3>Otobüsün kameralarını kendisi bozmuş</h3>
      <figure>
        <img src="https://img-s1.onedio.com/id-5dc198609fc0acc02b54405c/rev-0/w-500/s-c7457015b163b0a114e59a9232018b78b4752158.jpg"/>
      </figure>
      <p>Şüpheli Necdet Karakuş'un emniyette detaylı ifade verdiği, ifadesinde kendisinin bazı kişiler tarafından tehdit ve takip edildiğini, otobüsü durağa doğru sürdüğünü söylediği öğrenildi.</p>
      <p>Şüpheli Karakuş'un sorgu hâkimliğinde de olaydan bir gece önce <a href="https://onedio.com/etiket/uyusturucu/5078d52bb815ea38422581a7">uyuşturucu</a> kullandığını, frene basıp basmadığını hatırlamadığını, otobüsün kameralarını da kendisinin bozduğunu söylediği kaydedildi.</p>
      <p><a href="https://onedio.com/etiket/besiktas-jimnastik-kulubu/50187b65295c0432640034ee">Beşiktaş</a> Caddesi'nde önceki gün saat 16.30 sıralarında meydana gelen olayda, Şirintepe-Kabataş hattında ring seferi yapan 27E numaralı özel halk otobüsünün şoförü Necdet Karakuş duraktakilere çarpmış, araçtan indikten sonra da bir kişiyi kolundan bıçaklamıştı. Hastaneye kaldırılan 13 yaralıdan Yalçın Tahir Billur, tüm müdahalelere rağmen hayatını kaybetmişti. Olaydan sonra Beşiktaş İskelesinden denize atlayan Karakuş <a href="https://onedio.com/etiket/polis/578bf06ee4ad23697ca1a0b3">polis</a> tarafından gözaltına alınmıştı.</p>
    </article>
  </body>
</html>