<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/05/napolyi-kostolo-var-ma-szoboszlaira-a-bl-ben"/>
    <meta property="og:site_name" content="infostart"/>
    <meta property="article:published_time" content="2019-11-05T15:34:00+00:00"/>
    <meta property="og:title" content="Nápolyi kóstoló vár ma Szoboszlaira a BL-ben"/>
    <meta property="og:description" content="Ma este meglehet a labdarúgó Bajnokok Ligája 2020-as tavaszi szakaszának első biztos résztvevője. Ehhez „csak” annyi kell, hogy az olasz Napoli legyőzze hazai pályán az osztrák bajnok RB Salzburgot. Gulácsi Péter csapata, az RB Leipzig is nagyot léphet a továbbjutás felé."/>
  </head>
  <body>
    <article>
      <h1>Nápolyi kóstoló vár ma Szoboszlaira a BL-ben</h1>
      <address><time datetime="2019-11-05T15:34:00+00:00">05 Nov 2019, 15:34</time> by <a rel="author">Infostart / Dénes Tamás</a></address>
      <h3>Ma este meglehet a labdarúgó Bajnokok Ligája 2020-as tavaszi szakaszának első biztos résztvevője. Ehhez „csak” annyi kell, hogy az olasz Napoli legyőzze hazai pályán az osztrák bajnok RB Salzburgot. Gulácsi Péter csapata, az RB Leipzig is nagyot léphet a továbbjutás felé.</h3>
      <p>A feladat Carlo Ancelotti együttese szempontjából egyszerre tűnik könnyűnek és nehéznek. A legfontosabb, hogy a Napoli idegenben is három gólt szerezve, nyerni tudott két hete Salzburgban a riválisa ellen, s kiváló a hazai mérlege a Bajnokok Ligájában, 2017 nyara óta nyolc mérkőzésből hatot megnyert, a Liverpoolt kétszer is legyőzte, csak a Manchester Citytől kapott ki, illetve a PSG ellen döntetlent játszott. Ugyanakkor az utóbbi hetekben kisebb gödörbe került, szeptember vége óta a Brescia elleni hazai bajnokin kívül csak a Salzburgot győzte le. A Serie A-ban visszaesett a hetedik helyre.</p>
      <p>Az osztrákok eddig minden BL-csoportmeccsükön legalább két gólt szereztek ősszel, ugyanakkor a Liverpooltól és a Napolitól is hármat kaptak. Ha nem szereznek Szoboszlai Dominikék a San Paolo Stadionban legalább hármat, kétgólos különbséggel kell nyerniük a Napoli ellen ahhoz, hogy az egymás elleni eredmények összevetésében jól álljanak. A csoport másik mérkőzése nyilvánvalóan a Liverpool sikerét ígéri. Ha a csoportban mindkét mérkőzésen, a papírformának megfelelően hazai győzelem születik, a Napoli továbbjut, a Liverpoolnak pedig mindössze egy pontra van szüksége a hátralévő két fordulóban.</p>
      <p>Az F csoportban a Barcelona már este hét óra előtt kezd a cseh Slavia ellen. A prágaiak nagyon jól játszottak a hazai mérkőzésen, s az Inter elleni „majdnem győzelemmel” (döntetlennel) már jelezték, idegenben is tudnak játszani. A katalánok viszont immár sorozatban 33 hazai BL-mérkőzésen maradtak veretlenek.</p>
      <p>Gulácsi Péter csapata az RB Leipzig (a sérült klubtárs, Willi Orbán nélkül ezúttal) Szentpéterváron, a Zenit ellen lép pályára. Egy idegenbeli bravúrral a német csapat szinte páholyba kerülne. Az oroszoknak jó a hazai mérlegük, a legutóbbi hat BL-meccsükből ötöt megnyertek, de ezekből csak egyet, a Benfica ellenit nyerték meg most ősszel, a többi siker mind négyéves immár. A portugál Benfica nagyon rosszul kezdte a csoportkört, de egy lyoni bravúrral és az RB Leipzig sikerével továbbjutó helyre ugorna.</p>
      <p>A H csoport két legjobbja egymás ellen játszik. A Chelsea nyerő szériában van, a Manchester United ellen felettébb tartalékos összeállításban elszenvedett Ligakupa-vereségtől eltekintve szeptember 22. óta minden mérkőzését megnyerte, nyolc mérkőzésen diadalmaskodott, köztük az Ajax ellen, Amszterdamban is. Ugyanakkor a hollandoknak félelmetes az idegenbeli mérlegük a Bajnokok Ligájában: immár 13 mérkőzésen veretlenek, a főtáblán vagy az egyenes kieséses szakaszban a legutóbbi ötből ötöt megnyertek.</p>
      <h4>E csoport</h4>
      <ul>
        <li>SSC Napoli–RB Salzburg 21.00 (tv: Spíler1)</li>
        <li>Liverpool FC–KRC Genk 21.00</li>
      </ul>
      <p><b>A csoport állása:</b> 1. SSC Napoli 7 pont, 2. Liverpool FC 6, 3. RB Salzburg 3, 4. KRC Genk 1.</p>
      <h4>F csoport</h4>
      <ul>
        <li>FC Barcelona–Slavia Praha 18.55 (Spíler2)</li>
        <li>Borussia Dortmund–Internazionale 21.00 (Spíler2)</li>
      </ul>
      <p><b>A csoport állása:</b> 1. FC Barcelona 7 pont, 2. Internazionale 4 (4-3), 3. Borussia Dortmund 4 (2-2), 4. Slavia Praha 1.</p>
      <h4>G csoport</h4>
      <ul>
        <li>Zenit–RB Leipzig 18.55 (Spíler1)</li>
        <li>Olympique Lyon–SL Benfica 21.00</li>
      </ul>
      <p><b>A csoport állása:</b> 1. RB Leipzig 6 pont, 2. Zenit 4 (5-4), 3. Olympique Lyon 4 (4-3), 4. SL Benfica 3.</p>
      <h4>H csoport</h4>
      <ul>
        <li>Chelsea FC–AFC Ajax 21.00 (M4 Sport)</li>
        <li>Valencia–Lille Olympique 21.00</li>
      </ul>
      <p><b>A csoport állása:</b> 1. AFC Ajax 6 pont (6-1), 2. Chelsea FC 6 (3-2), 3. Valencia 4, 4. Lille Olympique 1.</p>
      <p>
        <i>Nyitókép: MTI/EPA/Filip Singer</i>
      </p>
    </article>
  </body>
</html>