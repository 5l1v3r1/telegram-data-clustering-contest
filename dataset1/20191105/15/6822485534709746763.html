<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814138.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T15:54:00+00:00"/>
    <meta property="og:title" content="فرانسه: گام جدید ایران خلاف توافق وین است"/>
    <meta property="og:description" content="به گزارش ایسنا به نقل از خبرگزاری رویترز، سخنگوی وزارت امور خارجه فرانسه امروز (سه‌شنبه) در جمع خبرنگاران به تصمیم ایران برای آغاز اجرای گام چهارم کاهش تعهداتش در برجام واکنش نشان داد."/>
  </head>
  <body>
    <article>
      <h1>فرانسه: گام جدید ایران خلاف توافق وین است</h1>
      <address>
        <time datetime="2019-11-05T15:54:00+00:00">05 Nov 2019, 15:54</time>
      </address>
      <p>وزارت امورخارجه فرانسه بدون اشاره به بد عهدی اروپایی‌ها برای عمل به تعهداتشان در برجام از ایران خواست تا از تصمیم خود برای برداشتن گام جدید کاهش تعهدات برجامی‌اش بازگردد.</p>
      <p>به گزارش ایسنا به نقل از خبرگزاری رویترز، سخنگوی وزارت امور خارجه فرانسه امروز (سه‌شنبه) در جمع خبرنگاران به تصمیم ایران برای آغاز اجرای گام چهارم کاهش تعهداتش در برجام واکنش نشان داد.</p>
      <p>وی گفت: اطلاعیه ایران در روز پنجم نوامبر برای افزایش ظرفیت غنی‌سازی‌اش خلاف توافق وین است که به سختی فعالیت‌ها در این زمینه را محدود می‌کند. ما و شرکای‌مان در انتظار گزارش جدید آژانس بین‌المللی انرژی اتمی درباره اطلاعیه‌ها و اقدامات ایران هستیم.</p>
      <p>سخنگوی وزارت امورخارجه فرانسه همچنین با ادعای اینکه پاریس کماکان به توافق هسته‌ای متعهد است، گفت: ما از ایران می‌خواهیم تا به‌طور کامل به الزاماتش در توافق هسته‌ای و دیگر تعهدات هسته‌ای‌اش پایبند باشد و به‌طور کامل با آژانس همکاری کند.</p>
      <p>وی در ادامه از ایران خواست تا از تصمیم جدید خود برای برداشتن گام چهارم کاهش تعهداتش در برجام بازگردد.</p>
      <p>حسن روحانی رئیس جمهوری ایران امروز با اعلام آغاز اجرای گام چهارم تهران در راستای کاهش تعهدات برجامی‌اش گفت که تزریق گاز به سانتریفیوژهای تاسیسات فردو از فردا آغاز می‌شود.</p>
      <p>** جمهوری اسلامی ایران پس از گذشت یک سال از نقض برجام توسط آمریکا و خروج یک‌جانبه این کشور از توافق که به بازگرداندن تحریم‌ها علیه تهران منجر شد و همچنین بد عهدی طرف‌های اروپایی در عمل به تعهداتشان اعلام کرد که طبق متن این توافق، اجرای برخی تعهداتش را کاهش خواهد داد، مگر اینکه اروپا برای حفظ برجام اقدامی موثر و عملی انجام دهد.</p>
    </article>
  </body>
</html>