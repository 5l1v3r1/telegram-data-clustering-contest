<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191105-yak-potrapyty-na-pryjom-do-svogo-deputata-instruktsiya/"/>
    <meta property="og:site_name" content="ФАКТИ"/>
    <meta property="article:published_time" content="2019-11-05T15:50:37+00:00"/>
    <meta property="og:title" content="Як потрапити на прийом до свого депутата – інструкція"/>
    <meta property="og:description" content="Як можна потрапити на прийом до депутата і що для цього потрібно зробити – читайте на Фактах ICTV."/>
  </head>
  <body>
    <article>
      <h1>Як потрапити на прийом до свого депутата – інструкція</h1>
      <address>
        <time datetime="2019-11-05T15:50:37+00:00">05 Nov 2019, 15:50</time>
      </address>
      <p>Як можна потрапити на прийом до депутата і що для цього потрібно зробити – читайте на Фактах ICTV.</p>
      <p>Депутати, крім ухвалення законів, повинні звітувати перед виборцями, проводити особисті прийоми громадян і розглядати звернення.</p>
      <p>Де шукати контакти депутата та як правильно скласти звернення – читайте в матеріалі.</p>
      <h3>Як потрапити на прийом</h3>
      <p>Контакти депутата можна знайти на:</p>
      <ul>
        <li>сайті <a href="http://w1.c1.rada.gov.ua/pls/site2/p_deputat_list">Верховної Ради України</a>;</li>
        <li>офіційних сайтах або в приймальнях місцевих рад;</li>
        <li>у приймальні депутата.</li>
      </ul>
      <p>Варто також заздалегідь відстежити, коли депутат зустрічається з виборцями. Графік проведення зустрічей є на сайті <a href="https://iportal.rada.gov.ua/meeting/awt">Верховної Ради</a> або на сайтах міських або районних рад.</p>
      <p>Після цього потрібно <b>зателефонувати до приймальні депутата та записатися на прийом</b>.</p>
      <p>Крім того, можна зареєструвати письмове або усне <b>звернення через помічників</b> у приймальні депутата.</p>
      <p>Якщо народного обранця немає в приймальні, вони повинні самостійно приймати громадян, записувати усні звернення виборців та контролювати розгляд скарг і заяв виборців у органах влади, які надійшли на ім’я депутата.</p>
      <p><b>Читайте:</b> <a href="https://fakty.com.ua/ua/ukraine/20191017-povnyj-spysok-deputativ-verhovnoyi-rady-ih-sklykannya/">Повний список депутатів Верховної Ради ІХ скликання</a></p>
      <h3>З якими питаннями краще звертатися</h3>
      <p>Помилковою є думка, що депутат може вирішити всі ваші проблеми. Але звертатися до нього потрібно, коли розумієте, що порушені ваші права та інтереси.</p>
      <p>За потреби він перенаправить звернення виборця до компетентних органів. Але проігнорувати його депутат не має права.</p>
      <h3>Як написати звернення</h3>
      <p>Якщо вам не вдалося зустрітися з депутатом, а розповісти про проблему все ж потрібно, то можна написати до нього звернення. Тоді є шанс, що і питання буде вирішено, і ви зможете зустрітися з народним обранцем.</p>
      <p>
        <b>Щоб ваше звернення розглянули, у ньому повинні бути:</b>
      </p>
      <ul>
        <li>прізвище, ім’я, по батькові депутата, до якого звертаєтеся;</li>
        <li>адреса, куди надсилаєте звернення;</li>
        <li>ваші прізвище, ім’я, по батькові, адреса проживання, телефон (краще мобільний);</li>
        <li>суть проблеми;</li>
        <li>ваш підпис, дата;</li>
        <li>перелік документів, які додаються до листа (якщо є).</li>
      </ul>
      <p>Надіслати електронний лист можна на пошту депутата або на сайт Верховної Ради, попередньо пройшовши <a href="https://itd.rada.gov.ua/services/Account/LogOn?ReturnUrl=http%3A%2F%2Fitd.rada.gov.ua%2Fservices%2Fappeal-of-citizens%2FAppeals%2FCreateAppeal">реєстрацію</a>.</p>
      <p>До слова, раніше Факти ICTV писали, <a href="https://fakty.com.ua/ua/ukraine/20191024-yak-napysaty-skargu-na-narodnogo-deputata/">як написати скаргу на народного депутата</a>.</p>
    </article>
  </body>
</html>