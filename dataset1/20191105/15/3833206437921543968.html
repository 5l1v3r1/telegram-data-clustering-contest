<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Ne-se-predvizhda-povishavane-na-vuzrastta-za-pensiya-911412"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T15:11:00+00:00"/>
    <meta property="og:title" content="Не се предвижда повишаване на възрастта за пенсия"/>
    <meta property="og:description" content="Във връзка с медийните публикации, свързани с публикувания за обществено обсъждане проект на Отчет з..."/>
  </head>
  <body>
    <article>
      <h1>Не се предвижда повишаване на възрастта за пенсия</h1>
      <address>
        <time datetime="2019-11-05T15:11:00+00:00">05 Nov 2019, 15:11</time>
      </address>
      <p>Във връзка с медийните публикации, свързани с публикувания за обществено обсъждане проект на Отчет за 2018 г. за изпълнение на актуализираната Национална стратегия за демографско развитие на населението в Република България (2012-2030 г.) министерството на труда и социалната политика прави следното уточнение:</p>
      <p>Предложеният за обществени консултации проект на отчет включва предприетите комплексни действия, мерки, принципни виждания за преодоляване на демографските предизвикателства и адаптиране на секторните политики към демографските промени. В проекта на документа не се предлагат нови мерки за "повишаване на пенсионната възраст и стаж“, "ограничаване на ранното пенсиониране“ или "въвеждане на многофондова система във втория и третия стълб на пенсионната система“.</p>
      <p>През 2015 г. Народното събрание одобри промени в Кодекса за социално осигуряване с цел финансово стабилизиране на пенсионната система и повишаване на адекватността на пенсиите. Сред предприетите тогава мерки беше предвидено и плавното повишаване на пенсионната възраст до достигане на 65 години за мъжете и жените през 2037 година. Тези разпоредби са в сила от 1 януари 2016 г. и продължават да се изпълняват според регламентирания в законодателството график ежегодно.</p>
      <p>Предложеният за обществено обсъждане проект на Отчет за 2018 г. за изпълнение на актуализираната Национална стратегия за демографско развитие на населението в Република България (2012-2030 г.) не съдържа нови мерки и предложения за допълнително нарастване на пенсионната възраст и стаж, извън предвиденото в приетото през 2015 г. законодателство.</p>
    </article>
  </body>
</html>