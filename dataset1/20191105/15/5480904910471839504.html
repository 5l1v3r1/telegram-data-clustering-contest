<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/skolske-organizace-hodnoti-stavku-vetsinou-jako-nesmyslnou/1817535?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T15:57:00+00:00"/>
    <meta property="og:title" content="Školské organizace hodnotí stávku většinou jako nesmyslnou"/>
    <meta property="og:description" content="Praha - Zástupci různých organizací ve školství hodnotí nynější vyhlášení stávky učitelů, kterou odbory naplánovaly na středu, většinou jako nepovedené či nesmyslné. Podle předsedkyně Učitelské platformy Petry Mazancové, předsedkyně Asociace ředitelů gymnázií Renaty Schejbalové nebo Boba Kartouse ze vzdělávací společnosti EDUin měly odbory stávkovat už dříve. Podporu stávce vyjádřil prezident spolku Pedagogická komora Radek Sárközi. I podle něj ale mohla být stávka dřív."/>
  </head>
  <body>
    <article>
      <h1>Školské organizace hodnotí stávku většinou jako nesmyslnou</h1>
      <address><time datetime="2019-11-05T15:57:00+00:00">05 Nov 2019, 15:57</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Zástupci různých organizací ve školství hodnotí nynější vyhlášení stávky učitelů, kterou odbory naplánovaly na středu, většinou jako nepovedené či nesmyslné. Podle předsedkyně Učitelské platformy Petry Mazancové, předsedkyně Asociace ředitelů gymnázií Renaty Schejbalové nebo Boba Kartouse ze vzdělávací společnosti EDUin měly odbory stávkovat už dříve. Podporu stávce vyjádřil prezident spolku Pedagogická komora Radek Sárközi. I podle něj ale mohla být stávka dřív.</p>
      <p>Podle Mazancové se odbory rozhodly pro <b><a href="https://www.ceskenoviny.cz/skoly-platy-stavka/">stávku</a></b> ve špatný okamžik a její načasování krátce po podzimních prázdninách není dobré. "Chápu ale kolegy, kteří stávkují. Frustrace učitelů je totiž veliká, peněz ve školství je stále málo," řekla. Podle ní nicméně odbory měly vyhlásit stávku v době, kdy vláda snížila svůj příslib navýšení rozpočtu na platy v příštím roce z 15 procent na růst o deset procent. Odbory ale vyhlásily stávku až kvůli neshodě s ministrem na rozdělení desetiprocentního navýšení do tarifů a nadtarifů. "V tom odbory nechápu," dodala. Podle ní tak učitelé mohou ztratit sympatie ostatních lidí.</p>
      <p>Podobně se již dříve vyjádřila Schejbalová. "Pokud by odbory neustoupily bez boje z navýšení o 15 procent na 10 procent, tak by nyní stávka za patnáctiprocentní navýšení byla namístě," napsala za Asociaci ředitelů gymnázií v tiskové zprávě ke stávce.</p>
      <p>Podle Kartouse měli učitelé stávkovat už před lety, když stát řídily vlády, které jim nepřidávaly. "Připadá mi, že odboráři 20 let spali," poznamenal. Současná vláda se podle něj snaží učitelům přidávat a domnívá se, že ministr chce správně navyšovat hlavně odměny a příplatky pro aktivnější učitele. I Kartous si myslí, že školství je dlouhodobě podfinancované, ale to současná stávka nevyřeší. Podle něj se na většině škol bude stávkovat spíš jen symbolicky, takže se zcela nezavřou.</p>
      <p>Odbory podpořil spolek Pedagogická komora. Podle jejího prezidenta je stávka zcela namístě, mohla být ale i dříve. Podobně jako Mazancová a Schejbalová připomněl, že vláda původně slibovala růst sumy na platy o 15 procent a že podle usnesení Sněmovny se platy měly zvednout už loni v září, což pak vláda odložila na leden. Dodal, že příští rok by podle dřívějšího usnesení Sněmovny měl průměrný učitelský plat dosáhnout 130 procent průměrné mzdy v ČR, což se podle něj nepodaří.</p>
      <p>Podle školských odborů se ke stávce v pondělí hlásilo kolem 6000 škol, tedy přes polovinu všech. Tyto školy ale nemusí zůstat všechny zavřené, některé budou mít jen omezený provoz. Přesné počty zavřených škol zatím odboráři nesdělili, předseda František Dobšík dnes ČTK řekl, že by ho odbory měly znát ve středu dopoledne.</p>
    </article>
  </body>
</html>