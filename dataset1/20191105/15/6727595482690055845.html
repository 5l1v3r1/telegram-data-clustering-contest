<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/ex-mla-to-quit-bjp-as-yediyurappa-battles-audio-tape.html"/>
    <meta property="og:site_name" content="DoolNews"/>
    <meta property="article:published_time" content="2019-11-05T15:13:00+00:00"/>
    <meta property="og:title" content="ഓഡിയോ ടേപ്പ് വിവാദം; ബി.ജെ.പിയില്‍ നിന്ന് രാജിവെക്കാനൊരുങ്ങി മുന്‍ എം.എല്‍.എ"/>
    <meta property="og:description" content="BS Yediyurappa Karnataka BJP India ബെംഗളൂരു: ഓഡിയോ ടേപ്പ് വിവാദത്തിന് പിന്നാലെ ബി.ജെ.പിയില്‍ രാജി. ബെലഗാവി ജില്ലയില്‍ നിന്നുള്ള മുതിര്‍ന്ന ബി.ജെ.പി നേതാവും മുന്‍ എം.എല്‍."/>
  </head>
  <body>
    <article>
      <h1>ഓഡിയോ ടേപ്പ് വിവാദം; ബി.ജെ.പിയില്‍ നിന്ന് രാജിവെക്കാനൊരുങ്ങി മുന്‍ എം.എല്‍.എ</h1>
      <address><time datetime="2019-11-05T15:13:00+00:00">05 Nov 2019, 15:13</time> by <a rel="author">ന്യൂസ് ഡെസ്‌ക്</a></address>
      <p>ബെംഗളൂരു: ഓഡിയോ ടേപ്പ് വിവാദത്തിന് പിന്നാലെ ബി.ജെ.പിയില്‍ രാജി. ബെലഗാവി ജില്ലയില്‍ നിന്നുള്ള മുതിര്‍ന്ന ബി.ജെ.പി നേതാവും മുന്‍ എം.എല്‍.എയുമായ രാജു കാഗെയാണ് പാര്‍ട്ടി വിടാനൊരുങ്ങുന്നത്.</p>
      <p>അയോഗ്യരാക്കപ്പെട്ട കോണ്‍ഗ്രസ്-ജെ.ഡി.എസ് എം.എല്‍.എമാര്‍ക്ക് വരുന്ന ഉപതെരഞ്ഞെടുപ്പില്‍ ബി.ജെ.പി സീറ്റ് നല്‍കുമെന്ന ഓഡിയോ ടേപ്പ് സംഭാഷണം പുറത്തുവന്നതിന് പിന്നാലെയാണ് ഇദ്ദേഹം രാജിക്കൊരുങ്ങുന്നത്.</p>
      <p>ഡിസംബര്‍ 5 ന് നടക്കുന്ന ഉപതെരഞ്ഞെടുപ്പില്‍ ബി.ജെ.പിയുടെ സ്ഥാനാര്‍ത്ഥിയായി മത്സരിക്കേണ്ട വ്യക്തിയായിരുന്നു ഇദ്ദേഹം.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>കഴിഞ്ഞ വര്‍ഷം നടന്ന നിയമസഭാ തെരഞ്ഞെടുപ്പില്‍ കോണ്‍ഗ്രസ് സ്ഥാനാര്‍ത്ഥി ശ്രീമന്ത് പാട്ടീലിനോട് രാജു കാഗേ പരാജയപ്പെട്ടിരുന്നു.</p>
      <p>ഒരു വര്‍ഷത്തിനിപ്പുറം പാട്ടീല്‍ കോണ്‍ഗ്രസില്‍ നിന്ന് രാജിവെക്കുകയും ബി.ജെ.പിക്കൊപ്പം ചേരുകയും ചെയ്തു. കഡ്ഗാവില്‍ നിന്ന് ഇദ്ദേഹത്തിന് ഇത്തവണ സ്ഥാനാര്‍ത്ഥിത്വം നല്‍കുമെന്നാണ് അറിയുന്നത്.</p>
      <related>
        <a href="https://www.doolnews.com/shift-my-mother-to-place-equipped-for-harsh-winter-mehbooba-mufti-s-daughter-to-j-k-administration.html?utm_source=doolnews&amp;utm_medium=related"/>
      </related>
      <p>കഴിഞ്ഞയാഴ്ച ഹുബള്ളിയില്‍ നടന്ന പാര്‍ട്ടി മീറ്റില്‍ യെദിയൂരപ്പ സംസാരിച്ച കാര്യങ്ങള്‍ പുറത്തുവന്നിരുന്നു. അയോഗ്യരായ 17 എം.എല്‍.എമാരെയും അവരുടെ ത്യാഗത്തെ അംഗീകരിച്ച് ഇത്തവണത്തെ തെരഞ്ഞെടുപ്പില്‍ പാര്‍ട്ടി മത്സരിപ്പിക്കുമെന്നായിരുന്നു ചോര്‍ന്ന ടേപ്പില്‍ യെദിയൂരപ്പ പറയുന്നതായി ഉണ്ടായിരുന്നത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>കേന്ദ്രആഭ്യന്തര മന്ത്രികൂടിയായ അമിത് ഷായാണ് കര്‍ണാടകയില്‍ രാഷ്ട്രീയ കരുനീക്കങ്ങള്‍ നടത്തിയതെന്ന് യെദിയൂരപ്പ ഓഡിയോയില്‍ പറഞ്ഞിരുന്നു. ഓഡിയോ ചോര്‍ന്നതോടെ പാര്‍ട്ടിയും യെദിയൂരപ്പയും സമ്മര്‍ദ്ദത്തിലായിട്ടുണ്ട്.</p>
      <p>രാജു കാഗേയുടെ രാജി പാര്‍ട്ടി പരസ്യമായി അംഗീകരിച്ചിട്ടില്ലെങ്കിലും അടുത്ത ദിവസം തന്നെ രാജി സംബന്ധിച്ച് പാര്‍ട്ടി പ്രസ്താവന നടത്തുമെന്നാണ് അറിയുന്നത്.</p>
      <figure>
        <iframe src="https://www.youtube.com/embed/36TergbHw18" width="500" height="281" data-service="Youtube" scrolling="no"/>
      </figure>
    </article>
  </body>
</html>