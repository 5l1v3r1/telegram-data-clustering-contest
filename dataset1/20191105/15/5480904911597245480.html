<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nadala-cekaji-na-turnaji-mistru-dva-debutanti/1817529?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T15:46:00+00:00"/>
    <meta property="og:title" content="Nadala čekají na Turnaji mistrů dva debutanti"/>
    <meta property="og:description" content="Londýn - První hráč světa Španěl Rafael Nadal se na tenisovém Turnaji mistrů utká ve skupině Andreho Agassiho s obhájcem vítězství Němcem Alexanderem Zverevem a s debutanty Řekem Stefanosem Tsitsipasem a Rusem Daniilem Medveděvem. Skupinu Björna Borga tvoří Švýcar Roger Federer, Srb Novak Djokovič, Rakušan Dominic Thiem a Ital Matteo Berrettini, který si na závěrečném podniku ATP Tour zahraje poprvé. Rozhodl o tom dnešní los."/>
  </head>
  <body>
    <article>
      <h1>Nadala čekají na Turnaji mistrů dva debutanti</h1>
      <address><time datetime="2019-11-05T15:46:00+00:00">05 Nov 2019, 15:46</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - První hráč světa Španěl Rafael Nadal se na tenisovém Turnaji mistrů utká ve skupině Andreho Agassiho s obhájcem vítězství Němcem Alexanderem Zverevem a s debutanty Řekem Stefanosem Tsitsipasem a Rusem Daniilem Medveděvem. Skupinu Björna Borga tvoří Švýcar Roger Federer, Srb Novak Djokovič, Rakušan Dominic Thiem a Ital Matteo Berrettini, který si na závěrečném podniku ATP Tour zahraje poprvé. Rozhodl o tom dnešní los.</p>
      <p>Nadal se představí v londýnské O2 areně poté, co kvůli zranění břicha nedohrál turnaj Masters v Paříži. Minulý týden odstoupil před semifinálovým zápasem s Denisem Shapovalovem z Kanady, ale o Turnaj mistrů nechce přijít, i když zcela v pořádku není.</p>
      <p>"Včera jsem na Mallorce absolvoval vyšetření, a přestože mám pravou stranu břicha trochu nataženou, do Londýna pojedu. Ve čtvrtek nebo pátek zase začnu trénovat podání a doufám, že budu schopen hrát," uvedl španělský tenista na <a href="https://twitter.com/RafaelNadal/status/1191673919830417409">twitteru</a>. Turnaj mistrů, který začne v neděli, Nadal dosud nikdy nevyhrál.</p>
      <p>V úvodní dvouhře se představí Djokovič proti Berrettinimu. Srb, který se na Turnaj mistrů naladil triumfem na Masters v Paříži, loni ve finále prohrál se Zverevem. Nevyšel mu tak útok na šestý titul, jímž by vyrovnal Federerův rekord. Právě švýcarský tenisový fenomén obstará v neděli večer druhou dvouhru, v níž se utká s Thiemem.</p>
      <h3>Los Turnaje mistrů:</h3>
      <p><b>Skupina Andreho Agassiho:</b> Nadal (1-Šp.), Medveděv (4-Rus.), Tsitsipas (6-Řec.), A. Zverev (7-Něm.).</p>
      <p><b>Skupina Björna Borga:</b> Djokovič (2-Srb.), Federer (3-Švýc.), Thiem (5-Rak.), Berrettini (8-It.).</p>
    </article>
  </body>
</html>