<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620063/%D8%B3%D8%B1%D8%A7%D9%86%D8%AC%D8%A7%D9%85-%D8%B9%D8%B1%D9%88%D8%B3-%D9%88-%D8%AF%D8%A7%D9%85%D8%A7%D8%AF%D9%87%D8%A7%DB%8C-%D8%A2%D9%86%D9%84%D8%A7%DB%8C%D9%86-%D8%A8%D9%87-%DA%A9%D8%AC%D8%A7-%D9%85%DB%8C%E2%80%8C%D8%B1%D8%B3%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T15:53:00+00:00"/>
    <meta property="og:title" content="سرانجام عروس و دامادهای آنلاین به کجا می‌رسد؟"/>
    <meta property="og:description" content="رئیس پلیس فتا البرز با اشاره به معایب و پیامدهای منفی چت روم‌ها گفت: یکی از مشکلات و آسیب‌های مربوط به این اتاق‌های گفت گوی مجازی افزایش دوستی‌ها و ازدواج‌های اینترنتی است که جوانان را تهدید کرده و اغلب به ازدواج‌های ناموفق می‌انجامد."/>
  </head>
  <body>
    <article>
      <h1>سرانجام عروس و دامادهای آنلاین به کجا می‌رسد؟</h1>
      <address>
        <time datetime="2019-11-05T15:53:00+00:00">05 Nov 2019, 15:53</time>
      </address>
      <p>
        <i>رئیس پلیس فتا البرز با اشاره به معایب و پیامدهای منفی چت روم‌ها گفت: یکی از مشکلات و آسیب‌های مربوط به این اتاق‌های گفت گوی مجازی افزایش دوستی‌ها و ازدواج‌های اینترنتی است که جوانان را تهدید کرده و اغلب به ازدواج‌های ناموفق می‌انجامد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ محمد اقبالی در خصوص محیط چت روم‌ها عنوان کرد: یکی از مشکلاتی که امروز جامعه به آن دچار شده و در حال افزایش است دوستی‌ها و ازدواج های اینترنتی است و متأسفانه تعدادی از افراد با هدف فریب وارد محیط چت روم شده و از اطلاعات شخصی و محرمانه کاربران سوء استفاده می‌کنند.</p>
      <p>به گزارش پلیس البرز، وی افزود: افراد کلاهبردار با اهداف سوء و با نام کاربری و اطلاعات کذب و جذاب وارد این محیط شده و با هدف کلاهبرداری و برقراری ارتباط با سایرکاربران چت روم‌ها، اعتماد طرف مقابل را به دست آورده و با دستیابی به اطلاعات شخصی آنها، اقدام به اخاذی می‌کنند .</p>
      <p>وی ادامه داد : یکی از جرائمی که امروزه در فضای مجازی رواج یافته و در این رابطه مبالغ بسیاری از از افراد کلاهبرداری شده، ارسال پیامک‌های جعلی است که با موضوعات بسیار جذاب و اغوا کننده و در ایام و مناسبت‌های خاص به صورت انبوه برای هموطنان ارسال می‌شود.</p>
      <p>این مقام انتظامی در خصوص امنیت رایانه‌های شخصی تصریح کرد: برای حساب‌های کاربری خود در رایانه شخصیتان، گذرواژه تعیین کرده و برای هر کاربر، یک حساب کاربری جداگانه ایجاد کنید.</p>
      <p>سرهنگ اقبالی گفت: با توجه به این که امنیت حریم خصوصی بسیار مهم است ، باید به نوع ارتباطات توجه خاصی شده و تلاش شود امنیت را در تجهیزات و سیستم‌های مورد استفاده افزایش دهیم، دسترسی غیرمجاز به داده‌های رایانه‌ای یا مخابراتی و نشر اکاذیب و انتشار و فروش داده‌ها، نمونه‌هایی از مصادیق تجاوز به حریم خصوصی است که طبق قوانین جرایم رایانه‌ای کشور برای هر کدام مجازاتی تعریف شده است.</p>
      <p>رئیس پلیس فتا استان البرز از کاربران فضای مجازی خواست از قرار دادن تصاویر خصوصی و خانوادگی در شبکه‌های اجتماعی اجتناب کنند و در استفاده از شبکه‌های اجتماعی با انجام تنظیمات امنیتی ورود افراد غیر را به اطلاعات شخصی شان مسدود کنند.</p>
    </article>
  </body>
</html>