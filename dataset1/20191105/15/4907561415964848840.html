<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/uzmanindan-dul-avrat-otu-uyarisi-kucuk-boy-ispanak-alin-haber-fotograf-2217196"/>
    <meta property="og:site_name" content="Posta"/>
    <meta property="article:published_time" content="2019-11-05T15:54:24+00:00"/>
    <meta property="og:title" content="Uzmanından ‘Dul avrat otu’ uyarısı: 'Küçük boy ıspanak alın'"/>
    <meta property="og:description" content="Öğretim Üyesi Prof. Dr. Deveci, Ispanak alırken olabildiğince küçük, bir kuzu kulağını geçmeyecek, açık renkte olanlar tercih etmeli. dedi. Deveci ayrıca, Dul avrat otu olarak bilinen ot ıspanağa çok benziyor. Zehirlenme şüphesinin bundan kaynaklandığını düşünüyorum. diye konuştu."/>
  </head>
  <body>
    <article>
      <h1>Uzmanından ‘Dul avrat otu’ uyarısı: 'Küçük boy ıspanak alın'</h1>
      <address>
        <time datetime="2019-11-05T15:54:24+00:00">05 Nov 2019, 15:54</time>
      </address>
      <h3>Öğretim Üyesi Prof. Dr. Deveci, "<a href="https://www.posta.com.tr/haberler/ispanak">Ispanak </a>alırken olabildiğince küçük, bir kuzu kulağını geçmeyecek, açık renkte olanlar tercih etmeli." dedi. Deveci ayrıca, ''Dul avrat otu olarak bilinen ot ıspanağa çok benziyor. Zehirlenme şüphesinin bundan kaynaklandığını düşünüyorum." diye konuştu.</h3>
      <figure>
        <img src="https://i.pstimaj.com/img/78/700x0/5dc19a33ae298b1629578764"/>
      </figure>
      <p>Tekirdağ Namık Kemal Üniversitesi (NKÜ) Ziraat Fakültesi Bahçe Bitkileri Bölümü Öğretim Üyesi Prof. Dr. Murat Deveci, büyük boydaki ıspanaklarda ilaçlama oranının fazla olduğunu belirterek, vatandaşlara küçük boy ıspanakları tercih etmeleri önerisinde bulundu.</p>
      <figure>
        <img src="https://i.pstimaj.com/img/78/700x0/5dc19a3366a97cbe18003f48"/>
      </figure>
      <p>Deveci, AA muhabirine yaptığı açıklamada, İstanbul ve Tekirdağ'da meydana gelen gıda zehirlenmesi şüphelerinin tedirginlik yarattığını ancak korkulacak bir durum olmadığını söyledi. </p>
      <figure>
        <img src="https://i.pstimaj.com/img/78/700x0/5dc19a3166a97cbd573c99f4"/>
      </figure>
      <p>Zehirlenmelerin yabancı otlardan kaynaklı olabileceğini aktaran Deveci, "Ispanaklar arasında bulunan ve ıspanağa çok benzeyen bir ottan kaynaklandığını düşünüyorum. Büyük ihtimal aynı yerden gönderilmiş.</p>
      <figure>
        <img src="https://i.pstimaj.com/img/78/700x0/5dc19a3166a97cbe18003f42"/>
      </figure>
      <p>Bu ot dul avrat otu olarak biliniyor. Ispanağa çok benziyor. Zehirlenme şüphesinin bundan kaynaklandığını düşünüyorum." diye konuştu.</p>
      <figure>
        <img src="https://i.pstimaj.com/img/78/700x0/5dc19a31ae298b162afb252f"/>
      </figure>
      <p>Vatandaşların telaşa kapılmaması gerektiğini ve korkulacak bir durum olmadığını bildiren Deveci, sebze alırken daha titiz olunması gerektiğini ifade etti.</p>
      <figure>
        <img src="https://i.pstimaj.com/img/78/700x0/5dc19a33ae298b1629578765"/>
      </figure>
      <p>Ispanak tercih ederken küçük boyda olanların alınması gerektiğini dile getiren Deveci, sözlerini şöyle tamamladı:</p>
      <figure>
        <img src="https://i.pstimaj.com/img/78/700x0/5dc19a31ae298b1540fd8c7d"/>
      </figure>
      <p>"Ispanak alırken olabildiğince küçük, bir kuzu kulağını geçmeyecek, açık renkte olanlar tercih etmeli. </p>
      <figure>
        <img src="https://i.pstimaj.com/img/78/700x0/5dc19a33ae298b162afb2537"/>
      </figure>
      <p>Ispanak ne kadar büyük ve gelişmiş ise o ıspanağa atılan ilaç miktarı o kadar fazladır. Vatandaşlar olabildiğince gösterişsiz olanı, küçük olanı tercih etsinler.</p>
      <figure>
        <img src="https://i.pstimaj.com/img/78/700x0/5dc19a33ae298b15411a57ca"/>
      </figure>
      <p>Çünkü boyut olarak büyük olanlarda hormon oluyor. Aşırı gübreleme yapılan büyük boydaki sebzeleri tercih etmemekte fayda var." AA</p>
      <figure>
        <img src="https://i.pstimaj.com/img/78/700x0/5dc19a3366a97cbd58bce94f"/>
      </figure>
      <h4>Ispanak olayında neler yaşanmıştı?</h4>
      <p>İstanbul İl Sağlık Müdürlüğü, ıspanağa karışan yabancı otlardan zehirlenme nedeniyle hastanelere toplamda 108 kişinin başvurduğunu açıklamıştı.</p>
      <figure>
        <img src="https://i.pstimaj.com/img/78/700x0/5dc19a3566a97cbe18003f4f"/>
      </figure>
      <h4>''Herhangi bir hayati tehlikesi söz konusu değildir''</h4>
      <p>Açıklamada, "Bu otların tüketiminin klinik bulguları; görme bulanıklığı, cilt kuruluğu, taşikardi, kabızlık ve bazen hipertansiyon belirtileri şeklinde görülebilmektedir. Şu an itibari ile hastalarımızın herhangi bir hayati tehlikesi söz konusu değildir.Ayrıca, sosyal medya üzerinden kaynağı belli olmayan birçok paylaşım yapılmış olup, resmi makamlar tarafından doğrulanmadıkça hiçbir bilgiyi dikkate almayınız" ifadeleri yer aldı. </p>
      <figure>
        <img src="https://i.pstimaj.com/img/78/700x0/5dc19a35ae298b15411a57d1"/>
      </figure>
      <h4>Ispanağı nasıl tüketmek gerek?</h4>
      <p>Zehir danışma uzmanları ise, ıspanağı piştikten hemen sonra tüketmek gerektiğini belirtiyor. Ispanak pişirilip bekletildiğinde içerisinde nitrit oluşuyor. Nitrit bekletilip tüketildiğinde besin zehirlenmesine neden oluyor. Bu yüzden ıspanağı pişirdikten sonra açıkta veya buzdolabında bekletilmemek, hemen tüketmek şart.</p>
      <figure>
        <img src="https://i.pstimaj.com/img/78/700x0/5dc19a35ae298b1540fd8c84"/>
      </figure>
      <h4>Ispanak zehirlenmesi belirtileri nelerdir?</h4>
      <p>Ispanak zehirlenmesi belirtilerinde en sık rastlanan durumlardan biri bulanık görme ve baş dönmesi. Bunun dışında mide bulantısı, baş ağrısı ve baş dönmesi gibi belirtilerle kendini gösterebiliyor.  </p>
    </article>
  </body>
</html>