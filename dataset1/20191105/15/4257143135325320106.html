<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/05/szamos-kulcsfontossagu-ugyben-dontott-az-uj-fovarosi-kozgyules"/>
    <meta property="og:site_name" content="infostart"/>
    <meta property="article:published_time" content="2019-11-05T15:55:00+00:00"/>
    <meta property="og:title" content="Számos kulcsfontosságú ügyben döntött az új Fővárosi Közgyűlés"/>
    <meta property="og:description" content="Kihirdette a klíma-vészhelyzetet, meghosszabbította a Római-partra vonatkozó változtatási tilalmat, és megszavazta a Ligetről szóló határozatot is a Fővárosi Közgyűlés."/>
  </head>
  <body>
    <article>
      <h1>Számos kulcsfontosságú ügyben döntött az új Fővárosi Közgyűlés</h1>
      <address><time datetime="2019-11-05T15:55:00+00:00">05 Nov 2019, 15:55</time> by <a rel="author">Infostart / InfoRádió</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/belfold/2019/11/05/karacsony-gergely-zsakmanyt-ne-akarjon-senki"/>
      </related>
      <h3>Kihirdette a klíma-vészhelyzetet, meghosszabbította a Római-partra vonatkozó változtatási tilalmat, és megszavazta a Ligetről szóló határozatot is a Fővárosi Közgyűlés.</h3>
      <p>Bevezetőjében Karácsony Gergely úgy fogalmazott, biztosan hibáznak majd, érdekeket fognak sérteni, de mindig őszinték lesznek, lesz erejük felállni, ha lent lesznek. Mint mondta, dolgos évek következnek, és megerősítette, hogy szerdán Orbán Viktor meghívására <a href="https://infostart.hu/belfold/2019/11/04/elmegy-a-kormanyulesre-a-fopolgarmester">részt vesz a kormányülésen</a>, ahol a mostani közgyűlésen elfogadottakat fogja képviselni.</p>
      <p>A főpolgármester beszédében azt ígérte, hogy mindig az életminőség mellé fog állni, a beton helyett a fákat a stadionok helyett az egészségügyi intézményeket választja. Hangsúlyozta, hogy Budapest az egész nemzet fővárosa, bal- és jobboldaliaké, férfiaké és nőké, autósoké és bringásoké. Karácsony Gergely azt mondta: mindenkinek a partnere lesz, aki a budapestiekért tenni akar.</p>
      <h4>Klímavészhelyzet, Liget-projekt, érdekegyeztető tanács</h4>
      <p>A klímavészhelyzetről szóló határozatban a főváros kötelességet vállalt az éghajlatváltozás elleni fellépésre, valamint vállalta, hogy intézkedéseket tesz, hogy a fővárosi önkormányzat és cégei karbonsemlegessé és zöldenergián alapulóvá váljanak reális határidőn belül.</p>
      <p>A Liget-projektre vonatkozó határozat lényege, hogy új épületek már ne épüljenek a parkban. Karácsony Gergely azt javasolta a közgyűlésnek, kezdjen tárgyalásokat a kormánnyal annak érdekében, hogy a Ligetben olyan beruházásokat ne valósítsanak meg, amelyek kivitelezése érdemben eddig nem kezdődött meg.</p>
      <p>A javaslat szerint az el nem készülő épületek helyén zöldterület lenne a Városligetben, a beruházások viszont egy másik, nem városligeti helyszínen megvalósulhatnának. A közgyűlés megszavazta az előterjesztést.</p>
      <figure>
        <img src="https://infostart.hu/images/site/articles/inline/2019/11/1572970197-2t5RGSCnr_md.jpg"/>
        <figcaption>Miközben a Liget-projektről szavaztak, aktivisták tiltakoztak annak folytatása ellen. MTI/Balogh Zoltán</figcaption>
      </figure>
      <p>A közgyűlés megtiltotta a túlmunka-törvény alkalmazását a fővárosi cégeknél (többek között a BKV-nál és a BKK-nál is).</p>
      <p>A közgyűlés döntött arról, hogy változtatási tilalmat rendeltek el a Római-part területére, a Nánási út, a Királyok útja, a Pünkösdfürdő utca és a Duna által határolt részre.</p>
      <p>Felfüggesztették a korábban a XIII. kerületi Szent István parkban felállítani tervezett Szent István-szobor munkáit Karácsony Gergely főpolgármester javaslatára. De a főpolgármester jelezte, az államalapító Szent Istvánnak úgy lesz szobra a parkban, hogy a zöldfelület mennyisége kevésbé csökkenjen.</p>
      <p>A főváros létrehozta a Fővárosi Érdekegyeztető Tanácsot is, amelynek hatásköre a főváros egészét érintő ügyekre is kiterjed majd.</p>
      <h4>Egyhangúan megszavazták az antikorrupciós programot</h4>
      <p>Az antikorrupciós szervezetek által kidolgozott, Ez a minimum! elnevezésű antikorrupciós minimumprogram megvalósítása melletti elkötelezettségét fejezte ki a Fővárosi Közgyűlés keddi alakuló ülésén. A csomag egyebek mellett a szerződések, vagyonnyilatkozatok átláthatóságát követeli meg a városvezetéstől.</p>
      <h4>Megválasztották a főpolgármester-helyetteseket és a főjegyzőt</h4>
      <p>A helyetteseket a közgyűlés titkos szavazással egyenként választotta meg. Az ötösfogat legfiatalabb tagja 34, a legidősebb 57 éves.</p>
      <ul>
        <li>Az 57 éves Gy. Németh Erzsébet (DK): első helyettes a humán területekért felel.</li>
        <li>Az 54 éves Kerpel-Fronius Gáboré (Momentum) a korrupcióellenes harc irányítása, hozzá tartozik az okosváros és részvételiség is.</li>
        <li>A 40 éves Kiss Ambrus általános helyettes területe a közigazgatás és a pénzügyek.</li>
        <li>A 39 éves Tüttő Kata (MSZP) a városüzemeltetésért felelős helyettes lett.</li>
        <li>A 34 éves Dorosz Dávid, a Párbeszéd politikusa a klímavédelem felelőse.</li>
      </ul>
      <p>A főváros új főjegyzője Számadó Tamás lett, aki korábban a Nemzeti Adatvédelmi és Információszabadság Hatóságnál is dolgozott.</p>
      <h4>Sürgősségi főpolgármesteri indítványozás, szmsz</h4>
      <p>A főpolgármester-helyettesek megválasztása előtt több ponton módosította Karácsony Gergely főpolgármester javaslatára a fővárosi önkormányzat szervezeti és működési szabályzatát (szmsz) a Fővárosi Közgyűlés. A képviselők 18 igen szavazattal, 11 nem ellenében és 1 tartózkodással támogatták a szmsz módosítását.</p>
      <p>A javaslat elfogadásával - az eddigiekkel ellentétben - a főpolgármester sürgősségi indítvánnyal a közgyűlés elé terjeszthet önkormányzati rendelettervezetet, továbbá fővárosi képviselők legalább két tagból álló képviselőcsoportot alakíthatnak ezentúl.</p>
      <p>A szmsz módosításával a képviselők döntöttek még a klímavédelmi és környezetvédelmi bizottság felállításáról, valamint a városigazgatói poszt megszüntetéséről.</p>
      <p>
        <i>Nyitókép: MTI/Balogh Zoltán</i>
      </p>
    </article>
  </body>
</html>