<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/nukleer-baski-214241h.htm"/>
    <meta property="og:site_name" content="OLAY"/>
    <meta property="article:published_time" content="2019-11-05T15:10:19+00:00"/>
    <meta property="og:title" content="Nükleer baskı"/>
    <meta property="og:description" content="İran, ABD'nin tek taraflı olarak çekildiği nükleer anlaşmadan uzaklaşmaya devam ediyor. İran Cumhurbaşkanı, Fordo tesisindeki santrifüjlere uranyum gazı enjeksiyonuna başlanacağını duyurdu."/>
  </head>
  <body>
    <article>
      <h1>Nükleer baskı</h1>
      <h2>İran, ABD'nin tek taraflı olarak çekildiği nükleer anlaşmadan uzaklaşmaya devam ediyor. İran Cumhurbaşkanı, Fordo tesisindeki santrifüjlere uranyum gazı enjeksiyonuna başlanacağını duyurdu.</h2>
      <address>
        <time datetime="2019-11-05T15:10:19+00:00">05 Nov 2019, 15:10</time>
      </address>
      <p>İran, nükleer programıyla ilgili 2015 yılında Batılı ülkelerle imzaladığı anlaşmadan bir adım daha uzaklaşıyor. <br/>Cumhurbaşkanı Hasan Ruhani, Fordo nükleer tesisindeki bin 44 santrifüje bugünden itibaren uranyum gazı enjekte etmeye başlayacaklarını açıkladı. Ruhani devlet televizyonunda canlı yayınlanan açıklamasında, İran'ın nükleer anlaşmaya yönelik ihlallerinin geri çevirilebilir olduğunu, anlaşmaya taraf olan diğer imzacı devletlerin tüm taahhütlerini yerine getirmeleri durumunda İran'ın da aynı şekilde davranacağını söyledi.</p>
      <p>
        <b>AB ÜLKELERİNE MESAJ</b>
      </p>
      <p>Ruhani, anlaşmaya taraf olan Avrupa Birliği (AB) ülkelerini, İran'ın ham petrol ihracatını büyük ölçüde kısıtlayan ABD yaptırımlarına karşı bir çözüm bulmaya çağırarak 'Petrolümüzü satabilmemiz, paramızı ülkemize getirebilmemiz gerekiyor' dedi.</p>
      <p>İran Cumhurbaşkanı, 'Onlar taahhütlerini yerine getirmezken bizim bunları tek taraflı olarak tamamen uygulamamız kabul edilemez' diye konuştu.</p>
      <p>Ruhani, nükleer anlaşma çerçevesinde Fordo tesisinde gaz enjeksiyonu olmadan santrifüjlerin işletilebileceğini vurgularken, santrifüjlerin zenginleştirilmiş uranyum üretiminde kullanılıp kullanılmayacağı konusunda ise bilgi vermedi.</p>
      <p>ABD'de Trump yönetimi, Barack Obama döneminde imzalanan nükleer anlaşmadan geçen Mayıs ayında tek taraflı olarak çekilmiş, ardından İran'a karşı yaptırımları devreye sokmuştu. AB ülkeleri ise anlaşmaya taraf olmayı sürdürüyor.</p>
    </article>
  </body>
</html>