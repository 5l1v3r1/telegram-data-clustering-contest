<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740169"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T15:46:00+00:00"/>
    <meta property="og:title" content="จังหวัดเพชรบุรี ชวนเที่ยวมหกรรมเกลือทะเลเพชรสมุทรคีรี"/>
    <meta property="og:description" content="จังหวัดเพชรบุรี ชวนเที่ยวงานมหกรรมเกลือทะเลเพชรสมุทรคีรี 'หอมกลิ่นดอกเกลือ' 15-17 พ.ย.นี้"/>
  </head>
  <body>
    <article>
      <h1>จังหวัดเพชรบุรี ชวนเที่ยวมหกรรมเกลือทะเลเพชรสมุทรคีรี</h1>
      <address>
        <time datetime="2019-11-05T15:46:00+00:00">05 Nov 2019, 15:46</time>
      </address>
      <p>
        <b>จังหวัดเพชรบุรี ชวนเที่ยวงานมหกรรมเกลือทะเลเพชรสมุทรคีรี "หอมกลิ่นดอกเกลือ" 15-17 พ.ย.นี้</b>
      </p>
      <p>เมื่อวันที่ 5 พ.ย. นายกอบชัย บุญอรณะ ผู้ว่าราชการจังหวัดเพชรบุรี เป็นประธานงานแถลงข่าว มหกรรมเกลือทะเลเพชรสมุทรคีรี “หอมกลิ่นดอกเกลือ” โดยมี นายประกอบ เผ่งพงศ์ สหกรณ์จังหวัดเพชรบุรี นายศรีธรรม ราชแก้ว นายอำเภอบ้านแหลม นายคทาวุธ บุญมา ประธานกรรมการสหกรณ์การเกษตรเกลือทะเลไทย เพชรบุรี จำกัด นางสาวอารี โชติวงษ์ ประธานสภาอุตสาหกรรมจังหวัดเพชรบุรี และนางสาวชมพู มฤศโชติ ผู้อำนวยการการท่องเที่ยวแห่งประเทศไทย (ททท.) สำนักงานเพชรบุรี ร่วมแถลงข่าว ณ สหกรณ์การเกษตรเกลือทะเลไทยเพชรบุรี จำกัด ต.บ้านแหลม อ.บ้านแหลม จ.เพชรบุรี  <br/>  <br/>นายกอบชัย บุญอรณะ ผู้ว่าราชการจังหวัดเพชรบุรี กล่าวว่า จังหวัดเพชรบุรีเป็นจังหวัดที่มีพื้นที่การทำนาเกลือมากที่สุดในประเทศไทย ซึ่งในปัจจุบันการทำนาเกลือประสบปัญหาขาดทุนเนื่องจากราคาเกลือทะเลตกต่ำและผลผลิตล้นตลาด จึงได้มีแนวทางการแก้ปัญหาโดยการหาช่องทางการตลาดใหม่ๆ และเพิ่มมูลค่าผลผลิตและผลพลอยได้รวมถึงยังมีเป้าหมายในการอนุรักษ์พื้นที่ทำนาเกลือทะเลของประเทศ ส่งเสริมการท่องเที่ยวเชิงอนุรักษ์ธรรมชาติและสิ่งแวดล้อม ทำให้นักท่องเที่ยวได้มีประสบการณ์ความรู้เกี่ยวกับเส้นทางสายเกลือทะเล จึงได้จัดงานมหกรรมเกลือทะเลเพชรสมุทรคีรี "หอมกลิ่นดอกเกลือ" ขึ้นระหว่างวันที่ 15 - 17 พฤศจิกายน 2562 ณ สหกรณ์การเกษตรเกลือทะเลไทยเพชรบุรี จำกัด ต.บ้านแหลม อ.บ้านแหลม จ.เพชรบุรี เพื่อเป็นการประชาสัมพันธ์สร้างความรู้ความเข้าใจ เกี่ยวกับประโยชน์ของเกลือทะเล </p>
      <figure>
        <img src="https://www.dailynews.co.th/admin/upload/20191105/news_zolDxBLkNf225721_533.jpg?v=201911060510?v=6755"/>
      </figure>
      <p> <br/>โดยภายในงานจะมีกิจกรรมการจัดการแสดงนิทรรศการ "เกลือทะเลเพชรสมุทรคีรี" การเสวนาโดยผู้มีความรู้ในเรื่องเกลือถ่ายทอดความรู้ทางวิชาการ วิทยาศาสตร์ เทคโนโลยี และนวัตกรรม การเสวนาภูมิปัญญาท้องถิ่นด้านการเกษตรแบบมีส่วนร่วม กิจกรรมเจรจาธุรกิจเชื่อมโยงการตลาด กิจกรรมนำเที่ยวฯ การแข่งขัน ขับรถกลิ้งนา การแข่งขันหาบเกลือ การแข่งขันรถบดเกลือนั่งรถรางชมบรรยากาศนาเกลือ การสาธิตและจำหน่ายสินค้าจากเกลือทะเล ฯลฯ นอกจากนี้ ยังจะได้พบกับการแสดงของศิลปินดารา ได้แก่ แซ็ค ชุมแพ, เล็ก พงษธร และสินเจริญ บราเธอร์ส การแสดงจากวงดนตรี และการแสดงศิลปวัฒนธรรมต่างๆ มากมาย ร่วมเช็คอินกับ Landmark และจุดถ่ายภาพที่เป็นอัตลักษณ์ที่สำคัญและสวยงาม <br/> <br/>นอกจากนี้ยังมีกิจกรรมนำเที่ยวในโครงการมหกรรมเกลือทะเลเพชรสมุทรคีรี นำเที่ยวสหกรณ์การเกษตรเกลือทะเลไทยเพชรบุรี จำกัด ชมวิถีชีวิตชาวนาเกลือชมโครงการฟาร์มทะเลตัวอย่างตามพระราชดำริ ชมโครงการศึกษาวิจัยและพัฒนาสิ่งแวดล้อมแหลมผักเบี้ย อันเนื่องมาจากพระราชดำริ และวิถีชีวิตชาวนาเกลือ สอบถามรายละเอียดเพิ่มเติมได้ที่ สหกรณ์การเกษตรเกลือทะเลไทยเพชรบุรี จำกัด โทรศัพท์ 032-706232, 083-282 5451 ในวันและเวลาราชการ<br/><br/>ภัทรพงษ์ ปานปิ่นทอง <br/>ผู้สื่อข่าวเว็บไซต์เดลินิวส์ออนไลน์ จ.เพชรบุรี</p>
    </article>
  </body>
</html>