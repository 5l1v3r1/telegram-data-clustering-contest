<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/columns/bpetrenko/shcho-objednuje-mizh-soboyu-ponyattya-ckuvannya-i-terakti-637850.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T15:37:34+00:00"/>
    <meta property="og:title" content="Що об’єднує між собою поняття цькування і теракти"/>
    <meta property="og:description" content="Ефективно протидіяти насиллю можливо лише тоді, коли працюватимуть з усіма учасниками"/>
  </head>
  <body>
    <article>
      <h1>Що об’єднує між собою поняття цькування і теракти</h1>
      <address><time datetime="2019-11-05T15:37:34+00:00">05 Nov 2019, 15:37</time> by <a rel="author">Богдан Петренко</a></address>
      <h4>Ефективно протидіяти насиллю можливо лише тоді, коли працюватимуть з усіма учасниками</h4>
      <p>Здавалось б два зовсім далекі одне від одного поняття – «булінг» і <a href="https://lb.ua/world/2019/08/31/436038_sud_nad_uchastnikami_teraktov_11.html">«терористичний акт»</a>. Вони ніби перебувають у різних вимірах. Та за змістом і за наслідками – це майже одне і те ж.</p>
      <p>Цькування – це лайт версія терористичного акту. І «лайт» – тільки тому, що теракт може мати на меті знищення жертви. А цькування – ніколи. Так, якби би ви не ставились до кривдника, в жодному разі він не ставить за мету убити жертву. Та, як і в усіх видах внутрішньовидового насилля, загибель може бути. Як випадковість (у разі коли не розрахована сила чи внаслідок самогубства жертви). Але в іншому – і теракт, і цькування дуже схожі.</p>
      <p><b>Перше.</b> Жертви. І в одному, і в другому виді насилля є прямі та опосередковані жертви. Прямі – це ті, на кого безпосередньо спрямовується фізична чи психологічна атака. Опосередковані жертви – це свідки насилля. Ті, хто отримує інформаційний сигнал про конкретний випадок насилля. І саме вони – опосередковані жертви – є головною метою і терориста, і булера. Саме вони повинні отримати сигнал, хто «головний», чиї правила краще не порушувати, і чиї інтереси краще не зачіпати, і до чиєї думки краще дослуховуватись.</p>
      <p><b>Друге.</b> Ті, хто здійснюють насилля. Свідки часто підтримують і терористів, і булерів, тим самим надаючи моральне виправдання їхнім діям. Особливо, якщо жертви – ті, до кого негативне ставлення. Або ж якщо не підтримати насильника – це викликати насилля на себе.</p>
      <p><b>Третє.</b> Сам акт. Тероризм і цькування вимагають публічність. Терористам немає сенсу працювати без розповсюдження інформації у ЗМІ, так само як і цькувати без свідків. Дослідники навіть відзначають, що кривдники, особливо в ранньому віці, можуть спокійно гратись з жертвами, коли немає більше нікого. І терорист може спокійно жити біля Вас і спілкуватись з Вами, навіть якщо ви відноситесь до його «кровних ворогів».</p>
      <p><b>Четверте.</b> Контроль за порядком денним. Випадок цькування і тероризму завжди змінює інформаційну картину дня. І якщо до нього дітей (людей) турбували якісь інші питання, то після – на перші позиції виходить цькування (теракт). І терористи, і булери чудово розуміють, що їм необхідно утримувати порядок денний на собі. Але так як у них не завжди це виходить мирними методами (або вони цього просто не вміють), то вони застостовують насилля. Публічне насилля – універсальний механізм привернути до себе увагу. І після теракту чи цькування обговорюється не лише сам випадок насилля, але й особистості тих, хто здійснив насилля, їхній стиль поведінки, їхні інтереси. А обговорюють хто? Свідки.</p>
      <p>Цей матеріал - це не виправдання насильників. Це – сигнал про те, що працюючи виключно з кривдниками (терористами) і жертвами, ми забуваємо, що є ще важливий і найбільший за кількістю прошарок, на який мало хто звертає увагу – це свідки. А ефективно протидіяти насиллю можливо лише тоді, коли працюватимуть з усіма учасниками.</p>
      <footer>Джерело: <a href="http://lb.ua/">Лівий берег</a></footer>
      <footer>Думки авторів рубрики «Думки вголос» не завжди збігаються з позицією редакції «Главкома»</footer>
      <related>
        <a href="https://glavcom.ua/world/hitech/samsung-masovo-zvilnyaje-personal-u-kitaji-637838.html"/>
        <a href="https://glavcom.ua/digest/bezkarnist-golovna-prichina-napadiv-na-ukrajinskih-zhurnalistiv-637753.html"/>
        <a href="https://glavcom.ua/news/turecki-viyskovi-zatrimali-sestru-al-bagdadi-637726.html"/>
      </related>
    </article>
  </body>
</html>