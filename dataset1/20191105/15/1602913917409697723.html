<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/fuziunea-dintre-fiat-chrysler-si-peugeot-ar-putea-duce-la-inchiderea-fabricilor-comune-din-europa-18544391"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-05T15:43:00+00:00"/>
    <meta property="og:title" content="Fuziunea dintre Fiat Chrysler şi Peugeot ar putea duce la închiderea fabricilor comune din Europa"/>
    <meta property="og:description" content="Angajamentul Fiat Chrysler şi Peugeot de a nu închide fabricile în cazul fuziunii va fi probabil supus unor presiuni mari, deoarece grupul combinat ar avea o capacitate de producţie de aproape 6 milioane de vehicule pe o piaţă auto încetinită, transmite Reuters."/>
  </head>
  <body>
    <article>
      <h1>Fuziunea dintre Fiat Chrysler şi Peugeot ar putea duce la închiderea fabricilor comune din Europa</h1>
      <address><time datetime="2019-11-05T15:43:00+00:00">05 Nov 2019, 15:43</time> by <a rel="author">Laura Albu, Mediafax</a></address>
      <p>Angajamentul Fiat Chrysler şi Peugeot de a nu închide fabricile în cazul fuziunii va fi probabil supus unor presiuni mari, deoarece grupul combinat ar avea o capacitate de producţie de aproape 6 milioane de vehicule pe o piaţă auto încetinită, transmite Reuters.</p>
      <p>Companiile au prezentat săptămâna trecută planurile de a crea un grup de 50 de miliarde de dolari care ar depăşi Hyundai, General Motors, Ford şi Honda, devenind producătorul auto numărul 4 din lume, bazat pe 8,7 milioane de vehicule vândute anul trecut.</p>
      <p>Noua companie care fabrică autoturisme şi camioane ar avea o capacitate de producţie potenţială de 14 milioane de vehicule, potrivit LMC Automotive. Însă industria a intrat într-o încetinire, iar piaţa auto europeană, la care atât Peugeot cât şi Fiat Chrysler sunt puternic expuse, se află sub presiune.</p>
      <p>"Rata de utilizare ar fi scăzut la 58%, ceea ce ar lăsa grupul cu un surplus de aproape şase milioane de unităţi la nivel mondial. Europa va fi nevoită probabil să suporte închiderea fabricilor", au mai spus cei de la LMC Automotive.</p>
      <p>Sindicatele şi politicienii şi-au exprimat deja îngrijorarea cu privire la pierderile de locuri de muncă, însă Peugeut şi Fiat au exclus închiderea fabricilor în încercarea de a stinge temerile.</p>
      <p>Un termen limită pentru îndeplinirea obiectivelor privind emisiile din 2021 şi 2025 în Europa adaugă presiune asupra Fiat pentru adoptarea unor motoare mai eficiente, punând în discuţie unele dintre motoarele companiei din Europa - în special din Italia şi din Polonia.</p>
    </article>
  </body>
</html>