<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740168"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T15:35:00+00:00"/>
    <meta property="og:title" content="เชิญเที่ยวงานลอยกระทง เหมันต์ วันเพ็ญ เมืองมัลลิกา ร.ศ.124"/>
    <meta property="og:description" content="เชิญเที่ยวงานประเพณีลอยกระทง 2562 เหมันต์ วันเพ็ญ 9-11 พ.ย. 2562 ณ เมืองมัลลิกา ร.ศ. 124 ท่ามกลางบรรยากาศงานรื่นเริงฤดูหนาว"/>
  </head>
  <body>
    <article>
      <h1>เชิญเที่ยวงานลอยกระทง เหมันต์ วันเพ็ญ เมืองมัลลิกา ร.ศ.124</h1>
      <address>
        <time datetime="2019-11-05T15:35:00+00:00">05 Nov 2019, 15:35</time>
      </address>
      <p>
        <b>เชิญเที่ยวงานประเพณีลอยกระทง 2562 เหมันต์ วันเพ็ญ 9-11 พ.ย. 2562 ณ เมืองมัลลิกา ร.ศ. 124 ท่ามกลางบรรยากาศงานรื่นเริงฤดูหนาว</b>
      </p>
      <p>นายพลศักดิ์ ประกอบ ประธานกรรมการเมืองมัลลิกา ร.ศ.124 ต.สิงห์ อ.ไทรโยค จ.กาญจนบุรี เปิดเผยว่า ขอเชิญชวนเที่ยวงาน เหมันต์วันเพ็ญ สัมผัสบรรยากาศงานลอยกระทงฤดูหนาวในยุคแห่งความศิวิไลซ์ สมัยปลายรัชกาลที่ 5 ณ เมืองมัลลิกา ร.ศ. 124 เมืองแห่งวัฒนธรรมและวิถีชน พบกับบรรยากาศย่านการค้าโบราณ ซึ่งประกอบไปด้วยขนมไทย อาหารไทยโบราณ ที่หารับประทานได้ยาก ของที่ระลึกที่มาจากภูมิปัญญาชาวสยามในสมัยนั้น โดยมี นายจีระเกียรติ ภูมิสวัสดิ์ ผู้ว่าราชการจังหวัดกาญจนบุรี เป็นประธานในพิธีเปิดงาน เหมันต์วันเพ็ญ ภายในงานจะมีการประกวดกระทงชิงถ้วยรัฐมนตรีว่าการกระทรวงท่องเที่ยวและการกีฬา พร้อมทั้งชมความงดงามของกระทงวิจิตรและกระทงโชว์ของทางเมืองมัลลิกา</p>
      <figure>
        <img src="https://www.dailynews.co.th/admin/upload/20191105/news_VCIVVaAodS224602_533.jpg?v=201911060410?v=2543"/>
      </figure>
      <p>ซึ่งภายในเมืองมัลลิกา ร.ศ. 124 มีเรือนไทยภาคกลางแบ่งตามชนชั้น ตลอดจนกรรมวิธีในการสีข้าวการหุงข้าวและการทำน้ำตาลแบบโบราณได้ตามอัธยาศัย นอกจากนั้นยังมีการแสดงการละเล่นอื่นๆ อีกมากมายที่จัดขึ้นตลอด 3 วัน อาทิ การละเล่นเพลงเรือตีกลองโหม โรงระบำชนไก่ การฟันดาบฟ้อนขันดอกโขน และใกล้ค่ำเพลิดเพลินกันต่อกับดนตรีในสวนท่ามกลางบรรยากาศงานรื่นเริง พิเศษพบกับการแสดงละครเวทีใต้แสงจันทร์ในชุด “ลิขิต รัตนฯ” โดยวันเปิดงาน 9 พฤศจิกายน 2562 พบกับนักร้องรับเชิญคุณไอซ์ ศรัณยู วินัยพานิช ที่จะมาร่วมแสดงละครเวทีร้องเพลงและลอยกระทงท่ามกลางบรรยากาศงานรื่นเริงฤดูหนาว ร่วมด้วยนักแสดงรับเชิญคนดังของเมืองกาญจน์ และน้องๆ ดาว-เดือน จากรั้วมหาวิทยาลัยราชภัฏกาญจนบุรี<br/><br/>วิริยา บุญสูง   <br/>ผู้สื่อข่าวเว็บไซต์เดลินิวส์ออนไลน์ จ.กาญจนบุรี</p>
      <figure>
        <img src="https://www.dailynews.co.th/admin/upload/20191105/news_mYJuYlZuEL224603_533.jpg?v=201911060410?v=1113"/>
      </figure>
    </article>
  </body>
</html>