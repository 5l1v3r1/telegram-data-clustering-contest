<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/culture/i-sakira-stin-kypro-se-kamaroula-mia-stalia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T15:31:55+00:00"/>
    <meta property="og:title" content="Η Σακίρα στην Κύπρο σε καμαρούλα μια σταλιά"/>
    <meta property="og:description" content="Αγόρασε υπερπολυτελή έπαυλη στον Αγ. Γεώργιο Πέγειας, 800 τμ"/>
  </head>
  <body>
    <article>
      <h1>Η Σακίρα στην Κύπρο σε καμαρούλα μια σταλιά</h1>
      <h2>Αγόρασε υπερπολυτελή έπαυλη στον Αγ. Γεώργιο Πέγειας, 800 τμ</h2>
      <address><time datetime="2019-11-05T15:31:55+00:00">05 Nov 2019, 15:31</time> by <a rel="author">ΤοΒΗΜΑ Team</a></address>
      <p>Υπερπολυτελή έπαυλη αγόρασε την τελευταία περίοδο η τραγουδίστρια Σακίρα στον Άγιο Γεώργιο Πέγειας, Η έπαυλη, σύμφωνα με δημοσίευμα του «Φιλελυθερου» της Κύπρου, των 800 τετραγωνικών μέτρων είναι ένα πολυτελές resort στην περιοχή του Ακρωτηρίου Αγίου Γεωργίου της Πέγειας.<br/>Στις 2 Νοεμβρίου 2019 προβλήθηκε στην γαλλική τηλεόραση, σε ένα από τα μεγαλύτερα δίκτυα της χώρας, εκτενές αφιέρωμα στις ομορφιές της Κύπρου την οποία παρουσιάζουν ως ένα ταξιδιωτικό θησαυρό. Όπως εξιστορεί η εκπομπή «50 minutes inside», παρουσιαστής της οποίας είναι ο Έλληνας Νίκος Αλιάγας, στις ομορφιές του νησιού δεν μπόρεσαν να αντισταθούν ακόμη και παγκοσμίου φήμης καλλιτέχνες όπως είναι ο Πολ ΜακΚάρτνει, ο Έλτον Τζον, ο Τζάστιν Μπίμπερ και η Κριστίνα Αγκιλέρα. Μπορεί να ακούγεται απίστευτο, όμως σύμφωνα με τα όσα μετέδωσε το γαλλικό δίκτυο TF1, η δημοφιλής Λατίνα τραγουδίστρια Σακίρα μαγεμένη από τις ομορφιές του νησιού, προχώρησε στην αγορά έπαυλης που βρίσκεται στην Πέγεια για να μπορεί να ατενίζει τη θάλασσα του Ακάμα.<br/>Τα γυρίσματα του εν λόγω αφιερώματος πραγματοποιήθηκαν πριν από τρεις εβδομάδες από ένα πολυμελές συνεργείο το οποίο κατέφθασε από την Γαλλία. Η ομάδα επιστράτευσε μέχρι και drones για να μεταφέρει στον τηλεθεατή τα μοναδικά γαλαζοπράσινα νερά της χερσονήσου του Ακάμα. Στο ρεπορτάζ του TF1, γίνεται ιδιαίτερη μνεία για την Κύπρο, την οποία χαρακτηρίζουν μάλιστα ως «ο θησαυρός της Μεσογείου», παρουσιάζοντας την περιοχή του Ακάμα ως την πρώτη επιλογή των επωνύμων που θέλουν να έρθουν διακοπές στην Κύπρο.<br/>Η Κολομβιανή σταρ είναι ζευγάρι με τον ποδοσφαιριστή της Μπαρτσελόνα, Ζεράρ Πικέ και έχει μόνιμη διαμονή στη Βαρκελώνη, μαζί έχουν αποκτήσει δύο γιους τον Μίλαν (2013) και τη Σάσα (2015).<br/>Έχει επισκεφθεί την Κύπρο για διακοπές περισσότερο από μια φορά, αν και δεν καταφέραμε να πληροφορηθούμε το πόσο συχνά. Την έχει ενθουσιάσει η κυπριακή φιλοξενία και ειδικά οι άνθρωποι στο πολυτελές resort που διέμεινε και αποφάσισε να αποκτήσει εκεί την εξοχική της κατοικία.<br/>Στην Κύπρο έρχεται χρησιμοποιώντας το ιδιωτικό της τζετ, φέρνοντας μαζί της και πολλούς άλλους διάσημους φίλους της, όπως και τον διάσημο ποδοσφαιριστή σύζυγο της.</p>
      <figure>
        <img src="http://www.philenews.com/temp/images/728x3000/cache_728x3000_Analog_medium_813361_192621_4112019.JPG"/>
      </figure>
      <p><b>Υπερπολυτελής με θέα την Γερόνησο<br/></b>Η διώροφη έπαυλη είναι κτισμένη σε γη 2.500τ.μ., είναι λειτουργική, βρίσκεται στην καρδιά του Ακάμα, διαθέτει έξι υπνοδωμάτια και οκτώ μπάνια, ένα δωμάτιο έχει διαμορφωθεί σε home cinema, τεράστιο σαλόνι, κάβα με κρασιά, τζακούζι, σπα, θερμαινόμενη πισίνα και μεγάλη εξωτερική πισίνα με κήπους. Η εξωτερική πισίνα έχει θέα το απέραντο γαλάζιο της Μεσογείου και τα ηλιοβασιλέματα είναι μοναδικά και μαγευτικά με φόντο την Γερόνησο.</p>
      <figure>
        <img src="http://www.philenews.com/temp/images/728x3000/cache_728x3000_Analog_medium_813363_236461_4112019.JPG"/>
      </figure>
      <p>Στο πολυτελές resort που βρίσκεται η έπαυλη της Σακίρα υπάρχει γυμναστήριο, γήπεδα τένις και ποδοσφαίρου, ποδηλασία, ιππασία, παιδότοποι, ένα από τα μεγαλύτερα αν όχι το μεγαλύτερο spa στην Κύπρο, εστιατόρια, υπηρεσίες θυρωρού κ.λπ., και γειτονεύει με υπερπολυτελές ξενοδοχείο υπό κατασκευή το οποίο θα εξυπηρετεί και τις επαύλεις, αφού θα διαθέτει οκτώ εστιατόρια διεθνούς κουζίνας.<br/>Δίπλα από το resort, είναι υπό ανέγερση ένα πολυτελέστατο ξενοδοχείο 5 αστέρων και αναμένεται να λειτουργήσει σύντομα. Στην πλατεία του ξενοδοχείου, ο επισκέπτης θα μπορέσει να απολαύσει τα οκτώ εστιατόρια, μπαρ, bowling, spa, waterpark και πολλές άλλες υπηρεσίες που θα παρέχει το έργο.</p>
      <figure>
        <img src="http://www.philenews.com/temp/images/728x3000/cache_728x3000_Analog_medium_813362_269813_4112019.JPG"/>
      </figure>
      <p><b>Με ρίζες από τον Λίβανο<br/></b>Η δημοφιλής τραγουδίστρια αγαπάει πολύ τη μαγειρική και όπως λέγεται φτιάχνει φανταστικό λιβανέζικο φαγητό, αφού ο πατέρας έχει καταγωγή από τον Λίβανο. Η μητέρα της έχει ισπανική (καταλανική και καστιλιανική) και ιταλική καταγωγή. Η Σακίρα γεννήθηκε στις 2 Φεβρουαρίου 1977 και ακούει στο όνομα Σακίρα Ίσαμπέλ Μπεμπάρακ Ριπόλ. Γεννήθηκε στην Μπαρανκίγια της Κολομβίας. Πέρα από τη Βαρκελώνη, ήθελε να αποκτήσουν άλλο ένα σπίτι για εξοχικό μαζί με τον Πικέ και επέλεξαν την Κύπρο.<br/>Πηγή: Φιλεύθερος (Κύπρου)<br/><a href="https://www.tovima.gr/2019/11/05/culture/i-sakira-stin-kypro-se-kamaroula-mia-stalia/">Η Σακίρα στην Κύπρο σε καμαρούλα μια σταλιά</a></p>
    </article>
  </body>
</html>