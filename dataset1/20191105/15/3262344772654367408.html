<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32952/schema-ponzi-online-antitrust-blocca-shoppatiit-vendeva-prodotti-tecnologici-con-liste-di-attesa"/>
    <meta property="og:site_name" content="DDay.it"/>
    <meta property="article:published_time" content="2019-11-05T15:10:00+00:00"/>
    <meta property="og:title" content="Schema Ponzi online, Antitrust blocca Shoppati.it: vendeva prodotti tecnologici con liste di attesa"/>
    <meta property="og:description" content="È emerso un altro caso di &quot;buy and share&quot;, ossia di uno schema Ponzi online nel commercio elettronico. Questa volta l'Antitrust ha bloccato shoppati.it, che vendeva prodotti tecnologici attraverso meccanismi basati sulle liste di attesa."/>
  </head>
  <body>
    <article>
      <h1>Schema Ponzi online, Antitrust blocca Shoppati.it: vendeva prodotti tecnologici con liste di attesa</h1>
      <h2>È emerso un altro caso di "buy and share", ossia di uno schema Ponzi online nel commercio elettronico. Questa volta l'Antitrust ha bloccato shoppati.it, che vendeva prodotti tecnologici attraverso meccanismi basati sulle liste di attesa.</h2>
      <address><time datetime="2019-11-05T15:10:00+00:00">05 Nov 2019, 15:10</time> by <a rel="author">Massimiliano Di Marco</a></address>
      <p>Un altro schema Ponzi online. L'Autorità Garante della Concorrenza e del Mercato (detta anche Antitrust) ha bloccato il sito Shoppati.it, gestito da Oobs Srl, perché consentiva di accedere a forti sconti su prodotti tecnologici soltanto dopo aver invitato altri utenti ad accedere a una lista di attesa e solo dopo aver pagato un acconto per la prenotazione. Una pratica portata avanti, <a href="https://agcm.it/dotcmsdoc/allegati-news/PS11368_adoz%20misure%20cautelari.pdf">ha spiegato l'Autorità</a>, "<i>senza che siano fornite adeguate informazioni sui criteri di funzionamento dei gruppi di acquisto, le modalità e i tempi di scorrimento delle liste di attesa e, soprattutto, l'effettiva possibilità di ottenere la consegna del bene prenotato</i>".</p>
      <p>Nel provvedimento, l'Antitrust parla, inoltre, di "<i>ingiustificati ostacoli al diritto di recesso e di rimborso</i>" delle somme versate dai consumatori. Gli accertamenti effettuati dall'Autorità avrebbero accertato, si legge nel documento, che il meccanismo di vendita di Shoppati.it "<i>non consentirebbe ai consumatori che hanno effettuato prenotazioni di ottenere il bene prescelto</i>".</p>
      <p>Rilevata la "particolare urgenza" di intervenire per impedire il proseguimento di tali condotte - spingere gli utenti a versare somme di denaro senza poi ricevere alcun bene - l'AGCM ha chiesto a Oobs Srl di soependere ogni attività diretta di beni attraverso il pagamento della prenotazione e "condizionata alla successiva adesione di altri consumatori" e della vendita di prodotti contrassegnati come disponibili ma, in realtà, non pronti per la consegna.</p>
    </article>
  </body>
</html>