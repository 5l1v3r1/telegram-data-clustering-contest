<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814120.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T15:27:00+00:00"/>
    <meta property="og:title" content="سرنگونی پهپاد جاسوسی سعودی در نجران"/>
    <meta property="og:description" content="ایرنا نوشت: به گزارش شبکه خبری &quot;المسیره&quot; یمن، &quot;یحیی سریع&quot; سخنگوی نیروهای مسلح یمن با اعلام این خبر بدون ارائه جزئیات افزود: عملیات سرنگونی در حین اقدام به جاسوسی و با سلاح های مناسب انجام گرفته است."/>
  </head>
  <body>
    <article>
      <h1>سرنگونی پهپاد جاسوسی سعودی در نجران</h1>
      <address>
        <time datetime="2019-11-05T15:27:00+00:00">05 Nov 2019, 15:27</time>
      </address>
      <p>یک فروند پهپاد جاسوسی وابسته به ائتلاف سعودی امروز (سه شنبه) توسط ارتش و کمیته های مردمی یمن در منطقه "الصوح" در نزدیکی نجران سرنگون شد.</p>
      <p>ایرنا نوشت: به گزارش شبکه خبری "المسیره" یمن، "یحیی سریع" سخنگوی نیروهای مسلح یمن با اعلام این خبر بدون ارائه جزئیات افزود: عملیات سرنگونی در حین اقدام به جاسوسی و با سلاح های مناسب انجام گرفته است.</p>
      <p>این سومین پهپاد جاسوسی است که طی کمتر از یک هفته سرنگون شده است. ارتش و کمیته های مردمی چهارشنبه هفته گذشته یک پهپاد جاسوسی در منطقه "رأس عیسی" در استان "الحدیده" را سرنگون کردند.</p>
      <p>یحیی سریع روز جمعه گذشته نیز از سرنگونی یک پهپاد جاسوسی آمریکایی در منطقه "عسیر" خبر داد.</p>
      <p>عربستان از فروردین ۹۴ در قالب ائتلافی از چند کشور غربی و عربی و با کمک آمریکا به بهانه بازگرداندن «عبدربه منصور هادی» رئیس جمهوری مستعفی و فراری این کشور به قدرت، حملات گسترده‌ای را علیه یمن- فقیرترین کشور عربی- آغاز کرد.</p>
      <p>بر اثر این تجاوز، تاکنون هزاران یمنی کشته شده اند و بر اساس گزارش سازمان ملل متحد، قحطی در این کشور به بزرگ ترین فاجعه انسانی در جهان تبدیل شده است.</p>
    </article>
  </body>
</html>