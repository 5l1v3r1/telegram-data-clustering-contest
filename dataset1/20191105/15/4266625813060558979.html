<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/rik_bez_kati_u_kyievi_lampadkamy_ta_faieramy_vshanuvaly_pamyat_ubytoi_1683963"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T15:42:00+00:00"/>
    <meta property="og:title" content="Рік без Каті: у Києві лампадками та фаєрами вшанували пам'ять убитої активістки (ФОТОРЕПОРТАЖ)"/>
    <meta property="og:description" content="Сотні людей вийшли на вулиці Києва зі скорботою за Катериною Гандзюк та обуренням щодо нападів на активістів, а також неналежним розслідуванням цих атак."/>
  </head>
  <body>
    <article>
      <h1>Рік без Каті: у Києві лампадками та фаєрами вшанували пам'ять убитої активістки (ФОТОРЕПОРТАЖ)</h1>
      <address>
        <time datetime="2019-11-05T15:42:00+00:00">05 Nov 2019, 15:42</time>
      </address>
      <figure>
        <img src="https://zik.ua/gallery/photo/i/m/IMG_7745.JPG"/>
        <figcaption>Люди запалювали лампадки у пам'ять Катерини Гандзюк</figcaption>
      </figure>
      <p>
        <b>Сотні людей вийшли на вулиці Києва зі скорботою за Катериною Гандзюк та обуренням щодо нападів на активістів, а також неналежним розслідуванням цих атак.</b>
      </p>
      <p>4 листопада виповнився рік з дня смерті херсонської активістки Катерини Гандзюк, яка 96 днів у лікарні боролася за життя після того, як її облили сірчаною кислотою. Гандзюк критикувала владу та правоохоронні органи, викривала корупцію, і 31 липня 2018 року біля власного будинку на неї вилили літр сірчаної кислоти. Правоохоронці намагалися саботувати справу та "повісити" її на невинну особу. Проте під тиском друзів Каті поліцейські, а згодом і СБУ вимушені були розслідувати справу. </p>
      <p>На сьогодні — за рік після смерті Гандзюк та за рік і три місяці після нападу на неї — покарані лише виконавці. І то вони отримали досить помірні вироки. Замовники ж убивства мало того що на свободі, деякі ще й досі обіймають найвищі посади в Херсонській області. Так, замовниками називають голову Херсонської обласної ради Владислава Мангера, ексголову Херсонської облдержадміністрації Андрія Гордєєва та ексзаступника голови Херсонської ОДА Євгена Рищука. </p>
      <p>Акції на підтримку активістки переросли у рух "Хто замовив Катю Гандзюк?". З дня нападу проведено сотні акцій по всій Україні з вимогою покарати винних. 4 листопада — перша річниця зі смерті Гандзюк — не стало винятком. Навпроти Офісу президента встановили великий екран, на якому через проектор було виведено один короткий напис — "Рік без Каті". </p>
      <figure>
        <img src="https://zik.ua/gallery/photo/i/m/IMG_7753.JPG"/>
        <figcaption>На цьому екрані показували фільм про життя Гандзюк</figcaption>
      </figure>
      <figure>
        <img src="https://zik.ua/gallery/photo/i/m/IMG_7744.JPG"/>
        <figcaption>Катерина Гандзюк була активісткою, викривала корупцію, у тому числі в правоохоронних органах</figcaption>
      </figure>
      <p>О 19-й годині біля ОП уже зібралися кілька сотень громадян, які продовжували підходити ще протягом наступних 30 хвилин. Деякі прийшли з власними плакатами "Хто замовив Катю Гандзюк?", "Мовчання вбиває" та "Скільки потрібно змінити президентів, щоби розкрити злочин?". Вшанувати пам'ять активістки прийшов і колишній політв'язень, режисер Олег Сенцов. </p>
      <figure>
        <img src="https://zik.ua/gallery/photo/i/m/IMG_7732_984952661.JPG"/>
        <figcaption>Люди вимагають покарати не тільки виконавців, а й замовників нападу</figcaption>
      </figure>
      <p>Акція була трохи незвичною в плані промов — зі словом виступив лише батько вбитої активістки Віктор Гандзюк.</p>
      <p>«Це був дуже важкий рік. Рік невимовного болю. Рік скорботи. Рік самотності. Це був рік найрізноманітніших обіцянок. Гучних заяв», - сказав він. Віктор Гандзюк додав, що запрошував на акцію особисто президента Володимира Зеленського, проте останній так і не прийшов. Як стало відомо пізніше, єдина реакція Зеленського на річницю пам'яті Гандзюк — короткий пост в Facebook, де президент вкотре пообіцяв покарати замовників.</p>
      <figure>
        <img src="https://zik.ua/gallery/photo/i/m/IMG_7748.JPG"/>
        <figcaption>Батько активістки Віктор Гандзюк виступив з короткою промовою</figcaption>
      </figure>
      <p>Батько Гандзюк зазначив, що смерть Каті була недаремною, адже та стала символом спротиву. І дійсно, вбивство активістки об'єднало разом абсолютно різних людей — на акції були присутні як відомі активісти, так і просто небайдужі громадяни, незалежно від віку та роду діяльності.</p>
      <figure>
        <img src="https://zik.ua/gallery/photo/i/m/IMG_7743.JPG"/>
        <figcaption>Учасники акції наголошують, що Гандзюк не померла - її вбили</figcaption>
      </figure>
      <p>Аби нагадати президенту, що замовники вбивства Каті досі на свободі, біля порогу ОП встановили червону лінію. Саме цю лінію ще понад рік тому почали малювати на трафаретах Катерини Гандзюк як символ нападу на неї. Біля лінії поставили портрет Каті, лампадки та поклали квіти.</p>
      <figure>
        <img src="https://zik.ua/gallery/photo/i/m/IMG_7734.JPG"/>
        <figcaption>Трагедія об'єднала багатьох людей</figcaption>
      </figure>
      <p>Також перед Офісом розтягнули великий плакат "Мангер вбивця". Владислав Мангер — єдиний замовник, якому повідомляли про підозру, проте він одразу вийшов із СІЗО та продовжує обіймати посаду в Херсонській облраді.</p>
      <figure>
        <img src="https://zik.ua/gallery/photo/i/m/IMG_7742_1487027449.JPG"/>
        <figcaption>Голову Херсонської облради підозрюють у замовленні вбивства Катерини</figcaption>
      </figure>
      <p>Окрім червоної лінії біля Будинку з химерами навпроти вікон ОП встановили інсталяцію — напис "Мовчання вбиває". Перед написом в пам'ять Каті учасники акції запалили лампадки.</p>
      <figure>
        <img src="https://zik.ua/gallery/photo/i/m/IMG_7725.JPG"/>
        <figcaption>Інсталяцію поставили навпроти вікон Офісу президента</figcaption>
      </figure>
      <p>Не було жодної хвилини мовчання чи чогось подібного, скоріше тому, що акція і без того була мовчазною. Її учасники просто мовчки тримали плакати, мовчки запалювали свічки, мовчки дивилися на екран.</p>
      <figure>
        <img src="https://zik.ua/gallery/photo/i/m/IMG_7738_2087711049.JPG"/>
        <figcaption>Це зображення найчастіше з'являлось у вигляді трафаретних графіті на вулицях</figcaption>
      </figure>
      <p>На екрані продемонстрували фільм від херсонських журналістів про життя Гандзюк. Організатори акцентували на тому, що фільм — це не кінець, і порадили учасникам просто поспілкуватися між собою, якщо ті не мають бажання долучитися до перегляду. Проте після його закінчення активістів під ОП значно поменшало. Але це не завадило тим, хто лишився, стихійною ходою вирушити до Міністерства внутрішніх справ.</p>
      <p>До МВС вони пішли тому, що саме Нацполіція перші три місяці розслідувала напад на Катю та кваліфікувала його як хуліганство. Тож окрім покарання усіх винних у смерті активістки, вони вимагали ще й притягнення до відповідальності усіх поліцейських, причетних до саботування розслідування та відставки голови відомства Арсена Авакова.</p>
      <p>Вони вишикувались в шеренгу обличчям до міністерства. У першому ряду стояли виключно дівчата, які готувались запалити фаєри.</p>
      <p>— "Фаєр тримаємо перед собою та намагаємось не підпалити ні себе, ні сусідів", — проводив інструктаж організатор акції.</p>
      <p>З першого ряду почувся жіночий голос, який звертався до подруги:</p>
      <p>— "Я дуже боюсь фаєра, але я маю це зробити".</p>
      <figure>
        <img src="https://zik.ua/gallery/photo/i/m/IMG_7757.JPG"/>
        <figcaption>Фаєри запалили під будівлею МВС</figcaption>
      </figure>
      <p>Вони два рази поспіль запалили фаєри, вигукуючи "Хто замовив Катю Гандзюк?" та "Аваков чорт". </p>
      <p>Під МВС також запалили кілька димових шашок. Як пояснив один з організаторів акції, це для того, аби "викурити нечисть зі стін МВС".</p>
      <p>
        <b>Катерина Чернявська</b>
      </p>
      <p>
        <b>
          <i>Читайте більше новин на тему: <a href="https://zik.ua/tag/kateryna_gandzyuk">Катерина Гандзюк</a></i>
        </b>
      </p>
      <related>
        <h4>читайте також</h4>
        <a href="https://zik.ua/news/2019/02/14/manger_pryhovuvav_dyvidendy_na_posadi_glavy_oblrady_hersonshchyny__1510027"/>
        <a href="https://zik.ua/news/2019/02/14/advokaty_mangera_skarzhatsya_na_tysk_zzovni_sud_doruchyt_politsii_rozibratys_1509799"/>
        <a href="https://zik.ua/news/2019/02/14/vbyvstvo_gandzyuk_u_kyievi_sud_prodovzhuie_zasidannya_shchodo_mangera_1509693"/>
        <a href="https://zik.ua/news/2019/02/09/sogodnishnie_pobyttya_aktyvistiv_u_kyievi_rozsliduvatymut_slidchi_dbr__1506621"/>
      </related>
    </article>
  </body>
</html>