<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/4-deca-i-majka-im-sa-ubiti-pri-predpolagaema-ataka-na-narkokartel-v-meksiko.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T15:27:00+00:00"/>
    <meta property="og:title" content="6 деца и 3 жени убити при предполагаема атака на наркокартел в Мексико"/>
    <meta property="og:description" content="Жертвите са американски граждани, били са простреляни и изгорени в колата си"/>
  </head>
  <body>
    <article>
      <h1>6 деца и 3 жени убити при предполагаема атака на наркокартел в Мексико</h1>
      <h2>Жертвите са американски граждани, били са простреляни и изгорени в колата си</h2>
      <address>
        <time datetime="2019-11-05T15:27:00+00:00">05 Nov 2019, 15:27</time>
      </address>
      <figure>
        <video src="https://vid.btv.bg/btvnews/2019/11/05/MEXICO_MASSACRE_1572962847-1.mp4"/>
      </figure>
      <p>Най-малко девет американски граждани са били убити при предполагаема атака на мексикански наркокартел в Северно Мексико, съобщава Би Би Си. Инцидентът е станал този понеделник.</p>
      <p>Според информацията на британската телевизия и мексикански медии жертвите са шест деца и три жени, които са техни майки. Макар да са с американски паспорти, те са живеели в мормонска комуна, създадена от клон на рода ЛеБарон в Мексико.</p>
      <p>Членове на семейство ЛеБарон са съобщили на медиите, че група от три майки и техните 14 деца са тръгнали с коли от град Бависпе в мексиканския щат Сонора към Ла Мора в съседния щат Чихуахуа.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015209.jpg"/>
        <figcaption>Снимка: btvnovinite.bg</figcaption>
      </figure>
      <p>Конвоят им е бил нападнат край Бависпе, където по-късно е бил открит изгорен джипа на една от жените и в него са били изпепелените останки на жертвите. Според свидетелствата на членовете на семейството, жертвата е Ронита Милър ЛеБарон и четирите ѝ деца – близнаци на шест месеца, на 8 години и на 10 години.</p>
      <p>И колите на другите две жени, които също са пътували със своите деца, са били обстрелвани, докато са се опитвали да избягат. Според някои информации още убити от конвоя са били открити на друго място, но се смята, че някои от тях са успели да се измъкнат от засадата. Вестник „Хералдо де Мексико" пък съобщава за 8 отвлечени.</p>
      <p>По-късно мексикански официални лица и членове на семейство ЛеБарон потвърдиха, че жертвите са девет.</p>
      <p>Мексиканският министър на сигурността смята, че причината за атаката е грешка и че конвоят е бил взет за съперничеща банда от членовете на местен наркокартел, пишат мексикански медии.</p>
      <p>Би Би Си припомня, че комуната на рода ЛеБарон в Сонора и преди е имала проблеми с местните престъпни синдикати. През 2009 г. член на семейството е бил отвлечен и за освобождаването му е бил искан откуп, а малко по-късно братът на похитения е бил пребит до смърт.</p>
      <p>ЛеБарон са публикували критични материали за мексиканските наркокартели в тексаски вестник и са призовавали мексиканците да им са опълчат. Комуната е искала и разрешение да създаде собствени сили за сигурност.</p>
      <p>Жестокостта на престъплението разтърси мексиканското общество, въпреки че вече е претръпнало от зверствата на нарковойната в страната. Според публикации в мексикански медии с това престъпление картелите са преминали всички граници.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015210.jpg"/>
        <figcaption>Снимка: btvnovinite.bg</figcaption>
      </figure>
      <p>Очаква се убийството да има и дипломатически последици за отношенията между САЩ и Мексико, тъй като жертвите са американски граждани.</p>
      <p>Американският президент Доналд Тръмп публикува изявление в "Туитър", в което описва жертвите като "прекрасно семейство" и "проятели", хванати в клопка между два жестоки картела. Държавният глава на САЩ предлага и помощ в борбата с картелите и "справянето с проблема".</p>
      <figure>
        <iframe data-src="https://twitter.com/realDonaldTrump/status/1191708046126399488?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Мексиканската полиция и армията са на местопрестъплението и издирват извършителите, както и другите две жени и децата им.</p>
    </article>
  </body>
</html>