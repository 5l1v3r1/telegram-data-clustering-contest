<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88773"/>
    <meta property="og:site_name" content="Denník politika"/>
    <meta property="article:published_time" content="2019-11-05T15:35:07+00:00"/>
    <meta property="og:title" content="Fico bude podľa Matoviča „najust“ držať Glváča, lebo sa v nenávisti voči Pellegrinimu zacyklil"/>
    <meta property="og:description" content="5.11.2019 (Webnoviny.sk) – Hnutie Obyčajní ľudia a nezávislé osobnosti (OĽaNO) chce opätovne odvolávať Martina Glváča (Smer-SD) z postu podpredsedu parlamentu pre jeho údajnú komunikáciu s Marianom Kočnerom. Agentúru SITA o tom informoval hovorca hnutia Matúš Bystriansky. OĽaNO pôvodne chcelo žiadať schôdzu na odvolanie premiéra Petra Pellegriniho (Smer-SD), ak nezabezpečí Glváčov odchod."/>
  </head>
  <body>
    <article>
      <h1>Fico bude podľa Matoviča „najust“ držať Glváča, lebo sa v nenávisti voči Pellegrinimu zacyklil</h1>
      <address><time datetime="2019-11-05T15:35:07+00:00">05 Nov 2019, 15:35</time> by <a rel="author">Webnoviny</a></address>
      <p>5.11.2019 (Webnoviny.sk) – Hnutie Obyčajní ľudia a nezávislé osobnosti (OĽaNO) chce opätovne odvolávať Martina Glváča (Smer-SD) z postu podpredsedu parlamentu pre jeho údajnú komunikáciu s Marianom Kočnerom. Agentúru SITA o tom informoval hovorca hnutia Matúš Bystriansky. OĽaNO pôvodne chcelo žiadať schôdzu na odvolanie premiéra Petra Pellegriniho (Smer-SD), ak nezabezpečí Glváčov odchod.</p>
      <p>Opozícia sa už pokúsila odvolať Glváča z funkcie 29. októbra. Parlament však neschválil program mimoriadnej schôdze.</p>
      <p>Glváč v reakcii na to v ten deň vyhlásil, že sa v krátkom čase rozhodne, či odstúpi sám. Zatiaľ však žiaden krok neoznámil. Glváčov stranícky šéf Robert Fico v utorok vyhlásil, že bude rešpektovať akékoľvek Glváčovo rozhodnutie a kritizoval opozíciu vrátane Igora Matoviča.</p>
      <p><i>„Po dnešku je zrejmé, že Fico sa vo svojej nenávisti voči mne a Pellegrinimu zacyklil a bude držať Glváča ´najust´, ´lebo Matovič´ a ´lebo Pellegrini´. Zároveň je jasné, že premiér Pellegrini nemá dosť odvahy a ani sily, aby dokázal mafiánskeho sluhu Glváča upratať z obehu. Preto sme sa rozhodli Pellegrinimu ´kamarátsky´ pomôcť,“</i> priblížil v stanovisku Matovič.</p>
      <h3>Most-Híd nechce blokovať schôdzu</h3>
      <p>Matovič sa zároveň odvolal aj na Bélu Bugára, ktorý podľa neho prisľúbil, že už schôdzu o odvolaní Glváča nebude blokovať. <i>„Verím, že predseda strany Smer-SD Robert Fico po tomto kroku pochopí, že držať Glváča vo funkcii napriek vôli vlastných ľudí v strane Smeru-SD vôbec neprospieva a škodnú ešte pred konaním schôdze z funkcie vyhodí,“</i> dodal Matovič.</p>
      <p>Glváč čelí tlaku na odstúpenie od 21. októbra pre jeho údajnú komunikáciu s Kočnerom cez aplikáciu Threema. Ďalšiu údajnú komunikáciu medzi Glváčom a Kočnerov z rokov 2014 až 2016 cez aplikáciu Viber zverejnil líder opozičného hnutia Obyčajní ľudia a nezávislé osobnosti (OĽaNO) Igor Matovič.</p>
      <p>Glváč tvrdil, že ho zverejnená komunikácia nijako nediskvalifikuje ani nepoukazuje na žiadne porušenie zákona či zneužívanie postavenia verejného činiteľa. S Kočnerom sa vraj nestretol od roku 2012 a Matovičovi hrozil trestným oznámením.</p>
      <p>Viac k témam: <a href="https://www.webnoviny.sk/tag/mimoriadna-schodza-parlamentu/"><u>mimoriadna schôdza parlamentu</u></a>, <a href="https://www.webnoviny.sk/tag/podpredseda-narodnej-rady-sr-nr-sr/"><u>podpredseda Národnej rady SR (NR SR)</u></a>, <a href="https://www.webnoviny.sk/tag/podpredseda-strany-smer-sd/"><u>podpredseda strany Smer-SD</u></a>, <a href="https://www.webnoviny.sk/tag/predseda-hnutia-obycajni-ludia-a-nezavisle-osobnosti-olano/"><u>predseda hnutia Obyčajní ľudia a nezávislé osobnosti (OĽaNO)</u></a>, <a href="https://www.webnoviny.sk/tag/predseda-strany-smer-sd/"><u>predseda strany Smer-SD</u></a><br/>Zdroj: Webnoviny.sk – <a href="https://www.webnoviny.sk/fico-bude-podla-matovica-najust-drzat-glvaca-lebo-sa-v-nenavisti-voci-pellegrinimu-zacyklil/"><u>Fico bude podľa Matoviča „najust“ držať Glváča, lebo sa v nenávisti voči Pellegrinimu zacyklil</u></a> © SITA Všetky práva vyhradené.</p>
    </article>
  </body>
</html>