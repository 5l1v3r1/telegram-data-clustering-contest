<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/05/yemen-power-sharing-agreement-signed-riyadh"/>
    <meta property="og:site_name" content="euronews"/>
    <meta property="article:published_time" content="2019-11-05T15:47:01+00:00"/>
    <meta property="og:title" content="تقویت ائتلاف علیه حوثی‌ها؛ توافق تقسیم قدرت دولت و شورای انتقالی یمن"/>
    <meta property="og:description" content="دولت یمن و شورای انتقالی جنوب این کشور روز سه‌شنبه در ریاض، پایتخت عربستان سعودی توافقنامه تقسیم قدرت امضا می‌کنند."/>
  </head>
  <body>
    <article>
      <h1>تقویت ائتلاف علیه حوثی‌ها؛ توافق تقسیم قدرت دولت و شورای انتقالی یمن</h1>
      <address><time datetime="2019-11-05T15:47:01+00:00">05 Nov 2019, 15:47</time> by <a rel="author">یورونیوز فارسی </a></address>
      <p>دولت یمن و شورای انتقالی جنوب این کشور روز سه‌شنبه در ریاض، پایتخت عربستان سعودی، توافقنامه تقسیم قدرت امضا می‌کنند.</p>
      <p>نزار هیثم، سخنگوی شورای انتقالی جنوب یمن با اعلام این خبر افزود، این توافق با حضور محمد بن سلمان، ولیعهد عربستان و محمد بن زائد، ولیعهد ابوظبی، قائم مقام نیروهای مسلح امارات عربی متحده، عبدربه منصور هادی، رئیس جمهوری یمن و عیدروس الزبیدی، رئیس شورای انتقالی جنوب یمن امضاء خواهد شد.</p>
      <p>آقای هیثم این توافق را ثمره تلاش‌های عربستان و امارات دانسته و امضاء آن را نقطه عطفی در پیشبرد نبرد دو طرف علیه شبه نظامیان حوثی توصیف کرده است.</p>
      <p>سخنگوی شورای انتقالی جنوب یمن همچنین پیش بینی کرده که اجرای این توافقنامه به منزله آغاز مرحله جدیدی در تقویت روابط بین اجزاء ائتلاف عربی و شورای انتقالی جنوب یمن خواهد بود.</p>
      <p>این توافقنامه که در حضور مارتین گریفیث، فرستاده ویژه سازمان ملل متحده در امور یمن به امضاء طرفین می‌رسد و متضمن مشارکت ۵۰ درصدی شورای انتقالی جنوب در دولت جدید یمن است و این شورا را به عنوان عضو جدید ائتلاف عربی به رسمیت می‌شناسد.</p>
      <p>آقای گریفیث این توافقنامه را گامی مهم در جهت برقراری صلح در یمن ارزیابی کرد.</p>
      <p>پس از آن که عبدربه منصور هادی در سال ۲۰۱۷ آقای الزبیدی را از استانداری عدن برکنار کرد، او با تشکیل شورای انتقالی جنوب با دولت مرکزی وارد جنگ شد و پس از یکسال موفق شد کنترل کامل عدن را در اختیار بگیرد و ساز جدایی‌طلبی کوک کند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/07/aden-yemen-government-southern-separatists-southern-transitional-council-close-deal">توافق قریب‌الوقوع دولت هادی و شورای انتقالی جنوب یمن</a>
        </li>
        <li>
          <a href="https://farsi.euronews.com/2019/09/25/houthis-emphasize-the-truce-in-the-wake-of-the-continuing-air-strikes">تاکید دوباره حوثی ها بر آتش بس برغم ادامه حملات هوایی ائتلاف نظامی عربستان</a>
        </li>
      </ul>
    </article>
  </body>
</html>