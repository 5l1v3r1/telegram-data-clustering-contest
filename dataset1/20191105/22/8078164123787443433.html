<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_06/inter-conte-attacca-societa-dortmund-champions-gravi-errori-estate-dirigenza-sorpresa-5f4ef7b8-0060-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Inter, ecco perché Conte è furioso con la società nerazzurra"/>
    <meta property="og:description" content="L’allenatore furioso dopo il k.o. a Dortmund che compromette la Champions. Le accuse rosa ridotta, poca qualità, mercato incompleto"/>
  </head>
  <body>
    <article>
      <h1>Inter, ecco perché Conte è furioso con la società nerazzurra</h1>
      <h2>L’allenatore imbestialito dopo il k.o. a Dortmund: «Gravi errori di programmazione in estate, ho sbagliato a fidarmi». Nel mirino rosa ridotta, poca qualità, mercato incompleto</h2>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Guido De Carolis</a></address>
      <p>La sconfitta contro il Borussia Dortmund trasforma Antonio Conte in una furia che si abbatte con violenza sulla dirigenza dell’Inter. Già nelle settimane precedenti il tecnico si era lamentato di una rosa troppo corta, in Germania però l’attacco è stato frontale. L’ex c.t. Non ha mandato giù una sconfitta subita in rimonta e che di fatto compromette il passaggio agli ottavi di finale. Quanto accaduto a Barcellona si è ripetuto a Dortmund. «È successo quello che è successo a Barcellona, anche peggio. Più di così non possiamo fare. In estate sono stati fatti errori importanti, non possiamo fare campionato e Champions in queste condizioni, ci sono dei limiti nella rosa, non si può essere così tirati. Si poteva programmare molto ma molto meglio. Sono incazzato e mi sono stufato di ripetere sempre le stesse frasi, venissero anche i dirigenti a dire due cose».</p>
      <p><b>L’attacco alla società è frontale, anche perché i limiti vengono fuori in Champions</b>, dove il livello tecnico si alza e i cambi diventano importanti. «Spero che questo tipo di partite facciano capire, a chi deve capire, alcune cose. Questi siamo e con questi vado in battaglia, penso che tutti abbiamo sbagliato qualcosa nel progettare questa stagione. Parliamo di un gruppo di giocatori che non ha vinto niente, a parte Godin. A chi chiediamo, a Barella che abbiamo preso dal Cagliari o a Sensi che viene dal Sassuolo? Ai giocatori dirò sempre grazie, perché stanno dando l’anima».</p>
      <p><b>Blackout ripetuti: non c’è qualità </b><br/>Conte non risparmia nessuno, attacca a testa bassa. «Sono ancora più incazzato, perché si arriva fino a un certo punto ma oltre a questo punto non si può andare. C’è poco da nascondersi dietro un dito, siamo l’Inter, dobbiamo tutti fare un bell’esame di coscienza. La posizione in campionato non deve coprire i problemi che ci sono, perché problemi ci sono».</p>
      <p><b>Mercato incompleto: continua emergenza</b><br/>Il richiamo è al mercato fatto e a quanto bisognerà fare a gennaio. Per l’allenatore la squadra è incompleta, gli errori gravi sono stati commessi in fase di assemblaggio. «Ci mancano tre giocatori e siamo in emergenza. Leggo sui giornali tanti complimenti per il mercato, ma dove sono? Anche gli altri hanno gli infortuni, ma nessuno se ne accorge. A noi mancano Gagliardini, D’Ambrosio e Asamoah e siamo in emergenza».</p>
      <p><b>Partita buttata, Champions quasi</b><br/>A scatenare l’ira di Conte è stata la seconda rimonta subita in Champions dopo quella contro il Barcellona. Dopo un meraviglioso primo tempo l’Inter era in vantaggio di due reti, ma nella ripresa è crollata e ha perso 3-2. Ora è quasi fuori dalla Champions. «L’avevo preparata in maniera perfetta? Sono incazzato anche per questo, arriviamo fino a un certo punto. C’è poco da nascondersi, siamo l’Inter e tutti dobbiamo fare un bell’esame di coscienza».</p>
      <p><b>La dirigenza sorpresa</b><br/>Al Westfalenstadion la dirigenza si è trattenuta a parlare a lungo. Gli ad Beppe Marotta e Alessandro Antonello, insieme al direttore sportivo Piero Ausilio, sono rimasti a discutere per mezz’ora dopo la fine della partita. Le dichiarazioni di Conte le hanno ascoltate, incassate, subite: ora sarà il tempo dei chiarimenti.</p>
    </article>
  </body>
</html>