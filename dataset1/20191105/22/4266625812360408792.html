<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/medvedchuk_seksskandal__tse_svidchennya_moralnoetychnyh_harakterystyk_1684435"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T22:15:00+00:00"/>
    <meta property="og:title" content="Медведчук: «Секс-скандал» – це свідчення морально-етичних характеристик людей, які прийшли до ВРУ"/>
    <meta property="og:description" content="«Секс-скандал» у ВРУ чи історія, що пов'язана з чиїмось будинком, – це все є свідченням морально-етичних характеристик тих, хто прийшов до Верховної Ради."/>
  </head>
  <body>
    <article>
      <h1>Медведчук: «Секс-скандал» – це свідчення морально-етичних характеристик людей, які прийшли до ВРУ</h1>
      <address>
        <time datetime="2019-11-05T22:15:00+00:00">05 Nov 2019, 22:15</time>
      </address>
      <p>
        <b>«Секс-скандал» у ВРУ чи історія, що пов'язана з чиїмось будинком, – це все є свідченням морально-етичних характеристик тих, хто прийшов до Верховної Ради.</b>
      </p>
      <p>Про це в ексклюзивному інтерв’ю в ефірі інформаційно-аналітичного проєкту «<a href="https://zik.ua/tv/project/%D1%81hudova_chetvirka/">Чудова четвірка</a>» на телеканалі <a href="https://zik.ua/">ZIK</a> заявив голова політради партії «Опозиційна платформа – За життя», народний депутат України Віктор Медведчук.</p>
      <p>Політик прокоментував останні скандали, які один за одним виникають у провладній партії «Слуга народу».</p>
      <p>«Коли виникають ті чи інші скандали, як те, що ви сказали «секс-скандал», як те, що пов'язано з чиїмось будинком, – це все, безумовно, свідчення морально-етичних характеристик людей, які прийшли в парламент. Тому що можна скільки завгодно говорити про «секс-скандал», але ж це свідчення того, які навики або які характеристики, або що представляє собою людина на прізвище Яременко, який ще й до всього іншого очолює Комітет з питань зовнішньої політики і міжпарламентського співробітництва. Як ця людина, представляючи монобільшість, може керувати такими питаннями, коли вона займається такими низькими справами, пов'язаними, в тому числі, із жіночою сексуальною експлуатацією?» – заявив Віктор Медведчук.</p>
      <figure>
        <iframe src="https://www.youtube.com/embed/EQ9Et003FmA" width="640" height="360" data-service="Youtube" scrolling="no"/>
      </figure>
      <p>Нагадаємо, народний депутат та колишній керівник «1+1 Медіа» Олександр Ткаченко заселився в незадекларований маєток на Трухановому острові в Києві після того, як телеканал «1+1» показав <a href="https://zik.ua/news/2019/11/05/tkachenko_perebravsya_na_truhaniv_pislya_rozsliduvannya_plyusiv_pro_1683891">розслідування про незаконність поселень там</a>.</p>
      <p>Як повідомляли, народний депутат від «Слуги народу» Богдан Яременко 29 жовтня <a href="https://zik.ua/news/2019/10/30/na_zasidanni_rady_sluga_narodu_domovlyavsya_pro_zustrich_iz_poviieyu_1679677">під час роботи в сесійній залі парламенту листувався в онлайн-мережі знайомств</a> та домовлявся про зустріч за гроші.</p>
      <p><a href="https://zik.ua/news/2019/11/01/parlamentski_fraktsii_vymagayut_zvilnennya_yaremenka_sluga_narodu_vymogu_1681789">Керівники усіх фракцій виступили із вимогою звільнення</a> народного депутата Богдана Яременка з посади голови комітету з питань зовнішньої політики та міжпарламентського співробітництва. 1 листопада стало відомо, що <a href="https://zik.ua/news/2019/11/01/yaremenko_yde_z_posady_golovy_komitetu_vru_1681913">Богдан Яременко написав заяву про складення повноважень голови Комітету</a> Верховної Ради України з питань зовнішньої політики і міжпарламентського співробітництва.</p>
      <related>
        <h4>читайте також</h4>
        <a href="https://zik.ua/news/2019/11/05/medvedchuk_skandaly_u_sluzi_narodu__tse_vidvolikannya_uvagy_vid_realnyh_1684423"/>
        <a href="https://zik.ua/news/2019/10/31/viktor_medvedchuk_cherez_seksskandal_yaremenko_maie_sklasty_mandat_1680975"/>
        <a href="https://zik.ua/news/2019/10/25/viktor_medvedchuk_perevirky_nardepiv_na_poligrafi__tse_bilshe_shou_anizh_1676605"/>
        <a href="https://zik.ua/news/2019/11/05/ukraina_ta_polshcha_vyznachyly_priorytetni_napryamy_podalshoi_spivpratsi_1684529"/>
      </related>
    </article>
  </body>
</html>