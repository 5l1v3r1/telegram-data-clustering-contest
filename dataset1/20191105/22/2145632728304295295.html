<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/cultura/18544719-bucata-din-zidul-berlinului-dezvelita-si-amplasata-in-parcul-academiei-romane"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Bucată din Zidul Berlinului, dezvelită şi amplasată în Parcul Academiei Române"/>
    <meta property="og:description" content="Evenimentul"/>
  </head>
  <body>
    <article>
      <h1>Bucată din Zidul Berlinului, dezvelită şi amplasată în Parcul Academiei Române</h1>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5106/18544719/1/academiaromana.jpg"/>
      </figure>
      <p>Evenimentul "Căderea Zidului Berlinului şi Revoluţia română din decembrie 1989" va avea loc joi, de la ora 10.00, la Academia Română din Bucureşti, iar ceremonia de deschidere va fi marcată prin dezvelirea unei bucăţi din construcţia emblematică din Germania, potrivit unui comunicat.</p>
      <p>Bucata din zid intrată în patrimoniul Academiei Române are o înălţime de aproximativ 4 metri şi cântăreşte 3,5 tone. Bucureştiul se alătură, astfel, unor mari capitale din întreaga lume, care au decis să expună părţi din Zidul Berlinului ca semn al luptei pentru libertate şi democraţie.</p>
      <p>Evenimentul este organizat cu ocazia împlinirii a 30 de ani de la sfârşitul regimurilor comuniste din Europa Centrală şi de Est.</p>
      <p>La ceremonie vor lua parte Cord Meier-Klodt, ambasadorul Republicii Federale Germania la Bucureşti, şi Emil Hurezeanu, ambasadorul României în Republica Federală Germania. Vor participa, de asemenea, importante personalităţi ale vieţii academice, culturale, ştiinţifice, religioase, politice şi diplomatice româneşti, precum şi invitaţi din Germania.</p>
      <p>Ceremonia va fi urmată de simpozionul "Căderea Zidului Berlinului şi Revoluţia română din decembrie 1989", ce se va desfăşura în Aula Academiei Române.</p>
      <p>Vor vorbi Ioan-Aurel Pop, preşedintele Academiei Române, Patriarhul Daniel al Bisericii Ortodoxe Române, Răzvan Theodorescu, vicepreşedinte al Academiei Române, Cord Meier-Klodt şi Emil Hurezeanu, ambasadorii celor două ţări implicate, Anneli Ute Gabany, Dan Dungaciu, directorul Institutului de Ştiinţe Politice şi Relaţii Internaţionale "Ion I.C. Brătianu" al Academiei Române.</p>
      <p>La 9 noiembrie 1989 Zidul Berlinului, care împărţea Germania în două unităţi statale distincte, a căzut, iar berlinezii au putut proclama libertatea unei capitale şi, implicit, începutul unei noi ere europene. A fost momentul declanşator al sfârşitului regimului comunist în Europa Centrală şi de Est.</p>
      <related>
        <a href="https://www.descopera.ro/cultura/18530474-avertismente-legate-de-implanturile-mamare"/>
      </related>
      <related>
        <a href="https://www.descopera.ro/cultura/18529174-concertele-lunii-noiembrie-in-bucuresti-bryan-adams-si-lara-fabian-printre-marile-nume"/>
      </related>
      <related>
        <a href="https://www.descopera.ro/cultura/18523752-skateboarding-in-cehoslovacia-comunista-si-povestea-unui-fals-chelner"/>
      </related>
      <related>
        <a href="https://www.descopera.ro/cultura/18514955-inamicul-lui-james-bond-in-viitorul-film-din-serie-ar-fi-un-ecologist"/>
      </related>
      <related>
        <a href="https://www.descopera.ro/cultura/18509712-pictura-renascentista-gasita-intr-o-bucatarie-vanduta-pentru-o-suma-colosala"/>
      </related>
      <related>
        <a href="https://www.descopera.ro/cultura/18509603-tiparirea-celui-mai-recent-volum-din-seria-asterix-si-obelix-in-romania-a-provocat-un-scandal-in-franta"/>
      </related>
      <related>
        <h4>Citeşte şi</h4>
        <a href="https://www.descopera.ro/cultura/18530474-avertismente-legate-de-implanturile-mamare"/>
        <a href="https://www.descopera.ro/cultura/18529174-concertele-lunii-noiembrie-in-bucuresti-bryan-adams-si-lara-fabian-printre-marile-nume"/>
        <a href="https://www.descopera.ro/cultura/18523752-skateboarding-in-cehoslovacia-comunista-si-povestea-unui-fals-chelner"/>
        <a href="https://www.descopera.ro/cultura/18509712-pictura-renascentista-gasita-intr-o-bucatarie-vanduta-pentru-o-suma-colosala"/>
      </related>
    </article>
  </body>
</html>