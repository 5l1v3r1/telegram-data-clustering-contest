<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/boyni/kobrata-chaka-nay-vazhnata-bitka-v-karierata-si_442556.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-05T22:32:00+00:00"/>
    <meta property="og:title" content="Кобрата чака най-важната битка в кариерата си"/>
    <meta property="og:description" content="Залагам всичко в тази среща, призна Кубрат Пулев"/>
  </head>
  <body>
    <article>
      <h1>Кобрата чака най-важната битка в кариерата си</h1>
      <h2>Залагам всичко в тази среща, призна Кубрат Пулев</h2>
      <address>
        <time datetime="2019-11-05T22:32:00+00:00">05 Nov 2019, 22:32</time>
      </address>
      <figure>
        <img src="https://static.blitz.bg/documents/thumbnails/sport/780/201911/1572980046gettyimages-1159262555.jpg"/>
        <figcaption>снимка: LAP.bg</figcaption>
      </figure>
      <p>Най-добрият ни професионален боксьор в тежка категория Кубрат Пулев заяви, че мачът му с Райдел Букър в края на седмицата е най-важният в неговата кариера. Букър се завръща в тежка категория на професионалния бокс след 12-годишен престой в затвора за трафик на наркотици.</p>
      <p>“Всеки ме пита колко важен е този мач срещу Райдел Букър. Знаете ли, това е най-важната битка в кариерата ми. Само победа ще съхрани жива мечтата ми за световната титла, а аз мечтая още от дете да стана световен шампион“, призна Кубрат Пулев пред bTV от Лас Вегас.</p>
      <p>Загуба ще отнеме на Пулев незабавно статута му на официален претендент за пояса на Международната боксова федерация (IBF) и той ще се прости с шансовете през пролетта на следващата година да се изправи срещу победителя от реванша между Антъни Джошуа и настоящия шампион на планетата Анди Руис.</p>
      <p>
        <a href="http://record.winbetaffiliates.bg/_9H5exeV5uGLKto_EPcZApGNd7ZgqdRLk/1/">
          <b>Winbet - победата е на върха на пръстите! (18+)</b>
        </a>
      </p>
      <p>„Залагам всичко в мача срещу Букър. Това е цялата ми кариера. Не съм се отпускал нито за миг. Не съм се лигавил, не съм бушувал, тренирал съм сериозно и отговорно и съм изцяло концентриран за предстоящия двубой. Нищо друго не ме интересува в момента. От три месеца се готвя за този мач – първо в Германия, после в Испания, а след това и тук, в Америка“, каза още Кобрата, който през април постигна драматичен успех с нокаут над румънеца Богдан Дину.</p>
      <p>За пръв път от дълго време насам, в ъгъла на Кобрата няма да бъде брат му Тервел, а причината е основателна – ден по-рано самият той се боксира в Германия.</p>
      <p>Кобрата има 28 мача на профиринга, 27 от тях победи, 1 загуба – от Владимир Кличко в мача за световната титла през ноември 2014 година в Хамбург. Букър също има 28 професионални битки, 26 успеха и 2 поражения.</p>
    </article>
  </body>
</html>