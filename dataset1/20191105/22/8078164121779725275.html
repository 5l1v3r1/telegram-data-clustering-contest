<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_06/usa-election-day-2019-perche-trump-ha-perso-kentucky-sua-roccaforte-087ec924-00a4-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Usa, election day 2019: perché Trump ha perso il Kentucky, sua roccaforte"/>
    <meta property="og:description" content="Brutte notizie per il presidente anche dalla Virginia. La campagna dei vincitori condotta su sanità, ore di lavoro, salari: è la strada per battere Donald?"/>
  </head>
  <body>
    <article>
      <h1>Usa, election day 2019: perché Trump ha perso il Kentucky, sua roccaforte</h1>
      <h2>Brutte notizie per il presidente anche dalla Virginia. La campagna dei vincitori condotta su sanità, ore di lavoro, salari: è la strada per battere Donald?</h2>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Giuseppe Sarcina</a></address>
      <p>Il segnale più netto è quello del Kentucky, una delle roccaforti trumpiane. Nel 2016 il presidente surclassò Hillary Clinton con trenta punti di distacco. Ieri, <a href="https://www.corriere.it/esteri/19_novembre_06/usa-primo-test-trump-nell-election-day-2019-democratici-si-riprendono-virginia-kentucky-0c118d62-005c-11ea-90df-c7bf97da0906.shtml">martedi 6 novembre, il suo candidato, il governatore repubblicano del Kentucky Matt Bevin ha perso le elezioni</a>, cedendo di misura la guida dello Stato al democratico Andy Beshear.</p>
      <h4>Risultato rovinoso</h4>
      <p>Trump si è speso molto per Bevin, tenendo un ultimo comizio sul territorio anche alla vigilia del voto. Ma il risultato delle urne è rovinoso. Anche se la Casa Bianca prova a minimizzare: Bevin era impopolare (forse il governatore più impopolare dell’intero Paese), il presidente ha fatto il possibile per aiutarlo ed evitare una sconfitta annunciata.</p>
      <h4>Virginia dem</h4>
      <p>Per il leader americano arrivano brutte notizie anche dalla Virginia, dove i democratici hanno conquistato la maggioranza sia alla Camera che al Senato locali. Non accadeva da anni. La Virginia si conferma uno Stato difficile per Trump: nel 2016 qui aveva perso.</p>
      <h4>È la strada per battere Trump?</h4>
      <p>In campo democratico oggi si festeggia l’affermazione di Andy Beshear, 41 anni, il nuovo governatore del Kentucky. Con una riflessione politica che può valere in prospettiva: Beshear e gli altri candidati hanno condotto una campagna sul merito delle questioni: copertura sanitaria, ore di lavoro e salari. Senza appiattirsi sull’impeachment e l’attacco contro Trump. È questa la strada giusta per battere il presidente nel 2020? La pensava così anche la Speaker Nancy Pelosi, prima di essere costretta a mettere sotto accusa il presidente per il caso Ucraina.</p>
    </article>
  </body>
</html>