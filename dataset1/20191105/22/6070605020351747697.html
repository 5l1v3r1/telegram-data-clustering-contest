<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Prohibit-fotos-geishes-al-Japo_0_2339166123.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T22:19:32+00:00"/>
    <meta property="og:title" content="Prohibit fer fotos a les geishes al Japó"/>
    <meta property="og:description" content="Les autoritats de Kyoto, l’antiga capital, prenen mesures a causa de l’assetjament dels turistes"/>
  </head>
  <body>
    <article>
      <h1>Prohibit fer fotos a les geishes al Japó</h1>
      <h2>Les autoritats de Kyoto, l’antiga capital, prenen mesures a causa de l’assetjament dels turistes</h2>
      <address>
        <time datetime="2019-11-05T22:19:32+00:00">05 Nov 2019, 22:19</time>
      </address>
      <p>Alguns comerciants japonesos asseguren que han vist amb els seus propis ulls eixams de turistes estrangers perseguint les geishes pels carrers del tradicional barri de Gion, a Kyoto, per fer-se una selfie amb elles. O envoltant com voltors els vehicles en què aquestes dones viatgen amb l’únic objectiu de fer-los una fotografia. El Japó s’ha posat de moda. Fins a 31 milions de turistes van viatjar al país l’any passat. Tot un rècord i tot un revulsiu per a l’economia nacional. Però això, sens dubte, també té inconvenients.</p>
      <p>Molts japonesos asseguren que estan farts dels turistes, del seu comportament irreverent i de les seves fotografies. I les geishes ja ni parlar-ne: se senten directament com micos en un zoo. Tant és així que les autoritats de la ciutat de Kyoto -l’antiga capital del país i una de les destinacions preferides dels turistes- han prohibit les fotografies en alguns carrers del barri de Gion, conegut com el barri de les geishes perquè s’hi concentren un gran nombre d’aquestes dones que porten el tradicional quimono i van amb la cara completament maquillada de blanc. La prohibició de moment només és vigent en algunes zones privades, però qui la incompleixi haurà de pagar multes de fins a 10.000 iens (uns 82 euros). En alguns carrers ja s’han col·locat cartells que adverteixen que les fotografies no són benvingudes.</p>
      <p>“No podem impedir que els turistes facin fotos a la via pública, però amb aquests cartells volem que s’adonin que les fotografies en determinats llocs van contra els nostres costums locals”, explica Isokazu Ota en declaracions al diari <i>Asahi Shimbun</i>. Ell té un restaurant i admet que també n’està fart, malgrat que l’arribada massiva de turistes l’ha beneficiat. Mimiko Takayasu, que és responsable d’una associació de residents i comerciants locals, aclareix que la prohibició només té com a objectiu “preservar l’atmosfera tradicional” del barri.</p>
      <p>L’Ajuntament de Kyoto ha començat a distribuir fulletons i enganxines en anglès i xinès que recorden als turistes la importància de no comportar-se com animals que cacen les seves preses. Així mateix, el pròxim mes té previst posar en marxa una apli turística que enviarà un missatge -també en anglès o xinès- al visitant tan bon punt s’apropi a menys d’un quilòmetre del barri de Gion. El missatge l’advertirà que fer fotografies a lesgeishes sense el seu permís va contra els costums locals, així com tocar els seus ornaments. Algunes d’aquestes dones s’han queixat que molts turistes els grapegen els quimonos o les seves tradicionals perruques.</p>
      <p>L’afluència de turistes al Japó va augmentar un 9% l’any passat respecte al 2017 a causa de la devaluació del ien, la facilitat per obtenir un visat i la disponibilitat de vols econòmics fins al país. De cara a l’any vinent, però, el govern espera que la xifra de visitants estrangers creixi encara més i arribi als 40 milions.</p>
    </article>
  </body>
</html>