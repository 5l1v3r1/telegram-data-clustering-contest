<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/borussia-dortmund-inter-mediolan-wynik-bramki-relacja-liga-mistrzow-2019-20,983207.html"/>
    <meta property="og:site_name" content="TVN24"/>
    <meta property="article:published_time" content="2019-11-05T22:59:00+00:00"/>
    <meta property="og:title" content="Inter oszołomiony. Niesamowita pogoń Borussii Dortmund"/>
    <meta property="og:description" content="Ogromne emocje w Dortmundzie. Inter prowadził 2:0, ale po przerwie rządziła już tylko Borussia. To gospodarze, wbijając trzy kolejne gole, zwyciężyli i zrobili krok w stronę 1/8 finału Ligi Mistrzów."/>
  </head>
  <body>
    <article>
      <h1>Inter oszołomiony. Niesamowita pogoń Borussii Dortmund</h1>
      <address>
        <time datetime="2019-11-05T22:59:00+00:00">05 Nov 2019, 22:59</time>
      </address>
      <slideshow>
        <figure>
          <img src="https://r-scale-20.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/3b7ef73f-bba9-4a9e-8188-0fe9d463c3cf.jpg?type=1&amp;srcmode=0&amp;srcx=1/1&amp;srcy=7/100&amp;srcw=1/1&amp;srch=43/50&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/57492d51-32da-44c6-8db3-451a210cc4c2-480p.mp4"/>
          <figcaption>Borussia Dortmund - Inter Mediolan</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/d2c67653-c90d-40e9-abef-5e563dcc404a-480p.mp4"/>
          <figcaption>Inter Mediolan - Borussia Dortmund</figcaption>
        </figure>
        <figcaption>Borussia Dortmund zrewanżowała się Interowi Foto: PAP/EPA | Video: PAP/EPA</figcaption>
      </slideshow>
      <h3>Ogromne emocje w Dortmundzie. Inter prowadził 2:0, ale po przerwie rządziła już tylko Borussia. To gospodarze, wbijając trzy kolejne gole, zwyciężyli i zrobili krok w stronę 1/8 finału Ligi Mistrzów.</h3>
      <p>W poprzedniej, trzeciej kolejce grupy F drużyna Antonio Conte wygrała u siebie z BVB 2:0. I odrodziła się po niemrawym starcie - remisie ze Slavią Praga (1:1) i porażce z Barceloną (1:2).<br/><br/>Borussia też miała cztery punkty, wcześniej remisując z Barceloną (0:0) i pokonując Slavię (2:0). Nic zatem nie było przesądzone.</p>
      <h3>Dwa celne strzały, dwa gole</h3>
      <p>Wtorkowy wieczór w Dortmundzie zaczął się dla gości znakomicie. W 5. minucie po błędzie Manuela Akanjiego piłkę przejął Lautaro Martinez. Argentyński napastnik przechytrzył Matsa Hummelsa, w polu karnym ośmieszył jeszcze Juliana Weigla i nie dał szans bramkarzowi dortmundczyków Romanowi Buerkiemu.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/ef65e93d-8204-40c6-bcbd-5d0865d38d48.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Lautaro Martinez otworzył wynik meczu w Dortmundzie<cite>Źródło: PAP/EPA</cite></figcaption>
      </figure>
      <p>Inter zadał drugi cios w minucie 40. Wszystko działo się bardzo szybko. Martinez kopnął do wbiegającego z prawej strony Antonio Candrevy. Ten oddał do Matiasa Vecino i było 2:0. <br/><br/>To były jedyne celne strzały mediolańczyków w pierwszej połowie.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/6f3b6d36-be5d-4c76-9aec-3701b86c0d2d.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Radość Matiasa Vecino<cite>Źródło: PAP/EPA</cite></figcaption>
      </figure>
      <h3>Inter zepchnięty do defensywy</h3>
      <related>
        <a href="https://eurosport.tvn24.pl/pilka-nozna,105/niespodzianka-na-camp-nou-slavia-wraca-z-barcelony-z-punktem,983206.html"/>
      </related>
      <p>Gospodarze odpowiedzieli niemal natychmiast, choć wcześniej snuli się po boisku. Przed przerwą groźnie uderzył Jadon Sancho, spróbowali też Axel Witsel (z dystansu) i nieco przypadkowo Mario Goetze (po dośrodkowaniu). Inter przetrwał za sprawą Samira Handanovicia. Słoweński golkiper w dwóch sytuacjach z trudem odbijał piłki. <br/><br/>Ale gole były kwestią czasu. Borussia dopięła swego w minucie 51. Składną akcję zespołu wykończył Achraf Hakimi. Dortmundczycy na dobre przejęli inicjatywę. <br/><br/>W 64. minucie katastrofalny błąd popełnił pomocnik Interu Marcelo Brozović. Zabrał mu piłkę Paco Alcacer, a za chwilę wyrównał Julian Brandt.<br/><br/>Goście, zepchnięci do defensywy, byli w szoku. A Borussia to wykorzystała. W minucie 77. Sancho i Hakimi zabawili się z obrońcami Interu. Wynik na 3:2 ustalił ten drugi. <br/><br/>Łukasz Piszczek miał niewielki wkład w zwycięstwo BVB. Były reprezentant Polski wszedł na murawę w 82. minucie, zastępując Sancho.</p>
      <h3>Barcelona liderem</h3>
      <p>W takich okolicznościach zespół Luciena Favre'a jest bliżej 1/8 finału. Wicemistrzowie Niemiec zajmują drugie miejsce w tabeli z dorobkiem siedmiu punktów - o trzy wyprzedzają Inter. <br/><br/>Prowadzi Barcelona (8 pkt.), która wcześniej niespodziewanie zremisowała na własnym stadionie z ostatnią w stawce Slavią (2 pkt.).</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/a1588b67-c599-4cc8-b8b3-9c83219384b5.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Piłkarze BVB mieli powody do świętowania<cite>Źródło: PAP/EPA</cite></figcaption>
      </figure>
      <p><b>Wyniki wtorkowych meczów 4. kolejki Ligi Mistrzów: </b><br/><b>grupa E</b><br/>SSC Napoli - FC Salzburg 1:1 (1:1)<br/>Liverpool - KRC Genk 2:1 (1:1)<br/><b>grupa F</b><br/>Barcelona - Slavia Praga 0:0<br/><b>Borussia Dortmund - Inter Mediolan 3:2 (0:2)</b><br/>Bramki: Martinez (5.), Vecino (40.) - Hakimi (51.), (77.), Brandt (64.)<br/><b>grupa G</b><br/>Zenit Sankt Petersburg - RB Lipsk 0:2 (0:1) <br/>Olympique Lyon - Benfica Lizbona 3:1 (2:0)<br/><b>grupa H</b><br/>Chelsea Londyn - Ajax Amsterdam 4:4 (1:3)<br/>Valencia - Lille OSC 4:1 (0:1)</p>
      <p>Autor: kz / Źródło: eurosport.pl</p>
    </article>
  </body>
</html>