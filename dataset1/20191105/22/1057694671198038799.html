<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2021420/nea-entalmata-sillipsis-is-varos-katalanon-aftonomiston.html"/>
    <meta property="og:site_name" content="News.gr"/>
    <meta property="article:published_time" content="2019-11-05T22:02:07+00:00"/>
    <meta property="og:title" content="Νέα εντάλματα σύλληψης εις βάρος Καταλανών αυτονομιστών"/>
    <meta property="og:description" content="Φόβοι για αναζωπύρωσης της κρίσης στην περιοχή"/>
  </head>
  <body>
    <article>
      <h1>Νέα εντάλματα σύλληψης εις βάρος Καταλανών αυτονομιστών</h1>
      <address>
        <time datetime="2019-11-05T22:02:07+00:00">05 Nov 2019, 22:02</time>
      </address>
      <h3>Φόβοι για αναζωπύρωσης της κρίσης στην περιοχή</h3>
      <p>Το ανώτατο δικαστήριο της Ισπανίας εξέδωσε σήμερα νέα διεθνή εντάλματα σύλληψης σε βάρος τριών πρώην μελών της καταλανικής κυβέρνησης για την απόπειρα απόσχισης το 2017, μετά το ένταλμα που εξέδωσε τον Οκτώβριο σε βάρος του Κάρλες Πουτζντεμόν.</p>
      <p>Τα εντάλματα σύλληψης κατά του Τόνι Κομίν και του Λούις Πουίγκ θα παραδοθούν στην «αρμόδια δικαστική πηγή στο Βέλγιο» όπου οι Καταλανοί κατέφυγαν το 2017, όπως ο Κάρλες Πουτζντεμόν για να διαφύγουν των δικαστικών διώξεων στην Ισπανία, ανακοίνωσε το ανώτατο δικαστήριο.</p>
      <p>Σύμφωνα με το Αθηναϊκό Πρακτορείο Ειδήσεων, το ένταλμα σε βάρος της Κλάρα Πονσάτι παραδόθηκε στις αρχές της Σκωτίας όπου έχει εγκατασταθεί η πρώην υπουργός της αυτονομιστικής καταλανικής κυβέρνησης.</p>
      <p>Ο Κομίν διώκεται για «στάση» και «υπεξαίρεση δημοσίων πόρων», η Πονσάτι για «στάση» και ο Πουίγκ για «ανυπακοή» και «υπεξαίρεση δημοσίων πόρων».</p>
      <p>Ο δικηγόρος της Κλάρα Πονσάτι ανακοίνωσε ότι η πελάτισσά του θα μεταβεί την Πέμπτη το πρωί σε δικαστήριο της Σκωτίας, στο Εδιμβούργο, για να συλληφθεί αμέσως. Κατά την ακρόαση που θα ακολουθήσει, η υπεράσπισή της θα ζητήσει η Πονσάτι να αφεθεί ελεύθερη με καταβολή εγγύησης, σύμφωνα με ανακοίνωση του δικηγόρου της Άμερ Ανουάρ. «Αυτό το ένταλμα σύλληψης εκλαμβάνεται ως μια συστηματική απόπειρα ποινικοποίησης του αγώνα για ανεξαρτησία που κάνουν περισσότερα από δύο εκατομμύρια Καταλανοί», δήλωσε ο Ανουάρ.</p>
      <p>Η πλέον ανώτατη δικαστική αρχή στην Ισπανία είχε ήδη εκδώσει στις 14 Οκτωβρίου διεθνές ένταλμα σύλληψης για στάση και κακοδιαχείριση κατά του πρώην προέδρου της <a href="https://www.news.gr/tag/katalonia"><b>Καταλονίας</b></a> Κάρλες Πουτζντεμόν, του βασικού προσώπου της απόπειρας ανεξαρτησίας αυτής της περιοχής της βορειοανατολικής Ισπανίας.</p>
      <p>Η ανακοίνωση του νέου εντάλματος σύλληψης κατά του Πουτζντεμόν έγινε μερικές ώρες μετά την καταδίκη από το ανώτατο δικαστήριο εννέα αυτονομιστών ηγετών - ανάμεσά τους ο δεύτερος στην ιεραρχία μετά τον Πουτζντεμόν, πρώην αντιπρόεδρος της περιφέρειας Οριόλ Ζουνκέρας -σε ποινές φυλάκισης από 9 έως 13 χρόνια.</p>
      <p>Η καταδίκη αυτή αναζωπύρωσε την κρίση στην Καταλονία και οδήγησε σε διαδηλώσεις αυτονομιστών, ορισμένες από τις οποίες εξελίχτηκαν σε συγκρούσεις με την αστυνομία της <a href="https://www.news.gr/tag/varkelonh"><b>Βαρκελώνης</b></a> και άλλων πόλεων.</p>
      <p>Στο Βέλγιο οι δικηγόροι του Πουτζντεμόν -ο οποίος είναι ελεύθερος υπό δικαστικό έλεγχο εν αναμονή της ανάλυσης του εντάλματος σύλληψης από τη βελγική δικαιοσύνη- ανακοίνωσαν την πρόθεσή τους να αμφισβητήσουν τη θέση της εισαγγελίας των Βρυξελλών, η οποία σύμφωνα με αυτούς είναι ευνοϊκή στην έκδοση του Πουτζντεμόν στην Ισπανία.</p>
      <p>Σε βάρος του Πουτζντεμόν και πρώην μελών της κυβέρνησής του εκκρεμούσαν παλαιότερα εντάλματα σύλληψης αλλά το ανώτατο δικαστήριο της Ισπανίας τα είχε αποσύρει μετά τις δικαστικές αντιξοότητες στο Βέλγιο και στη Γερμανία.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2019629/diadilosis-sti-varkeloni-kata-tis-episkepsis-tou-vasilia-felipe.html"/>
        <a href="https://www.news.gr/kosmos/article/2014579/o-apisteftos-logos-pou-athoothikan-gia-omadiko-viasmo.html"/>
        <a href="https://www.news.gr/kosmos/article/2006813/nees-diadilosis-iper-ke-kata-tis-anexartisias-tis-katalonias.html"/>
      </related>
    </article>
  </body>
</html>