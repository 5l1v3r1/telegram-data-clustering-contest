<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88797"/>
    <meta property="og:site_name" content="Denník politika"/>
    <meta property="article:published_time" content="2019-11-05T22:35:03+00:00"/>
    <meta property="og:title" content="Johnsonova vláda naďalej odmieta zverejniť správu o údajnom ruskom ovplyvňovaní volieb"/>
    <meta property="og:description" content="5.11.2019 (Webnoviny.sk) – Vláda britského premiéra Borisa Johnsona naďalej odmieta zverejniť správu britských tajných služieb o údajnom zasahovaní Ruska do nadchádzajúcich parlamentných volieb v Británii a do britskej politickej debaty. Vládu pritom na zverejnenie tohto dokumentu vyzývajú nielen opoziční politici, ale aj poslanci Johnsonovej Konzervatívnej strany či bývalý šéf britskej tajnej služby MI5."/>
  </head>
  <body>
    <article>
      <h1>Johnsonova vláda naďalej odmieta zverejniť správu o údajnom ruskom ovplyvňovaní volieb</h1>
      <address><time datetime="2019-11-05T22:35:03+00:00">05 Nov 2019, 22:35</time> by <a rel="author">Webnoviny</a></address>
      <p>5.11.2019 (Webnoviny.sk) – Vláda britského premiéra Borisa Johnsona naďalej odmieta zverejniť správu britských tajných služieb o údajnom zasahovaní Ruska do nadchádzajúcich parlamentných volieb v Británii a do britskej politickej debaty. Vládu pritom na zverejnenie tohto dokumentu vyzývajú nielen opoziční politici, ale aj poslanci Johnsonovej Konzervatívnej strany či bývalý šéf britskej tajnej služby MI5.</p>
      <h3>Johnson vraj nestíha</h3>
      <p>Podľa medializovaných informácií by sa správa mala týkať najmä údajného ruského zasahovania do verejnej debaty o brexite. Platí však, že obsah správy zatiaľ nie je známy, a pokiaľ ju Johnson neodtajní ani v stredu, keď sa končí aktuálne zasadnutie britského parlamentu, nebude zverejnená skôr ako po decembrových parlamentných voľbách.</p>
      <p>Oficiálnym dôvodom britskej vlády, prečo dokument ešte nezverejnila, je to, že premiér Johnson si ho ešte nestihol dôkladne preštudovať.</p>
      <p>Podľa niektorých britských médií však môže ísť celkom ľahko len o zásterku a skutočným dôvodom je to, že zverejnenie správy by mohlo Johnsonovi pred voľbami uškodiť, keďže by mohlo ukázať, že za burcovaním britskej verejnej mienky v prospech brexitu môžu byť aj sily zo zahraničia.</p>
      <h3>Podozrenie zo skrývania</h3>
      <p><i>„To nie je tak, že premiér nemal v posledných dvoch týždňoch nič iné na práci. Nie je nič neobvyklé na tom, že tá doba je takáto dlhá,“</i> odpovedal v utorok na pôde parlamentu minister zahraničných vecí Christopher Pincher na otázky opozičných poslancov, ako je možné, že premiérovi preštudovanie tak dôležitého dokumentu trvá tak dlho.</p>
      <p><i>„Nemôžeme ten proces urýchliť a riskovať, že tým podkopeme našu národnú bezpečnosť,“</i> povedal Pincher.</p>
      <p>Labouristickej poslankyni Emily Thornberry však Pincherove vysvetlenie nestačilo, a naďalej Johnsonovu vládu podozrieva z toho, že niečo skrýva.</p>
      <p><i>„Ak minister zahraničia všetko toto zmietne zo stola ako konšpiračné teórie a ohováranie a tvrdí, že to nemá nič spoločné so zdržiavaním zverejnenia tejto správy, potom mu odkazujem: Dokážte to! Zverejnite tú správu! V opačnom prípade je tu jediná otázka: Čo potrebujete skrývať?“</i> povedala v parlamente Thornberry.</p>
      <p>Viac k témam: <a href="https://www.webnoviny.sk/tag/parlamentne-volby-vo-velkej-britanii/"><u>parlamentné voľby vo Veľkej Británii</u></a><br/>Zdroj: Webnoviny.sk – <a href="https://www.webnoviny.sk/johnsonova-vlada-nadalej-odmieta-zverejnit-spravu-o-udajnom-ruskom-ovplyvnovani-volieb/"><u>Johnsonova vláda naďalej odmieta zverejniť správu o údajnom ruskom ovplyvňovaní volieb</u></a> © SITA Všetky práva vyhradené.</p>
    </article>
  </body>
</html>