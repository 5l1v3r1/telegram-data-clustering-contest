<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/politika/chudna-novina-za-partiite-nyama-da-plashchat-naem-za-tsentrali-no_news707566.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-05T22:34:00+00:00"/>
    <meta property="og:title" content="Чудна новина за партиите - няма да плащат наем за централи, но..."/>
    <meta property="og:description" content="Все пак ще трябва да дават пари от джоба си за данъци, режийни и текущи ремонти"/>
  </head>
  <body>
    <article>
      <h1>Чудна новина за партиите - няма да плащат наем за централи, но...</h1>
      <h2>Все пак ще трябва да дават пари от джоба си за данъци, режийни и текущи ремонти</h2>
      <address>
        <time datetime="2019-11-05T22:34:00+00:00">05 Nov 2019, 22:34</time>
      </address>
      <p>https://blitz.bg/politika/chudna-novina-za-partiite-nyama-da-plashchat-naem-za-tsentrali-no_news707566.html Blitz.bg</p>
      <figure>
        <img src="https://static.blitz.bg/documents/thumbnails/730/201806/1529939562-1529916710-2111193128.jpg"/>
      </figure>
      <figure>
        <img src="https://bgnesagency.com/wp-content/uploads/2019/11/3666643.jpg"/>
      </figure>
      <p>
        <b>С промени в правилника за прилагане на Закона за държавната собственост наемите на имоти – държавна собственост ще се определят на пазарен принцип на база оценка от независим оценител, а партиите – независимо дали са парламентарно представени или не, както и синдикатите, няма да плащат наем и ще имат право да ги ползват до 10 години, ако плащат данъци, режийни и текущи ремонти.</b>
        <br/>
        <br/>
        <i>
          <b>Сградата, в която се помещава централата на ГЕРБ</b>
        </i>
      </p>
      <p>Проектът на постановление на Министерския съвет за изменение и допълнение на Правилника за прилагане на Закона за държавната собственост предвижда наемните цени на имоти – държавна собственост да се определят на база оценка, извършена от независим оценител, отчитаща условията на конкретния пазар и съобразена с приетите по реда на Закона за независимите оценители стандарти за оценяване.</p>
      <figure>
        <img src="https://bgnesagency.com/wp-content/uploads/2019/11/7169660.jpg"/>
      </figure>
      <p>До сега наемната цена на помещения, предназначени за здравни, образователни и хуманитарни дейности за социално задоволяване нуждите на населението или на юридически лица с нестопанска цел, определени за осъществяване на общественополезна дейност, както и на помещения, предоставени на международни организации, които се предоставят под наем без провеждане на търг, се определя в троен, съответно в петорен размер спрямо наемната цена на жилище със същата полезна площ и показатели.<br/><br/><i><b>Сградата на БСП на Позитано” 20 в столицата</b></i></p>
      <p>Определянето на първоначалната наемна цена при провеждане на търгове за отдаване под наем на имоти – държавна собственост към настоящия момент също става спрямо наемната цена на жилище със същата полезна площ и показатели, като се дава възможност цената да бъде увеличена до 40 пъти в зависимост от реалните пазарни наемни цени за съответния район.</p>
      <p>С предложените промени се цели по-добра защита на държавния и обществения интерес.</p>
      <p>В изпълнение на приетите от Народното събрание изменения в Закона за държавната собственост и Закона за политическите партии, в проекта на Постановление се предвижда още промяна в начина на предоставяне на държавните имоти.</p>
      <figure>
        <img src="https://bgnesagency.com/wp-content/uploads/2019/11/1210832.jpg"/>
      </figure>
      <p>Политическите сили, отговарящи на чл. 31 от Закона за политическите партии, вече няма да заплащат наем, а ще се учредява безвъзмездно право на ползване върху имот – частна държавна собственост, за срок не по-дълъг от 10 години.<br/><br/><i><b>Сградата на Софийската опера и балет, където се помещава “Атака”</b></i></p>
      <p>В разпоредбите на Правилника за прилагане на Закона за държавната собственост е записано изрично, че партиите не могат да използват държавния имот за извършване на икономическа дейност, нито да ги отдават под наем или да ги преотстъпват за ползване. От партийното ръководство ще трябва да декларират, че разполагат с необходимия финансов ресурс за стопанисването на имота.</p>
      <p>Партиите ще заплащат данък недвижими имоти и такса битови отпадъци за имота, всички експлоатационни разходи, както и тези за текущи поправки и ремонти.</p>
      <p>Политическите партии трябва да представят документ, удостоверяващ, че имат парламентарна група или достатъчен брой народни представители да образуват такава.</p>
      <p>Извънпарламентарните партии пък ще трябва да доказват, че на последните избори за народни представители са получили не по-малко от едно на сто от действителните гласове.</p>
      <p>При неплащане на разходите повече от три месеца, както и когато партията престане да отговаря на изискванията на чл. 31 от Закона за политическите партии, договорът се прекратява.</p>
      <p>С промените в Правилника за прилагане на Закона за държавната собственост се разписва подробно и редът за ползване на имоти – частна държавна собственост от синдикатите. При ползването на такива имоти синдикалните организации не могат да осъществяват в тях икономическа дейност, нито да ги отдават под наем или да ги преотстъпват за ползване.</p>
      <p>Синдикатът, на който e предоставен за безвъзмездно ползване имот – частна държавна собственост, също е длъжен да плаща данък недвижими имоти и такса битови отпадъци за него, както и всички експлоатационни разходи и тези за текущи ремонти.<br/><br/>Източник и снимки: БГНЕС</p>
    </article>
  </body>
</html>