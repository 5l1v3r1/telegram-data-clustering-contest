<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_06/treni-cabina-bruciata-roma-guasto-firenze-disagi-tutto-centro-nord-e34ebafa-007c-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Incendio Tiburtina, ritardi treni per cabina bruciata a Roma e maltempo in Lombardia: disagi in tutto il centro nord"/>
    <meta property="og:description" content="All’alba ha preso fuoco l’impianto alla stazione Tiburtina: si ipotizza un gesto doloso. Poi la caduta delle linee aeree, forse per una manovra sbagliata: ritardi a catena fino a Milano e alla Lombardia"/>
  </head>
  <body>
    <article>
      <h1>Incendio Tiburtina, ritardi treni per cabina bruciata a Roma e maltempo in Lombardia: disagi in tutto il centro nord</h1>
      <h2>All’alba ha preso fuoco l’impianto alla stazione Tiburtina: si ipotizza un gesto doloso</h2>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Rinaldo Frignani</a></address>
      <p>Oltre diecimila viaggiatori sono stati assistiti oggi dopo i rallentamenti registrati sulla dorsale dell’Alta velocità Milano-Roma e nel trasporto regionale e metropolitano nei nodi di Milano, Firenze e Roma. Due le cause principali: la cabina elettrica bruciata, forse in modo doloso, alla stazione Tiburtina di Roma e il maltempo in Lombardia. A questo si è aggiunto un <a href="https://corrierefiorentino.corriere.it/firenze/notizie/cronaca/19_novembre_06/incendio-roma-tiburtina-treni-oltre-tre-ore-ritardo-885167ea-0079-11ea-8732-be7de5ed3bbc.shtml">guasto alle linee aeree nella zona di Firenze</a>, forse causato da una manovra sbagliata. Nella Capitale ha preso fuoco all’alba una cabina elettrica all’ingresso dello scalo ferroviario dalla quale dipendono i semafori della tratta che attraversa proprio la stazione. Sul posto alle 4.40 di martedì i vigili del fuoco e la polizia ferroviaria che ha poi chiamato la Scientifica: c’è infatti il sospetto che l’incendio abbia avuto origine dolosa.</p>
      <h4>«Traffico interrotto e poi lentissimo»</h4>
      <p>Il traffico ferroviario notturno è stato interrotto per poi riprendere in parte e a passo d’uomo all’alba di mercoledì. Situazione che è rimasta pressoché invariata fino alle 9 circa con problemi anche all’Alta Velocità. Andamento lento anche per i treni sulla Roma-Fiumicino e in particolare per quelli in uscita dalla stazione. Quando poi si è verificato il guasto nell’area toscana, i disagi sono stati purtroppo amplificati. E intanto sul traffico ferroviario pesavano anche i disagi della Lombardia , dove <a href="https://milano.corriere.it/notizie/cronaca/19_novembre_06/maltempo-cancellazioni-ritardi-rete-ferroviaria-treno-colpito-un-fulmine-paura-viaggiatori-e49d927a-007a-11ea-90df-c7bf97da0906.shtml">un convoglio è stato colpito da un fulmine e tantissime sono state le segnalazioni di ritardi e difficoltà</a> di spostamento.</p>
      <h4>Le indagini della Polfer</h4>
      <p>La Polfer sta svolgendo accertamenti per risalire a cosa sia successo e verificare se effettivamente la cabina sia stata presa di mira da qualcuno. Risale al luglio 2011 il maxi incendio che mise in ginocchio lo scalo ferroviario, anche quella volta per problemi elettrici.</p>
    </article>
  </body>
</html>