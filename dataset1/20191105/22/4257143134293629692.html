<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/05/minden-idok-egyik-legorultebb-bl-meccse-a-stamford-bridge-en"/>
    <meta property="og:site_name" content="infostart"/>
    <meta property="article:published_time" content="2019-11-05T22:03:00+00:00"/>
    <meta property="og:title" content="Minden idők egyik legőrültebb BL-meccse a Stamford Bridge-en"/>
    <meta property="og:description" content="Óriási meccseket hozott a Bajnokok Ligája keddi játéknapja. A Barcelona nem bírt a prágai Slaviával, az Inter 2-0-ról kikapott 3-2-re Dortmundban, s a hab a tortán: a Chelsea 1-4-ről egyenlített az Ajax ellen a Stamford Bridge-en, a hollandok az utolsó húsz percben kettős emberhátrányban futballoztak."/>
  </head>
  <body>
    <article>
      <h1>Minden idők egyik legőrültebb BL-meccse a Stamford Bridge-en</h1>
      <address><time datetime="2019-11-05T22:03:00+00:00">05 Nov 2019, 22:03</time> by <a rel="author">Infostart</a></address>
      <h3>Óriási meccseket hozott a Bajnokok Ligája keddi játéknapja. A Barcelona nem bírt a prágai Slaviával, az Inter 2-0-ról kikapott 3-2-re Dortmundban, s a hab a tortán: a Chelsea 1-4-ről egyenlített az Ajax ellen a Stamford Bridge-en, a hollandok az utolsó húsz percben kettős emberhátrányban futballoztak.</h3>
      <p>
        <i>Élő közvetítésünket a cikk második felében olvashatják vissza, a végeredményeket és csoportállásokat a cikk végén találja.</i>
      </p>
      <p>A Szoboszlai Dominikkal felálló Salzburg 1-1-es döntetlent ért el a Napoli vendégeként a labdarúgó Bajnokok Ligája csoportkörének negyedik fordulójában. A nápolyi csapat sokszor nyomasztó mezőnyfölényben játszott - különösen az első félidőben -, de hiába dolgozott ki rengeteg gólhelyzetet, a pontatlan befejezések miatt azokból csak egyet tudott értékesíteni. A veszélyesen kontrázó osztrák együttesben Szoboszlai kezdőként végig a pályán lehetett, a magyar válogatott játékos a középpályán labdabiztos volt és jól irányított.</p>
      <p>A Napoli ezzel most elmulasztotta a továbbjutást, ám továbbra is kedvező helyzetben van, mivel második csoportjában a Genket legyőző, címvédő Liverpool mögött és négy ponttal előzi meg a harmadik osztrák együttest.</p>
      <p>Az Ajax meglepetésre - és némi szerencsével - az 55. percben már 4-1-re vezetett, de a házigazda Chelsea nem adta fel. A londoniak Azpilicueta góljával kezdték meg a felzárkózást, majd Jorginho második sikeres büntetőjével már egygólosra csökkentették a hátrányukat. Miután a tizenegyes előtt két amszterdamit is kiállítottak, a kettős emberelőnyben lévő Chelsea gyorsan egyenlített, de a hajrában nem tudott újra betalálni, így meg kellett elégednie az egy ponttal.</p>
      <p>A H csoport másik mérkőzésen a Valencia 0-1-ről fordított, és végül gólerős hajrájával 4-1-re győzte le a vendég Lille gárdáját, így az angol és a holland gárdához hasonlóan 7 ponttal áll két körrel a vége előtt.</p>
      <p>Az F csoportban az Internazionale hiába vezetett a szünetben vendégként 2-0-ra, a házigazda Borussia Dortmund fordított. A németeknél a marokkói védő, Asraf Hakimi két góllal zárt. A csoportot a Barcelona vezeti a Dortmund előtt, melytől három ponttal van lemaradva az olasz együttes.</p>
      <h4>Az élő közvetítés</h4>
      <p><b>Zenit–RB Leipzig 0-0:</b> Marcel Halstenberg góljával vezett volna a németek, ám a VAR „közbeszólt”. Nkunkunál látott a visszanézés során a bírói stáb kezezést az akció elején.</p>
      <p><b>Barcelona–Slavia 0-0:</b> A vártnáűl sokkal kiegyenlítettebb a játék, 60 százalékban van a labda a katalánoknál. A 34. perc hozta az eddigi legnagyobb helyzetet, a nagyot sprintelő Mesi lövése utána a labda a kapufáról pattant ki.</p>
      <p><b>Barcelona–Slavia 0-0:</b> Az első félidő utolsó percében a Slavia gólt szerzett, de a játékvezető, helyesen, les címén érvénytelenítette a találatot.</p>
      <p><b>Zenit–RB Leipzig 0-1:</b> Az első félidő 50 (!) percében Diego Demme megszerezte a vezetést, 19 méterről lőtt a kapuba. Megérdemelten szerzett előnyt a német csapat.</p>
      <p><b>Barcelona–Slavia 0-0:</b> Lionel Messi passza után Arturo Vidal a kapuba lőtte a labdát az 59. percben. A játékvezető lest jelzett, s jól döntött, mert a VAR is megerősítette az ítéletet.</p>
      <p><b>Zenit–RB Leipzig 0-2:</b> Marcel Sabitzer góljával már kétgólos előnyben a lipcseiek.</p>
      <p>
        <b>Véget ért a két, hét óra előtt kezdődött mérkőzés. Az RB Leipzig 2-0-ra győzött Szentpéterváron, a Barcelona és a Slavia találkozója, nem kis meglepetésre, 0-0-ra végződött.</b>
      </p>
      <p><b>Chelsea–Ajax 0-1:</b> Egy szabadrúgás után Abraham öngóljával vezetést szereztek a hollandok.</p>
      <p><b>Chelsea–Ajax 1-1:</b> Máris egyenlítettek az angolok, Jorginho kiváló tizenegyesével.</p>
      <p><b>Olympique Lyon–SL Benfica 1-0:</b> A dán Joachim Andersen góljával előnyben a franciák.</p>
      <p><b>Borussia Dortmund–Internazionale 0-1:</b> Ahogyan a Camp Nouban, Németországban is gyorsan előnyt szerzett az Inter Lautaro Martínez révén.</p>
      <p><b>Napoli–Salzburg 0-1:</b> Vezet az osztrák bajnok, az ősz nagy felfedezettje, Erling Braut Haaland büntetőből növelte BL-góljai számát. Mind a négy fordulóban szerzett gólt, összesen már hétnél jár. A dél-koreai Hvang harcolta ki a tizenegyest. A játék képének nem igazán felel meg a Salzburg vezetése, de ez aligha zavarja az osztrák klubért szorítókat.</p>
      <p><b>Liverpool–Genk 1-0:</b> A holland Wijnaldum – Milner átadásából – közelről bevette a belgákkapuját.</p>
      <p><b>Chelsea–Ajax 1-2:</b> Promes, kihasználva, Azpilicueta hibáját és Kepa késlekedését, a kapuba fejelte a labdát.</p>
      <p><b>Valencia–Lille 0-1</b>: Továbbra is jól állnak a vendégcsapatok, mind a hat esti mérkőzésen született már gól. A Lille nagy formában lévő Victor Osimhen góljával került előnybe Spanyolországban. A nigériai csatár kilenc bajnokin hét gólt lőtt eddig a Ligue 1-ben.</p>
      <p><b>Olympique Lyon–SL Benfica 2-0:</b> Dán után holland gólszerző Lyonban, Memphis Depay növelte a hazai előnyét.</p>
      <p><b>Chelsea–Ajax 1-3:</b> Újabb öngól, bár az UEFA Ziyecht adta meg gólszerzőnek. A csatár szinte az oldalvonal mellől, az alapvonaltól öt-hat métere rúgta meg a labdát, ami a túlsó oldalon, a kapufáról talán kifelé pttant volna, ha a vetődő kapus, Kepa arcáról nem kerül a gólvonal mögé.</p>
      <p><b>Dortmund–Internazionale 0-2:</b> Egy olyan játékos növelte az olaszok előnyét, akit minden bizonnyal láthatunk a jövő héten Budapesten, az uruguayi válogatottban. Matías Vecino talált a németek kapujába.</p>
      <p><b>Liverpool–KRC Genk 1-1:</b> Abszolút meglepetés, ha csak nem vesszük azt, hogy ez a vendégcsapatok napja. A belgák a tanzániai (!) Ally Mbwana Samatta révén kerültek egálba.</p>
      <p><b>Napoli–Salzburg 1-1:</b> Kiegyenlítettek az olaszok, Hirving Lozano révén.</p>
      <p><b>Liverpool–KRC Genk 2-1:</b> Oxlade-Chamberlain góljával ismét előnyben a címvédő.</p>
      <p><b>Dortmund–Internazionale 1-2:</b> Szépítettek a németek, a marokkói Asraf Hakimi talált az Inter kapujába.</p>
      <p><b>Chelsea–Ajax 1-4:</b> Bár az angolok kezdték jobban a félidőt, az Ajax növelte az előnyét, Donny van de Beek sorozatban a negyedik idegenbeli BL-találkozóján is eredményes volt.</p>
      <p><b>Chelsea–Ajax 2-4:</b> Az eddig meglehetősen bizonytalan Azpilicueta megszerezte a második gólját a Bajnokok Ligájában. Nem ma, hanem összesen.</p>
      <p><b>Dortmund–Internazionale 2-2:</b> Kisért Conténak a Camp Nou emléke? A Dortmund kiegyenlített, mégpedig Julian Brandt góljával.</p>
      <p><b>Valencia–Lille 1-1:</b> Dani Parejo belőtte a megítélt büntetőt.</p>
      <p><b>Chelsea–Ajax 3-4:</b> A 70. percben Gianluca Rocchi 30 másodperc alatt kiállítota Daley Blindet (második sárgával), aztán tizenegyest ítélt kezezés miatt a Chelsea javára, aztán kiállította a büntető előtt szabálytalankodó Veltmant is (ugyancsak második sárga). Jorginho lőtte a büntetőt a kilenc főnyire fogyott hollandok ellen, a kapuba. Ten Hag azonnal cserélt, miután mindkét belső védőjét elveszítette.</p>
      <p><b>Chelsea–Ajax 4-4:</b> Megőrül a Stamford Bridge, Zouma fejese után a labda kipattant a lécről, Reece James pedig berúgta a kipattanót.</p>
      <p><b>Chelsea–Ajax 4-4:</b> A labda húsz másodpercen át flipperezett az Ajax kapuja előtt, aztán Azpilicueta végül csak bevágta a kapuba. A Chelsea ünnepelt, a VAR döntött: a spanyolnak a kezére pattant a labda.</p>
      <p><b>Dortmund–Internazionale 3-2:</b> Elképesztő! Hakimi újabb góljával már vezet a Dortmund.</p>
      <p><b>Olympique Lyon–SL Benfica 2-1</b>: Haris Seferovic a góljával kicsit visszaadta a reményt a Benficának.</p>
      <p><b>Valencia–Lille 2-1:</b> Fordított a spanyol csapat, Adama Soumaoróról saját kapujába került a labda.</p>
      <p><b>Valencia–Lille 3-1:</b> Újabb gól, a szerzője Geoffrey Kondogbia</p>
      <p><b>Valencia–Lille 4-1:</b> A Lille összecsuklott a végére, Ferran Torres neve is a gólszerzők között.</p>
      <p><b>Olympique Lyon–SL Benfica 3-1:</b> Bertrand Traore szerezte a nap utolsó gólját.</p>
      <p>
        <b>Végeredmények</b>
      </p>
      <p><b>E-csoport: Liverpool–Genk 2-1, Napoli–RB Salzburg 1-1. </b>A csoport állása: 1. Liverpool 9 pont, 2. SSC Napoli 8, 3. Salzburg 4, 4. Genk 1</p>
      <p><b>F-csoport: Barcelona–Slavia 0-0, Dortmund–Internazionale 3-2. </b>A csoport állása: 1. FC Barcelona 8 pont, 2. Borussia Dortmund 7, 3. Internazionale 4, 4. Slavia Praha 2</p>
      <p><b>G-csoport: Zenit–RB Leipzig 0-2, Lyon–Benfica 3-1. </b>A csoport állása: 1. RB Leipzig 9 pont, 2. Olympique Lyon 7, 3. Zenit 4, 4. Benfica 3</p>
      <p><b>H-csoport: Chelsea–Ajax 4-4, Valencia–Lille 4-1. A csoport állása: 1. Ajax Amsterdam 7 pont (10-5), 2. Chelsea 7 (7-6), 3. Valencia 7 (6-5), 4. Lille 1. </b>A csoport állása: 1. Ajax 7 pont (10-5), 2. Chelsea 7 (7-6), 3. Valencia 7 (6-5), 4. Lille 1</p>
      <p>
        <i>Nyitókép: Twitter/Chelsea</i>
      </p>
    </article>
  </body>
</html>