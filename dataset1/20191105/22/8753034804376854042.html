<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/aenergi/i/4ql0qR/havforskningsinstituttet-ber-regjeringen-droppe-havvind-utenfor-hammerfest"/>
    <meta property="og:site_name" content="Aftenbladet"/>
    <meta property="article:published_time" content="2019-11-05T22:22:51+00:00"/>
    <meta property="og:title" content="Havforskningsinstituttet ber regjeringen droppe havvind utenfor Hammerfest"/>
    <meta property="og:description" content="Av hensyn til sårbare økosystemer i havet anbefaler Havforskningsinstituttet regjeringen å droppe havvindprosjekter i sårbare områder, som utenfor Hammerfest."/>
  </head>
  <body>
    <article>
      <h1>Havforskningsinstituttet ber regjeringen droppe havvind utenfor Hammerfest</h1>
      <h2>Av hensyn til sårbare økosystemer i havet anbefaler Havforskningsinstituttet regjeringen å droppe havvindprosjekter i sårbare områder, som utenfor Hammerfest.</h2>
      <address><time datetime="2019-11-05T22:22:51+00:00">05 Nov 2019, 22:22</time> by <a rel="author">NTB</a></address>
      <p>Det skriver instituttet i sitt <a href="https://www.imr.no/hi/nyheter/2019/november/hi-rar-fra-havvind-i-sarbare-omrade">høringssvar </a>til regjeringens forslag om å åpne noen utvalgte havområder for havbaserte vindkraftanlegg.</p>
      <p>Havforskningsinstituttet fraråder bygging av havvind i området Sandskallen-Sørøya utenfor Hammerfest, samt i deler av området Sørlige Nordsjø II, som ligger på grensa til Danmark.</p>
      <p>– Sandskallen-Sørøya bør ikke åpnes for utbygging. Området ligger inntil et av verdens nordligste registrerte korallrev og er innenfor gyteområdene for lodde og gytevandringsruter for torsk, heter det i høringssvaret.</p>
      <p>Havforskningsinstituttet fraråder ikke havvind på Utsira Nord, men påpeker at området kun er egnet for flytende anlegg på grunn av dybdeforholdene.</p>
      <p>Forskerne ved instituttet anbefaler videre detaljert kartlegging og studier av områdene som er planlagt brukt i havvindprosjekter, samt overvåking i forbindelse med eventuell bygging.</p>
    </article>
  </body>
</html>