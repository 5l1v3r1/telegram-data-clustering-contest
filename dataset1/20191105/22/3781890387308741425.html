<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740177"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T22:22:00+00:00"/>
    <meta property="og:title" content="'หงส์'เฉือนหวิว'เกงค์' 'เชลซี'เจ๊า'อาแจ็กซ์'9คนสุดมัน4-4"/>
    <meta property="og:description" content="'หงส์แดง' เปิดรังเฉือนหวิว 'เกงค์' ด้าน 'สิงห์บลูส์' เจ๊า 'อาแจ็กซ์' ที่เหลือเก้าคนสุดมัน 4-4"/>
  </head>
  <body>
    <article>
      <h1>'หงส์'เฉือนหวิว'เกงค์' 'เชลซี'เจ๊า'อาแจ็กซ์'9คนสุดมัน4-4</h1>
      <address>
        <time datetime="2019-11-05T22:22:00+00:00">05 Nov 2019, 22:22</time>
      </address>
      <p>
        <b>"หงส์แดง" เปิดรังเฉือนหวิว "เกงค์" ด้าน "สิงห์บลูส์" เจ๊า "อาแจ็กซ์" ที่เหลือเก้าคนสุดมัน 4-4</b>
      </p>
      <p>การแข่งขันฟุตบอลยูฟ่า แชมเปี้ยนส์ ลีก ฤดูกาล 2019-20 รอบแบ่งกลุ่ม นัด 4 เมื่อวันอังคารที่ผ่านมา ในกลุ่ม E "หงส์แดง" ลิเวอร์พูล แชมป์เก่าจากอังกฤษ เปิดรังแอนฟิลด์ เฉือนหวิว เกงค์ จากเบลเยียม 2-1 เจ้าถิ่นได้ประตูจาก จอร์จินิโอ ไวจ์นัลดุม นาที 14, อเล็กซ์ อ็อกซ์เลด-แชมเบอร์เลน นาที 53 ทางทีมเยือนได้ประตูจากลูกโหม่งของ เอ็มบาวา ซามัตตา นาที 41 ชัยชนะเกมนี้ทำให้ ลิเวอร์พูล มี 9 คะแนน จาก 4 นัด นำเป็นอันดับ 1 ของกลุ่ม ส่วน เกงค์ มีแต้มเดียวเท่าเดิมแข่งเท่ากัน จมบ๊วยของกลุ่ม<br/><br/>ผลอีกหนึ่งคู่ นาโปลี (อิตาลี) เสมอ ซัลซ์บวร์ก (ออสเตรีย) 1-1<br/><br/>ด้านในกลุ่ม H "สิงห์บลูส์" เชลซี อีกหนึ่งตัวแทนจากอังกฤษ เปิดรังสแตมฟอร์ด บริดจ์ เสมอกับ อาแจ็กซ์ อัมสเตอร์ดัม จากเนเธอร์แลนด์ อย่างสุดมัน 4-4 ในเกมที่ทีมเยือนเหลือผู้เล่นแค่ 9 คน</p>
      <figure>
        <img src="https://www.dailynews.co.th/admin/upload/20191106/news_NiqsBiudbf053515_533.jpg?v=20191106084?v=6816"/>
      </figure>
      <p>เกมนี้เจ้าถิ่นได้ประตูจาก จอร์จินโญ นาทีที่ 4 (จุดโทษ) และ 71 (จุดโทษ), เซซาร์ อัซปิลิกวยตา นาที 63, รีซ เจมส์ นาที 74 ทางทีมเยือนได้ประตูจาก แทมมี อับราฮัม ทำเข้าประตูตัวเอง นาทีที่ 2, ควินซี โพรเมส นาที 20, เกปา อาร์ริซาบาลากา ทำเข้าประตูตัวเอง นาที 35, ดอนนี ฟาน เดอ เบ็ค นาที 55 สำหรับผู้เล่นที่ถูกไล่ออกของ อาแจ็กซ์ ได้แก่ ดาลีย์ บลินด์ นาที 68 กับ โจเอล เวลต์มัน นาที 69<br/><br/>ผลอีกหนึ่งคู่ บาเลนเซีย (สเปน) ชนะ ลีลล์ (ฝรั่งเศส) 4-1<br/><br/>สรุปคะแนนของกลุ่มนี้หลังเตะผ่านไป 4 นัด อาแจ็กซ์, เชลซี และ บาเลนเซีย มี 7 คะแนน จาก 4 นัดเท่ากัน ส่วน ลีลล์ มีคะแนนเดียว จมบ๊วยของกลุ่ม<br/><br/>ผลคู่อื่น ๆ มีดังต่อไปนี้<br/><b>กลุ่ม F</b><br/>บาร์เซโลนา (สเปน) เสมอ สลาเวีย ปราก (เช็ก) 0-0<br/>โบรุสเซีย ดอร์ทมุนด์ (เยอรมนี) ชนะ อินเตอร์ มิลาน (อิตาลี) 3-2<br/><b>กลุ่ม G</b><br/>เซนิต เซนต์ ปีเตอร์เบิร์ก (รัสเซีย) แพ้ แอร์เบ ไลป์ซิก (เยอรมนี) 0-2<br/>โอลิมปิก ลียง (ฝรั่งเศส) ชนะ เบนฟิกา (โปรตุเกส) 3-1.</p>
    </article>
  </body>
</html>