<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814199.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T22:43:00+00:00"/>
    <meta property="og:title" content="واکنش نتانیاهو به گام چهارم برجامی ایران"/>
    <meta property="og:description" content="به گزارش فارس، «بنیامین نتانیاهو»، نخست‌وزیر رژیم صهیونیستی امروز سه‌شنبه به تصمیم ایران برای برداشتن چهارمین گام در جهت کاستن از تعهداتش ذیل برجام واکنش نشان داد. "/>
  </head>
  <body>
    <article>
      <h1>واکنش نتانیاهو به گام چهارم برجامی ایران</h1>
      <address>
        <time datetime="2019-11-05T22:43:00+00:00">05 Nov 2019, 22:43</time>
      </address>
      <p>نخست‌وزیر رژیم رژیم صهیونیستی روز سه‌شنبه به تصمیم ایران برای برداشتن چهارمین گام در جهت کاستن از تعهداتش در برجام واکنش نشان داد.</p>
      <p>به گزارش فارس، «بنیامین نتانیاهو»، نخست‌وزیر رژیم صهیونیستی امروز سه‌شنبه به تصمیم ایران برای برداشتن چهارمین گام در جهت کاستن از تعهداتش ذیل برجام واکنش نشان داد. </p>
      <p>نتانیاهو گفت: «در شرایطی که ایران در تلاش برای توسعه برنامه تسلیحات هسته‌ای خود و توسعه غنی‌سازی اورانیوم برای ساختن بمب هسته‌ای است من یک بار دیگر تکرار می‌کنم: ما هیچ‌گاه اجازه نمی‌دهیم ایران اقدام به ساخت سلاح هسته‌ای کند.»</p>
      <p>نخست‌وزیر رژیم صهیونیستی که رژیم تحت امر او تنها دارند سلاح‌های هسته‌ای در منطقه غرب آسیا است در ادامه گفت: «این مسئله فقط مربوط به امنیت و آینده ما نیست بلکه مربوط به آینده خاورمیانه و دنیا است.»</p>
      <p>«علی‌اکبر صالحی»، معاون رئیس‌جمهور اسلامی ایران و رئیس سازمان انرژی اتمی تصریح کرده که ایران از فردا در فردو و با حضور بازرسان آژانس دست به غنی‌سازی تا سقف 5 درصد خواهد زد.</p>
      <p>اقدامات ایران در کاهش تعهدات برجامی ذیل سازوکار بندهای 36 و 37 توافق هسته‌ای وین صورت می‌گیرند.</p>
      <p>واشنگتن بعد از خروج از برجام در راستای سیاستی موسوم به «فشار حداکثری» به اقداماتی تحریک‌آمیز مانند قرار دادن نام سپاه پاسداران انقلاب اسلامی در فهرست سازمان‌های اصطلاحاً تروریستی، اعزم یک ناوگروه، چند بمب‌افکن بی‌-۵۲ و چند جنگنده اف-۲۲ به منطقه و تحریم وزیر خارجه ایران روی آورده است. </p>
      <p>دولت آمریکا در تازه‌ترین اقدام تحریک‌آمیز دوشنبه اعلام کرد نام ۹ فرد از مقام‌های ارشد ایران و یک نهاد را به فهرست تحریمی این کشور علیه ایران اضافه کرده است. </p>
      <p> ایران در واکنش به خروج آمریکا از برجام و تحریم‌های این کشور در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست. </p>
      <p>جمهوری اسلامی ایران تا کنون در سه گام گام از تعهدات خود کاسته و اعلام کرده گام چهارم در این راستا را از فردا (چهارشنبه) برخواهد داشت و تزریق گاز به سانتریفیوژهای نصب‌شده در تأسیسات زیرزمینی فردو را آغاز می‌کند. بر اساس برجام، این تأسیسات قرار بود به مرکز تحقیق و توسعه و تولید ایزوتوپ‌های پایدار بدل شود.</p>
      <p>نخست‌وزیر رژیم صهیونیستی در بخش دیگری از ادعاهایش گفت: «ایران همه جا خشونت‌پراکنی می‌کند. به دنبال محصور کردن اسرائیل است. به دنبال تهدید اسرائیل است. به دنبال نابودی اسرائیل است. ما مبارزه می‌کنیم.»</p>
    </article>
  </body>
</html>