<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/natura/18544687-acord-pentru-salvarea-sturionilor-din-sud-estul-europei"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Acord pentru salvarea sturionilor din sud-estul Europei, semnat în România"/>
    <meta property="og:description" content="Zeci de specialişti în piscicultură au semnat ieri Declaraţia de la Galaţi, un document care vizează salvarea populaţiei de sturioni din sud-estul Europei. Acesta prevede înfiinţarea unor ferme pentru sturioni, monitorizarea peştilor, dar şi extinderea prohibiţiei."/>
  </head>
  <body>
    <article>
      <h1>Acord pentru salvarea sturionilor din sud-estul Europei, semnat în România</h1>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5108/18544687/1/sturion-pixabay-descopera.jpg"/>
      </figure>
      <p>Zeci de specialişti în piscicultură au semnat ieri Declaraţia de la Galaţi, un document care vizează salvarea populaţiei de sturioni din sud-estul Europei. Acesta prevede înfiinţarea unor ferme pentru sturioni, monitorizarea peştilor, dar şi extinderea prohibiţiei.</p>
      <p>Declaraţia de la Galaţi a fost semnată la finalul unei întâlniri la care au participat specialişti, oficiali şi reprezentanţi ai instituţiilor piscicole din România şi din alte 17 ţări din Europa şi America de Nord, potrivit Mediafax.</p>
      <p>„Documentul se numeşte Declaraţia de la Galaţi şi vizează conservarea sturionilor din bazinul Dunării şi Mării Negre. Este primul document de acest tip din România (...) Se întrevăd noi modalităţi de finanţare pentru diferite proiecte. Practic este o continuare firească a demersurilor începute la Berna unde a fost redactat Planul european pentru conservarea sturionilor. La Berna am construit o maşină, la Galaţi am construit drumul. Totul este în conformitate cu strategiile autorităţilor europene şi române. Recomandările sunt multiple şi vizează înfiinţarea de &lt;ferme&gt; pentru sturioni, monitorizarea peştilor, încurajarea comunităţilor de pescari prin diferite măsuri alternative de dezvoltare, extinderea prohibiţiei. Maturitatea sexuală la unii peşti se atinge la 21-22 de ani. Din 2006 a fost prohibiţie până în 2016, apoi a fost extinsă până în 2020”, a declarat Tudor Ionescu, şeful Centrului de Cercetare şi Dezvoltare pentru Sturioni, Habitate Acvatice şi Biodiversitate din cadrul Universităţii Dunărea de Jos din Galaţi.</p>
      <p>În cadrul întâlnirii, pentru prima dată au stat la aceeaşi masă şi au gândit strategii comune oficiali care se ocupă de protecţia speciilor din toate ţările riverane Dunării şi Mării Negre.</p>
      <p>„Am adunat la Galaţi 120 delegaţi din cadrul administraţiilor pescăriilor şi mediului, apelor, din 18 ţări, plus Comisia Europeană. Nu a fost o întâlnire pur ştiinţifică, s-au creionat politici pentru conservarea sturionilor, a fost atipică. Au participat cei mai importanţi experţi în sturioni din Europa, unii din afara continentului european. Au fost şi numeroşi oficiali din cadrul organismelor de stat care se ocupă de protecţia speciilor, au fost reprezentate toate statele riverane Dunării şi Mării Negre, pentru prima dată au stat la aceeaşi masă, au gândit strategii comune”, a precizat Tudor Ionescu.</p>
      <p>Conferinţa de la Galaţi a fost organizată de Universitatea „Dunărea de Jos”, împreună cu DSTF (Task Force Dunărea Sturgeon), Ministerul Apelor şi Pădurilor din România, Ministerul Mediului din România, ANPA (Agenţia Naţională pentru Pescuit şi Acvacultură), WSCS (World Sturgeon Conservation Society) şi WWF (World Wide Fund for Nature), sub patronajul Preşedinţiei Române a SUERD (Strategia UE pentru regiunea Dunării) şi a Academiei Române.</p>
      <related>
        <a href="https://www.descopera.ro/natura/17846382-pesti-zona-lipsita-oxigen"/>
      </related>
      <related>
        <a href="https://www.descopera.ro/natura/17219183-cauza-surprinzatoare-a-decimarii-populatiilor-de-pesti-dintr-un-rau-in-africa-se-sufoca-din-cauza-fecalelor-hipopotamilor"/>
      </related>
      <related>
        <a href="https://www.descopera.ro/natura/17073114-rariphotic-noua-zona-oceanica-ce-abunda-de-specii-necunoscute-de-pesti"/>
      </related>
      <related>
        <a href="https://www.descopera.ro/natura/16562991-fenomen-bizar-in-natura-mai-multi-pesti-masculi-au-inceput-sa-depuna-icre"/>
      </related>
      <related>
        <a href="https://www.descopera.ro/natura/16226117-experimentul-care-schimba-tot-ce-stiai-despre-pesti-descoperirea-uluitoare-a-cercetatorilor"/>
      </related>
      <related>
        <a href="https://www.descopera.ro/natura/15553918-teorie-inedita-legata-de-pesti-si-oamenii-ar-putea-fi-pesti-foto"/>
      </related>
      <related>
        <a href="https://www.descopera.ro/natura/15108987-metoda-inedita-folosita-de-americani-pentru-a-introduce-pesti-intr-un-lac-de-munte-video"/>
      </related>
      <related>
        <h4>Citeşte şi</h4>
        <a href="https://www.descopera.ro/natura/18527158-un-nepalez-fost-soldat-britanic-a-cucerit-toate-cele-14-varfuri-muntoase-de-peste-8000-de-metri-in-jumatate-de-an"/>
        <a href="https://www.descopera.ro/natura/18522373-un-chinez-si-a-taiat-un-deget-deoarece-credea-ca-veninul-viperei-care-l-a-muscat-il-va-omori"/>
        <a href="https://www.descopera.ro/natura/18521359-o-bucata-de-gheata-veche-de-doua-milioane-de-ani-ofera-indicii-cu-privire-la-istoria-gazelor-cu-efect-de-sera"/>
        <a href="https://www.descopera.ro/natura/18517772-compania-care-produce-cele-mai-multe-deseuri-din-plastic"/>
      </related>
    </article>
  </body>
</html>