<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_06/conte-contro-l-inter-la-sconfitta-dortmund-gravi-errori-estate-859015ce-0024-11ea-86c6-d2f1a0d8af2e.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Conte contro l’Inter dopo la sconfitta di Dortmund: «Gravi errori in estate»"/>
    <meta property="og:description" content="L’allenatorer durissimo nel dopo partita: «Ai ragazzi non posso dire niente, questa sconfitta è una ferita e mi auguro che anche altri la sentano come me»"/>
  </head>
  <body>
    <article>
      <h1>Conte contro l’Inter dopo la sconfitta di Dortmund: «Gravi errori in estate»</h1>
      <h2>L’allenatorer durissimo nel dopo partita: «Ai ragazzi non posso dire niente, questa sconfitta è una ferita e mi auguro che anche altri la sentano come me»</h2>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Alessandro Bocci</a></address>
      <p>Un tempo, il primo, perfetto. Un altro, il secondo, disastroso. L’Inter di Coppa è una specie di dottor Jekyill e mister Hyde. Era già successo al Camp Nou, al cospetto del Barcellona di Messi. La storia si ripete dentro il Westfalenstadion. La squadra di Conte sino all’intervallo non sbaglia niente: l’approccio, la tattica, il gioco. Rompe subito l’equilibrio con Lautaro, allunga prima dell’intervallo con Vecino. Nel mezzo solo complimenti. Per l’atteggiamento, l’equilibrio, la forza. Tutto gira alla perfezione. Un 2-0 che ammutolisce persino il muro giallo tedesco. Poi, all’improvviso e senza una ragione apparente, i contiani staccano la spina e la festa diventa un incubo: da 0-2 a 3-2 nello spazio di 26 minuti di terrore nerazzurro in cui il Borussia torna a essere un mostro a sette teste, imbattibile. Hakimi segna una doppietta, nel mezzo il 2-2 di Brandt, servito magistralmente da Alcacer, entrato una manciata di secondi prima.</p>
      <h4>Difesa in bambola</h4>
      <p>L’Inter non c’è più, in bambola. La difesa, che sino all’intervallo aveva sventato qualsiasi minaccia, cede di schianto. Ma niente funziona. Brozovic, impeccabile all’inizio, viene travolto. Candreva, che avvia l’azione del primo gol interista e confeziona l’assist per il raddoppio, risucchiato amaramente nel vortice di una partita pazzesca. Anche Lukaku si perde e viene sostituito. Conte in panchina è annichilito. Prova a cambiare spartito, toglie lo sciagurato Biraghi, devastato dalle accelerazioni formidabili di Sancho, inserisce Lazaro e poi Politano e Sensi per aiutare Lautaro, rimasto solo. Ma è tutto inutile. La sconfitta è una bastonata terribile sulle ambizioni dell’Inter. L’unica buona notizia è che, per effetto dei risultati nello scontro diretto, sarebbe davanti ai tedeschi in caso di arrivo a pari punti. Ma la realtà adesso è un’altra e la qualificazione agli ottavi appesa a un filo sottilissimo. Potrebbero servire due vittorie, a Praga contro lo Slavia e in casa con il Barcellona.</p>
      <h4>Conte contro la società</h4>
      <p>Conte, nervosissimo, non ci sta. L’attacco alla società è diretto e potrebbe sconvolgere gli equilibri: «Mi sono scocciato di ripetere sempre le stesse cose, magari venisse qualche dirigente a dire qualcosa. Sono stufo., In estate sono stati fatti errori gravi. Se vogliamo provare a essere competitivi bisogna essere attrezzati. La programmazione l’ho fatta io con i dirigenti, magari mi sono fidato di qualche situazione e non avrei dovuto. E mi riferisco ai limiti della rosa. Ai ragazzi non posso dire niente, questa sconfitta è una ferita e mi auguro che anche altri la sentano come me». Parole dure, amare, crude. Peccato perché il primo tempo dell’Inter è davvero sontuoso. E se Lukaku è l’uomo simbolo del campionato, Lautaro si conferma re di Coppa: il suo terzo gol in Champions sembra il ghiotto antipasto di una serata memorabile. E invece è solo un’illusione. Come il raddoppio di Vecino, un inutile capolavoro, un’azione da antologia del calcio con 14 tocchi nello spazio di 52 secondi. L’Inter nella ripresa crolla. E la notte fredda diventa nera. Come il futuro in Champions.</p>
    </article>
  </body>
</html>