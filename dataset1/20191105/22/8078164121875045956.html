<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cultura/19_novembre_06/veltroni-nuovo-libro-imperfetti-indagano-bosco-romano-25a8e2d8-00bc-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Veltroni, il nuovo libro: gli imperfetti indagano nel bosco romano"/>
    <meta property="og:description" content="Esce per Marsilio «Assassinio a Villa Borghese», esordio in giallo dell’autore. Delitti e misteri nel parco della Capitale, sede nel romanzo di un nuovo commissariato"/>
  </head>
  <body>
    <article>
      <h1>Veltroni, il nuovo libro: gli imperfetti indagano nel bosco romano</h1>
      <h2>Esce per Marsilio «Assassinio a Villa Borghese», esordio in giallo dell’autore. Delitti e misteri nel parco della Capitale, sede (nel romanzo) di un nuovo commissariato</h2>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">MAURIZIO DE GIOVANNI</a></address>
      <p>C’è un grande, piccolo mistero nel multiforme e polifonico panorama del romanzo nero italiano. Niente di strano, direte voi: questa letteratura è in fondo basata proprio sui misteri, e sulla parziale o totale rivelazione degli stessi. E se è vero che nel mondo la crime fiction ha centinaia di forme e misure e una straordinaria varietà di linguaggi, nel nostro Paese la diversità dei luoghi e le differenze socioeconomiche che rendono peculiari regioni e città rendono di per sé vario e composito l’esercizio di una scrittura che è senza dubbio il veicolo di maggior successo per quel meraviglioso viaggio che è la lettura.</p>
      <figure>
        <img src="https://images2.corriereobjects.it/methode_image/2019/11/06/Cultura/Foto%20Cultura%20-%20Trattate/veltroni-klAF-U3150607374652gnB-140x180@Corriere-Web-Sezioni.jpg?v=201911062026"/>
        <figcaption>«Assassinio a Villa Borghese» di Walter Veltroni esce il 7 novembre per Marsilio (pp. 208, euro 14). Il libro inaugura la nuova collana le Lucciole, dedicata a indagini brevi di autori italiani che mescolano suspense, commedia e sentimenti: la seconda uscita sarà «Tracce dal silenzio» di Lorenza Ghinelli</figcaption>
      </figure>
      <p><b>Così come, a fronte di un’atmosfera sostanzialmente uniforme per il mondo scandinavo</b>, si può dire che il mistery americano è metropolitano o rurale, così come le banlieu parigine e le periferie spagnole caratterizzano i migliori noir di quei Paesi, in Italia leggere di Sicilia o di Puglia, di Emilia o di Nordest, di Liguria o di Friuli attraverso la penna dei principali autori di genere dà l’impressione di differenze di clima e temperatura che fanno pensare a paesaggi di altri emisferi. E ciò avviene anche per le città, perché Milano, Napoli, Torino, Bari, Palermo mantengono una propria identità anche in contrapposti contesti.</p>
      <p><b>Ma un mistero c’è, ed è Roma. Il racconto della capitale è qualcosa di unico e particolare</b>. Le distanze, le barriere, gli stessi linguaggi cambiano di quartiere in quartiere e alterano un’uniformità narrativa che consentirebbe, come per le altre grandi città, un racconto parziale ma univoco. Per questo i romanzi di De Cataldo e quelli di Costantini, per esempio, muovono attraverso i personaggi passi decisi in uno o nell’altro ambiente, visitando e percorrendo strade enormi e buie e confini invisibili ma non meno invalicabili di quelli che esistono tra una nazione e l’altra; rendendo ben comprensibile che da Gadda e dal suo Pasticciaccio è passato un tempo ben superiore agli anni effettivamente trascorsi, e che le due epoche sono pianeti lontani.</p>
      <p><b>È perciò con grande curiosità che ci si accosta a quest’altro punto di vista</b>, promettente sin dalle premesse. Assassinio a Villa Borghese — in libreria da dal 7 novembre per Marsilio — è un romanzo veloce e incisivo, che racconta una storia e che non vuole, come una storia deve fare, enunciare messaggi: eppure ne esce un quadro di devastata modernità che tanto e forse troppo assomiglia all’aria che si respira camminando per la città.</p>
      <p><b>Il primo esercizio doveroso da compiere è separare la narrazione dal suo autore</b>. Veltroni il politico, il raffinato uomo di cultura, l’appassionato regista cinematografico; Veltroni il sindaco, il custode della memoria, il combattente sociale. Il rischio dell’invadenza, della forzata identificazione, della necessaria riconduzione a quella voce e a quello sguardo così noti (e tanto amati da molti) sussiste, e sarebbe un gran peccato perché allontanerebbe ingiustamente dalla complessità e dalla profondità di una lettura che, come questo genere ha l’obbligo di fare, offre diversi piani.</p>
      <p><b>Il piano principale è la storia. Un fitto, intricato mistero che si impianta e si ramifica </b>attorno a una serie di efferate uccisioni, atroci e legate fra loro in un’incomprensibile sequenza, in un luogo che fa parte dell’identità di una città e forse di un intero Paese, il parco pubblico urbano più grande d’Italia («più della Città del Vaticano e un po’ meno del Principato di Monaco»). Dove si decide di porre la sede di un nuovo commissariato, riempito di rifiuti solidi inurbani, poliziotti di scarto di cui altrove non sembra esserci bisogno: il narcolettico, il miope, l’ipocondriaco, i gemelli bigotti, il discriminato e la miss senza difetti ma piena di complessi. E l’indagine nasce e si svolge in quel luogo fatto di ombre e di pericolo, in un bosco di notte come nelle favole, pieno di lupi senza volto. La storia soddisferà eccome gli appassionati: una trama solida e forte, allucinata a tratti ma sempre conseguenziale, animata da colpi di scena e sovvertimenti di pregiudizi sapientemente assecondati, condita da ironia ben disseminata. Il lettore potrà gestire i propri indizi e costruire la propria soluzione, ma saremmo curiosi di sapere in quanti riusciranno a trovare il bandolo fino alle ultime pagine, in una rapida corsa senza fiato verso un finale che si parerà subito dietro l’ultima curva, quando ormai sarà troppo tardi per rallentare.</p>
      <p><b>Il secondo piano di lettura </b>è quello delle imperfezioni.</p>
      <p><b>Non è, quello di Veltroni, il romanzo degli stereotipi</b>. Non aspettatevi di trovare personaggi il cui comportamento sia intuibile in anticipo, che siano definiti nei confini e riconoscibili nelle reazioni: e ciò avviene per l’utilizzo sapiente delle imperfezioni. Da un lato e dall’altro della barricata, vittime e colpevoli e investigatori sono profondamente imperfetti, portatori di paranoie e follie e inclinazioni e fobie, patologici e refrattari all’aiuto e alle relazioni. Ne viene fuori l’acuta metafora di una vita quotidiana fatta di profonde solitudini digitalmente connesse, di immagini mostrate di sé che divergono profondamente dalla realtà e che alla fine sono assolutamente rivelatrici di un sottomondo di segno opposto a quello che cammina in superficie.</p>
      <p><b>Nella scrittura limpida, nella definizione dei ruoli e nella descrizione dell’ambientazione</b>, l’enunciato di questo racconto è semplice e terribile: camminiamo per una strada nel bosco, e crediamo di conoscere quel bosco. Ma non abbiamo la minima idea di chi si nasconda negli anfratti, né di quello che cammina dentro i tombini; quelle belve non sono altro che una faccia di noi stessi.</p>
      <p><b>È vero quello che diceva il grande Leonard Cohen: è dalle crepe che entra la luce</b>. Ma dalle crepe, sembra dire Veltroni, passa anche il buio. E il terribile odore delle anime in decomposizione di una città che annaspa disperata per riemergere dal proprio medioevo.</p>
      <h4>Gli appuntamenti</h4>
      <p>Il giallo di Walter Veltroni sarà presentato a Roma il 13 novembre (ore 18.30, Casa del Cinema, con Franco Gabrielli e Franca Leosini); a Torino il 14 (ore 18, Circolo dei lettori, con Luciana Littizzetto); a Cuneo, al festival scrittorincittà, il 15 novembre (ore 18.30, con Saverio Simonelli) e a Bookcity Milano sabato 16 (ore 19 Triennale, Spazio Agorà, con Lorenza Ghinelli, modera Roberta Scorranese).</p>
    </article>
  </body>
</html>