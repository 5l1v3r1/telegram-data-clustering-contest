<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/cards/xiaomi-mi-note-10-foto-108-megapixel-arrivano-anche-tv-mi-4s/xiaomi-perche-cresce_principale.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Xiaomi Mi Note 10 con foto da 108 Megapixel. Arrivano anche i tv Mi 4S"/>
    <meta property="og:description" content="L'emergente marchio cinese festeggia il milione di telefoni venduti in Italia spingendo su un hardware mostruoso a un prezzo aggressivo (599 euro): 5 fotocamere, dalla macro allo zoom 10X ibrido e 50X digitale"/>
  </head>
  <body>
    <article>
      <h1>Xiaomi Mi Note 10 con foto da 108 Megapixel. Arrivano anche i tv Mi 4S</h1>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Paolo Ottolina, inviato a Madrid</a></address>
      <p>Tra la miriade di produttori di smartphone, se dovessimo spendere un nome, e un nome solo, di un'azienda che pare in rampa di lancio allora quel nome sarebbe <b>Xiaomi</b>. <br/>Da quando è sbarcata ufficialmente in Italia, nella primavera del 2018, l’azienda cinese fondata nel 2010 da Lei Jun, è in una chiara spirale ascendente. Almeno dalle nostre parti, visto che in Cina ha perso quote sotto i colpi di <b>Huawei</b>, sempre più leader nella madrepatria. In Europa invece Xiaomi corre veloce: è arrivata al <b>9,6% del mercato </b>(dati Canalys, Q2 2019), beneficiando delle difficoltà proprio di Huawei, e ha il podio nel mirino. Modelli come il <b>Redmi Note 7 </b>sono una costante nella top 10 dei modelli più venduti. C’è una community di fan (i “Mi Fan”) nutrita e coesa. In Italia sono 10 i Mi Store ufficiali aperti in poco più di un anno ed è stato festeggiato il milione di smartphone venduti da inizio 2019.</p>
      <figure>
        <img src="https://images2.corriereobjects.it/methode_image/2019/11/05/Tecnologia/Foto%20Tecnologia/xiaomi-italia-60475.1920x1080.jpg?v=201911061320"/>
      </figure>
      <p>La formula “alte specifiche tecniche a bassi prezzi” funziona ovunque e in questo Xiaomi ha proposte difficilmente battibili nella<b> fascia tra i 100 e i 250 euro</b>, che muove i volumi maggiori. Funziona anche il peculiare approccio in stile miscellanea del suo assortimento: non solo telefoni e fitness band, ma anche monopattini elettrici, asciugacapelli, bilance, lampadine e oggetti per la smart home. Ma Xiaomi negli ultimi anni ha dimostrato che anche sul fronte della ricerca e sviluppo ha poco da invidiare alla concorrenza. È stata la prima a proporre, con il<b> Mi Mix</b>, uno smartphone “a tutto schermo” e poco fa ha svelato l’avveniristico “concept phone” <b>Mi Mix Alpha</b>, con il display che corre su 3 lati del dispositivo (fronte, un lato, retro). Ora a Madrid ha presentato la rinnovata linea Mi Note: <b>Xiaomi Mi Note 10</b> è il primo telefono a sfondare la soglia dei 100 megapixel della fotocamera. Un vero “mostro di specifiche” che abbiamo iniziato a provare in anteprima.</p>
      <aside>Scheda 1 di 8<br/><br/>INDIETRO<a href="https://www.corriere.it/tecnologia/cards/xiaomi-mi-note-10-foto-108-megapixel-arrivano-anche-tv-mi-4s/xiaomi-mi-note-10-specifiche.shtml"> AVANTI</a></aside>
    </article>
  </body>
</html>