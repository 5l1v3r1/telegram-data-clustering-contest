<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/fryktlosheten-er-hans-vapen/71786789"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T22:12:17+00:00"/>
    <meta property="og:title" content="Fryktløsheten er hans våpen"/>
    <meta property="og:description" content="Seks scoringer på tre Champions League-kamper gjorde Erling Braut Haaland til Europas mest omtalte spiss. Sju på fire forsterker galskapen."/>
  </head>
  <body>
    <article>
      <h1>Fryktløsheten er hans våpen</h1>
      <h2>Seks scoringer på tre Champions League-kamper gjorde Erling Braut Haaland til Europas mest omtalte spiss. Sju på fire forsterker galskapen.</h2>
      <address><time datetime="2019-11-05T22:12:17+00:00">05 Nov 2019, 22:12</time> by <a rel="author">Morten P KOMMENTAR</a></address>
      <ul>
        <li>
          <b>Napoli-Red Bull Salzburg 1–1 (1–1)</b>
        </li>
      </ul>
      <p><b>ERLING BRAUT HAALAND</b> hadde vanskelige arbeidsforhold og gjorde ikke veldig mye ut av seg mot Napoli. Men han gjorde nok.</p>
      <p>Han scoret et mål fra straffemerket.</p>
      <p>På dette nivået, der alle scoringer synes å ha større betydning enn mål som scores utenfor Champions League, er det mer enn nok også.</p>
      <p><b>NÅR DU SCORER</b> 23 mål på 17 kamper, sju av dem i Champions League, er det til å forstå at effektiviteten sammenliknes med de ypperste i verden. De to som scorer mål like naturlig som andre fotballspillere drar pusten.</p>
      <p>Cristiano Ronaldo og Lionel Messi – kongen og kongen.</p>
      <p><b>ERLING BRAUT HAALAND</b> er ikke der, selvfølgelig er han ikke det. Vi må ikke bli dumme. Han er fortsatt førstereis, guttungen. Han har fortsatt det meste å lære. Men han er en unik førstereis, en målscorende tenåring verden sjelden har sett maken til.</p>
      <p>Derfor parallellene til kongen og kongen.</p>
      <p>I effektivitetens navn.</p>
      <p><b>DET ER ALLTID</b> spekulasjoner og rykter rundt fotballspillere, spesielt de aller beste. De største navnene får aldri fred. Det er en del av industrien. En del av fotballens unngåelige nedfall. Og når nye navn dukker opp er det alltid stort.</p>
      <p>Når tenåringer flytter grenser og tar verden med storm er det enda mer enn det.</p>
      <p><b>FOR FIRE ÅR</b> siden hadde vi en 15-åring som egentlig ikke hadde bevist noe som helst ut over noen kunstgresskamper i en dårlig liga, men som hele verden var opptatt av fordi han gikk for å være verdens beste fotballspiller født i 1998. Martin Ødegaard heter han.</p>
      <p>Det var stort.</p>
      <p><b>NÅ HAR VI</b> en 19-åring de færreste hadde hørt om i januar. Da tenker jeg ikke på speidere, agenter og bransjens mange profitører. Jeg tenker på alle de det vakre spillet lever av, den globale fan-massen, folk som deg og meg på alle verdens kontinenter.</p>
      <p><b>FOLK SOM IKKE</b> fikk med seg overgangen fra Molde til Salzburg i januar. Hvorfor skulle de egentlig det? Men som garantert leet på et øyelokk eller to da nyheten om han som banket inn ni scoringer i en surrealistisk VM-kamp mot Honduras gikk verden rundt sist sommer. Og som nå følger spekulasjonene og ryktene som vokser i takt med scoringene, og som forstår hvorfor den siste prisen på galskapen har nådd en milliard norske kroner.</p>
      <p>Det er fordi det er sånn det er i denne bransjen.</p>
      <p>Det er sånn det blir når du er 19 år, uredd, sterk som en okse og scorer mål på bestilling i Champions League.</p>
      <p><b>DET ER SELVFØLGELIG</b> ikke nok å ha gode ferdigheter alene. Man må bruke dem også. Være rå og uredd i tilnærmingen. Ta sjanser uten frykt for å dumme seg ut. Ta ansvar når mulighetene byr seg. For det er en grunn til at de absolutt beste gjerne kommer med de klokeste tankene og analysene rundt det å lykkes, slik hockeylegenden Wayne Gretzky gjorde da han forklarte hvorfor det aldri er feil å gå for det:</p>
      <p><i>" You will allways miss 100 percent of the shots you never take", </i>var hockeylegendens mantra.</p>
      <p>Den som intet våger ..........</p>
      <p><b>ERLING BRAUT HAALAND</b> våger. Det er derfor han er årets vin i Champions League. Seks scoringer på tenåringens tre første CL-kamper ble til sju på fire i Napoli. Rekorder brytes og historie skrives hver gang han er på banen. Statistikker vi aldri har hørt om rundt en norsk fotballspiller går viralt i sosiale medier. Og derfor støyen, derfor det enorme nedfallet og alt snakket om summer vi heller aldri har forbundet med en norsk spiller.</p>
      <p>Erling Braut Haaland er unik.</p>
      <p>Det er bare å bli vant til det.</p>
      <p>Og til sommeren blir han Norges dyreste fotballspiller med flere hundre millioner kroner.</p>
      <p>Det er bare å bli vant til det også.</p>
    </article>
  </body>
</html>