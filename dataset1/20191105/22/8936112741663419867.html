<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/ssc-napoli-red-bull-salzburg-wynik-bramki-relacja-liga-mistrzow-2019-20,983216.html"/>
    <meta property="og:site_name" content="TVN24"/>
    <meta property="article:published_time" content="2019-11-05T22:53:00+00:00"/>
    <meta property="og:title" content="Nieskuteczne Napoli. Zaprzepaściło szansę na awans"/>
    <meta property="og:description" content="SSC Napoli zremisowało 1:1 z RB Salzburg w 4. kolejce Ligi Mistrzów. W barwach gospodarzy zagrali Piotr Zieliński i Arkadiusz Milik, ale nie zostali bohaterami swojej ekipy. Napoli nie wykorzystało..."/>
  </head>
  <body>
    <article>
      <h1>Nieskuteczne Napoli. Zaprzepaściło szansę na awans</h1>
      <address>
        <time datetime="2019-11-05T22:53:00+00:00">05 Nov 2019, 22:53</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/3a97cc73-1f34-4a36-bd6b-7cce1074d970-480p.mp4"/>
        <figcaption>Zieliński miał sporo pracy Foto: Getty Images | Video: Getty Images</figcaption>
      </figure>
      <h3>SSC Napoli zremisowało 1:1 z RB Salzburg w 4. kolejce Ligi Mistrzów. W barwach gospodarzy zagrali Piotr Zieliński i Arkadiusz Milik, ale nie zostali bohaterami swojej ekipy. Napoli nie wykorzystało szansy, by już we wtorek zapewnić sobie awans do 1/8 finału rozgrywek.</h3>
      <p>
        <b>
          <a href="https://eurosport.tvn24.pl/pilka-nozna,105/ssc-napoli-fc-salzburg-wynik-na-zywo-i-relacja-live-liga-mistrzow-2019-20,983192.html">Tak relacjonowaliśmy mecz Napoli - Salzburg w eurosport.pl</a>
        </b>
      </p>
      <p>Przed meczem było wiadomo, że zespół z Neapolu awansuje, jeżeli wygra, a Genk nie pokona na wyjeździe Liverpoolu. Tylko drugi warunek został spełniony. Salzburg nie uległ faworytom.</p>
      <h3>Zmarnowana okazja Zielińskiego</h3>
      <related>
        <a href="https://eurosport.tvn24.pl/pilka-nozna,105/niespodzianka-na-camp-nou-slavia-wraca-z-barcelony-z-punktem,983206.html"/>
      </related>
      <p>W pierwszym składzie Napoli wyszedł Zieliński. Zabrakło z kolei Milika, który świetnie spisywał się w ostatnich meczach Serie A. Polski napastnik od października zdobył pięć bramek w czterech kolejnych spotkaniach. W Lidze Mistrzów jeszcze jednak nie trafił.</p>
      <p>Wtorkowy mecz od początku był bardzo ciekawy. Pierwsze akcje należały do Napoli. Po strzale Lorenzo Insigne piłka odbiła się od Jerome’a Onguene, ale Carlos Miguel Coronel doskonale obronił.</p>
      <p>Niewiele później to Salzburg miał doskonałą okazję na gola. Tym razem Onguene znalazł się niepilnowany tuż przed bramkę rywali, ale jego strzał głową minął słupek.</p>
      <p>W 9. minucie stuprocentową sytuację zmarnował z kolei Zieliński, który huknął z kilkunastu metrów nad poprzeczką. Niewykorzystana sytuacja zemściła się po chwili. Kalidou Koulibaly trafił w nogi Hee-Chan Hwanga i sędzia Szymon Marciniak słusznie podyktował rzut karny. Jedenastkę pewnie wykorzystał Erling Braut Haaland. To już siódme trafienie młodego Norwega w jego czwartym meczu bieżącej edycji Ligi Mistrzów. Nikt nie był skuteczniejszy w debiucie w tych elitarnych rozgrywkach.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/ee9040f1-44ec-411d-8b20-1550492554f5.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Zieliński miał sporo pracy<cite>Źródło: Getty Images</cite></figcaption>
      </figure>
      <h3>Wymiana ciosów</h3>
      <related>
        <a href="https://eurosport.tvn24.pl/pilka-nozna,105/inter-oszolomiony-niesamowita-pogon-borussii-dortmund,983207.html"/>
      </related>
      <p>Po tym golu Napoli miało przewagę, a Salzburg groźnie kontratakował. W 13. minucie słupek uratował gości po strzale głową Jose Callejona. Z kolei szansę na 2:0 zmarnował Maximilian Wober po rzucie rożnym. Gospodarze naciskali, ale byli bardzo nieskuteczni. Najlepszych sytuacji nie wykorzystał Insigne.</p>
      <p>Napoli dopięło swego dopiero w 44. minucie. Gola zza pola karnego precyzyjnym płaskim strzałem uzyskał Hirving Lozano.</p>
      <p>W pierwszej połowie sędzia Marciniak nie miał litości dla Zielińskiego i dał rodakowi żółtą kartkę. Słusznie, bo faul pomocnika był ewidentny.</p>
      <h3>Bez skuteczności</h3>
      <p>Po zmianie stron gra nadal była otwarta. Gospodarze bardzo starali się, by strzelić decydującego gola, ale nadal nie grzeszyli skutecznością. Bez powodzenia uderzali Lozano i Insigne (nad bramką) oraz Mertens (przymierzył prosto w bramkarza). W całym spotkaniu Napoli strzelało 30 razy, ale tylko trzykrotnie w światło bramki. Statystyki rywali to 13-1. To zdecydowanie za słaba skuteczność.</p>
      <p>W 73. minucie na boisko wszedł Milik, ale nie miał żadnej groźnej okazji na gola. Pod koniec spotkania strzelał z linii pola karnego, ale bez powodzenia. Mimo prób z obu stron wynik nie uległ już zmianie.</p>
      <p>
        <b>Wtorkowe mecze Ligi Mistrzów:</b>
      </p>
      <p>
        <b>SSC Napoli - RB Salzburg 1:1 (1:1)</b>
      </p>
      <p><b>Bramki: </b>Hirving Lozano (44') - Erling Braut Haaland (11' - karny)</p>
      <p>Liverpool - Genk 2:1<br/>Barcelona - Slavia Praga 0:0<br/>Borussia Dortmund - Inter Mediolan 3:2<br/>Zenit Sankt Petersburg - RB Lipsk 0:2<br/>Olympique Lyon - Benfica 3:1<br/>Chelsea - Ajax 4:4<br/>Valencia - Lille 4:1</p>
      <p>Autor: dasz / Źródło: eurosport.pl</p>
    </article>
  </body>
</html>