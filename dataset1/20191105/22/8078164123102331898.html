<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/animali/19_novembre_06/animalisti-contro-mastella-divieti-cani-citta-inclemente-4327da7c-0084-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Animalisti contro Mastella per i divieti ai cani in città: «È inClemente»"/>
    <meta property="og:description" content="L’associazione presieduta da Walter Caporale: «I proprietari devono ripulire se i loro quattrozampe sporcano, ma non si possono punire tutti a priori»"/>
  </head>
  <body>
    <article>
      <h1>Animalisti contro Mastella per i divieti ai cani in città: «È inClemente»</h1>
      <h2>L’associazione presieduta da Walter Caporale: «I proprietari devono ripulire se i loro quattrozampe sporcano, ma non si possono punire tutti a priori»</h2>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Alessandro Sala</a></address>
      <p>Lo hanno ribattezzato l’«inClemente» Mastella e senza mezzi termini lo hanno definito «un nuovo nemico degli animali». Non è piaciuta agli Animalisti Italiani l’ultima uscita del sindaco di Benevento, già ministro e parlamentare di lungo corso, prima con la Dc poi con Udeur e Pdl. L’idea di vietare ai cani l’ingresso al centro storico del capoluogo sannita per evitare che sporchino senza che i loro proprietari provvedano a ripulire è considerata non solo un’ordinanza «creativa», per ora solo ipotizzata, ma un vero e proprio atto discriminatorio nei confronti degli animali.</p>
      <h4>«Non può pagare chi è in regola»</h4>
      <p>«La proposta di Mastella è utile come un libro chiuso — commenta Walter Caporale, presidente dell’associazione, che ha già preannunciato querela immediata —. Chi possiede un cane e non rimuove i bisogni lasciati per la strada non solo è un maleducato incivile, ma danneggia anche gli animali perché con quell’atteggiamento crea intolleranza, che sfocia a volte nel rilascio di bocconi avvelenati, contro i nostri amici a quattro zampe. Tuttavia non è corretto che tutti paghino a causa del comportamento scorretto di alcuni irresponsabili».</p>
      <h4>Punire tutti per educarne uno</h4>
      <p>Il discorso è semplice: se esistono maleducati, occorre intervenire sulla maleducazione e non colpire indiscriminatamente anche chi adotta un comportamento civile e le regole le rispetta. Il divieto di accesso dei cani nel centro storico non è probabilmente applicabile così come è stato immaginato (la restrizione, come ipotizzata dal sindaco, scatterebbe per chi non è in possesso di paletta e sacchettino, ma è abbastanza evidente che il fatto di essere dotati di strumenti di pulizia non garantisce che il proprietario si comporti correttamente, senza contare la necessità di personale di controllo), ma il solo fatto di averlo proposto, secondo l’associazione, è la testimonianza di come il sindaco non sia propriamente un paladino dei diritti degli animali. Del resto, c’era stato già il precedente della guerra ai piccioni, con il divieto alla cittadinanza di dare loro da mangiare per non favorirne lo stazionamento nelle piazze e la proliferazione, a farlo passare dalla parte dei «cattivi».</p>
      <h4>«Ma io ce l’ho coi padroni»</h4>
      <p>Mastella, dal canto suo, sostiene di essere amante degli animali, dei cani in particolare. «Io ce l’ho anche, il cane — <a href="https://roma.corriere.it/notizie/politica/19_novembre_04/allerta-meteo-cani-piccioni-ordinanze-creative-sindaco-mastella-92498650-ff3f-11e9-aa9d-60f7e515e47b.shtml">ha sottolineato nel colloquio con Tommaso Labate sul Corriere di ieri</a> — . L’ordinanza punterà a evitare che ci entrino i padroni incivili, nel centro storico. Mettiamola così: farei entrare il cane ma non il padrone».</p>
    </article>
  </body>
</html>