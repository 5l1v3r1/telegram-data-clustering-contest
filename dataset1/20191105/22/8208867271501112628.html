<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/2019/11/05/news/catania_addio_a_todo_calvanese_uomo_del_clamoroso_al_cibali_-240334086/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T22:59:00+00:00"/>
    <meta property="og:title" content="Catania: addio a 'Todo' Calvanese, uomo del &quot;clamoroso al Cibali&quot;"/>
    <meta property="og:description" content="L'attaccante argentino si è spento all'età di 85 anni. La sua fama è dovuta soprattutto al gol realizzato all'Inter, che"/>
  </head>
  <body>
    <article>
      <h1>Catania: addio a 'Todo' Calvanese, uomo del "clamoroso al Cibali"</h1>
      <h2>L'attaccante argentino si è spento all'età di 85 anni. La sua fama è dovuta soprattutto al gol realizzato all'Inter, che ispirò la celebre frase di Sandro Ciotti. Il club etneo ha chiesto di poter giocare la prossima partita con il lutto al braccio</h2>
      <address>
        <time datetime="2019-11-05T22:59:00+00:00">05 Nov 2019, 22:59</time>
      </address>
      <p><b>ROMA</b> - Il Catania piange la scomparsa di Salvador "Todo" Calvanese. L'uomo del "clamoroso al Cibali" nella radiocronaca  di Sandro Ciotti del 4 giugno 1961, in occasione della sfida tra etnei ed Inter, si è spento all'età di 85 anni. La sua scomparsa è stata annunciata dal Velez, dove Calvanese allenava nel settore giovanile. Nato a Buenos Aires il 17 agosto 1934, l'attaccante argentino ha scritto pagine indelebili della storia rossazzurra. Nell'arco della sua esperienza etnea, il talentuoso Todo ha collezionato 132 presenze, realizzando 29 reti, ed è stato tra i grandi artefici della conquista dell'ottavo posto in serie A nelle stagioni 1960-61 e 1964-65.<br/> <br/>Estro, coraggio e sentimento hanno caratterizzato il suo modo di vivere il calcio. In occasione della gara con la Sicula Leonzio, in programma domenica 10 novembre alle 17.30 al Massimino, il Catania ha richiesto l'autorizzazione ad apporre sulla maglia rossazzurra la fascia in segno di lutto al braccio e ad osservare un minuto di raccoglimento prima del fischio d'inizio. "Alla famiglia Calvanese, giungano le sincere condoglianze del nostro club", si legge nella nota del club etneo.</p>
    </article>
  </body>
</html>