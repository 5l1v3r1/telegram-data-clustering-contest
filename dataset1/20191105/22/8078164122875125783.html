<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/cards/paziente-inglese-oscar-binoche-distrutto-figlio-interminabile-make-up-fiennes-10-segreti/film_principale.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="«Il Paziente Inglese», l'Oscar di Binoche distrutto dal figlio e l'interminabile make up di Fiennes: i 10 segreti"/>
    <meta property="og:description" content="Il 6 novembre 1996 la première a Los Angeles del film diretto da Anthony Minghella. Nove Oscar e boom al botteghino"/>
  </head>
  <body>
    <article>
      <h1>«Il Paziente Inglese», l'Oscar di Binoche distrutto dal figlio e l'interminabile make up di Fiennes: i 10 segreti</h1>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Francesco Tortora </a></address>
      <p>Il 6 novembre del 1996 è in scena a Los Angeles la <i>première</i> de <i>Il paziente inglese</i>, pellicola diretta da Anthony Minghella, tratta dall'omonimo romanzo dello scrittore canadese Michael Ondaatje. Ambientato in Toscana, nel 1944 durante la Seconda Guerra Mondiale, il film racconta la storia del conte ungherese László Almásy (Ralph Fiennes) che dopo un grave incidente aereo che gli ha procurato atroci ustioni e ferite su tutto il corpo è curato in un vecchio monastero dall'infermiera canadese Hana (Juliette Binoche). Presto emerge il passato dello sconosciuto, chiamato "paziente inglese" dall'infermiera, in particolare la sua intensa storia d'amore con la britannica Katharine, moglie di lord Geoffrey Clifton (Colin Firth). I due si incontrano e s'innamorano prima del conflitto, durante una spedizione in Egitto per la "Royal Geographic Society", incaricata di disegnare le mappe delle zone desertiche. Con la guerra la relazione clandestina diventa sempre più difficile e alla fine pur di salvare dalla morte nel deserto Katharine, László decide di collaborare con i nazisti, rinnegando i suoi ideali. La pellicola è un appassionato (e lungo) melodramma in cui un amore impossibile si intreccia alla tragedia e alla follia della guerra. Non mancano stereotipi romantici, ma le riprese ambientate nel deserto sono spettacolari e risulta struggente la scena in cui Katharine, immobilizzata in un grotta e quasi al buio, scrive l'ultima lettera al suo amato László. La pellicola divide la critica, ma è premiata dal pubblico e sbanca il box-office. Costata 27 milioni di dollari, ne incassa 231 e nel 1997 fa incetta di Oscar conquistando ben 9 statuette: "Miglior film", "Miglior regia", "Migliore attrice non protagonista" (Juliette Binoche), "Miglior fotografia", "Miglior scenografia", "Migliori costumi", "Miglior montaggio",  "Miglior sonoro", "Migliore colonna sonora drammatica". A 23 anni dalla <i>première</i>, ecco 10 cose che forse non sapete. </p>
      <figure>
        <img src="https://images2.corriereobjects.it/methode_image/2019/11/04/Spettacoli/Foto%20Spettacoli/a.jpg?v=201911061023"/>
      </figure>
      <aside>Scheda 1 di 12<br/><br/>INDIETRO<a href="https://www.corriere.it/spettacoli/cards/paziente-inglese-oscar-binoche-distrutto-figlio-interminabile-make-up-fiennes-10-segreti/interminabile-make-up-fiennes.shtml"> AVANTI</a></aside>
    </article>
  </body>
</html>