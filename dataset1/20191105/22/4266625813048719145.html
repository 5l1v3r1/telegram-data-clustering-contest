<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/ukraina_ta_polshcha_vyznachyly_priorytetni_napryamy_podalshoi_spivpratsi_1684529"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T22:10:00+00:00"/>
    <meta property="og:title" content="Україна та Польща визначили пріоритетні напрями подальшої співпраці"/>
    <meta property="og:description" content="Співголови Консультаційного комітету президентів України та Польщі визначили пріоритетні напрями подальшої співпраці."/>
  </head>
  <body>
    <article>
      <h1>Україна та Польща визначили пріоритетні напрями подальшої співпраці</h1>
      <address>
        <time datetime="2019-11-05T22:10:00+00:00">05 Nov 2019, 22:10</time>
      </address>
      <p>
        <b>Співголови Консультаційного комітету президентів України та Польщі визначили пріоритетні напрями подальшої співпраці.</b>
      </p>
      <p>Про це повідомляє <a href="https://www.president.gov.ua/news/spivgolovi-konsultacijnogo-komitetu-prezidentiv-ukrayini-ta-58217">пресслужба </a>Офісу президента України. </p>
      <p>Зазначається, що сьогодні у Львові відбулося 28 засідання Консультаційного комітету президентів України та Республіки Польща у форматі зустрічі співголів – заступника керівника Офісу Президента України Ігоря Жовкви та державного секретаря – керівника Кабінету Президента Республіки Польща Кшиштофа Щерського.</p>
      <p>"Співрозмовники скоординували кроки сторін у реалізації домовленостей, досягнутих на рівні глав держав під час офіційного візиту Президента України Володимира Зеленського до Республіки Польща 31 серпня цього року, а також визначили пріоритетні напрями подальшої співпраці", – йдеться у повідомленні.</p>
      <p>Зокрема, Кшиштоф Щерський поінформував про розвиток внутрішньополітичної ситуації в Польщі після нещодавніх парламентських виборів і підтвердив незмінну підтримку офіційною Варшавою європейських та євроатлантичних прагнень України. Він також запевнив у готовності польської сторони й надалі докладати зусиль для відновлення територіальної цілісності та суверенітету України.</p>
      <p>"Ігор Жовква окреслив прогрес України у реалізації системних реформ, зокрема в ухваленні нових законів, а також поінформував про кроки, які здійснює Володимир Зеленський з метою припинення війни на Донбасі. Заступник керівника Офісу Президента України подякував за політичну підтримку, яку Польща надає нашій державі на міжнародній арені, насамперед у рамках Європейського Союзу та НАТО", – додали в пресслужбі.</p>
      <p><a href="https://zik.ua/news/2019/09/27/ukraina_dozvolyla_polshchi_provedennya_poshukovoeksgumatsiynyh_robit_1655927">Нагадаємо,</a> раніше Україна дозволила Польщі проведення пошуково-ексгумаційних робіт.</p>
      <related>
        <h4>читайте також</h4>
        <a href="https://zik.ua/news/2019/11/05/impichment_trampa_u_ssha_oprylyudnyly_stenogramy_pokazan_volkera_ta_1684539"/>
        <a href="https://zik.ua/news/2019/11/05/glavy_mzs_ukrainy_i_shvetsii_obgovoryly_sanktsiynyy_tysk_na_rf_1684443"/>
        <a href="https://zik.ua/news/2019/10/09/polshcha_hoche_rozvyvaty_ekonomichnu_spivpratsyu_z_ukrainoyu_v_prykordonniy_zoni__1664685"/>
        <a href="https://zik.ua/news/2019/09/26/polshcha_chekaie_vid_zelenskogo_znyattya_moratoriyu_na_eksgumatsiyu_v_1655267"/>
      </related>
    </article>
  </body>
</html>