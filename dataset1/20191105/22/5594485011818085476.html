<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/tezhko-im-na-blgarkite-koito-rabotyat-zhestoko-pretsakani-sa_news707587.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-05T22:43:00+00:00"/>
    <meta property="og:title" content="Тежко им на българките, които работят! Жестоко прецакани са"/>
    <meta property="og:description" content="Оказа се, че БГ шефът е най-строг към жените, а мъжете изкарват 16,6% повече"/>
  </head>
  <body>
    <article>
      <h1>Тежко им на българките, които работят! Жестоко прецакани са</h1>
      <h2>Оказа се, че БГ шефът е най-строг към жените, а мъжете изкарват 16,6% повече</h2>
      <address>
        <time datetime="2019-11-05T22:43:00+00:00">05 Nov 2019, 22:43</time>
      </address>
      <p>https://blitz.bg/obshtestvo/tezhko-im-na-blgarkite-koito-rabotyat-zhestoko-pretsakani-sa_news707587.html Blitz.bg</p>
      <figure>
        <img src="https://static.blitz.bg/documents/thumbnails/730/201610/1476359306-shutterstock-284519087.jpg"/>
        <figcaption>Снимка: Shutterstock</figcaption>
      </figure>
      <p><b>Шефовете в България са най-строги и взискателни към жените спрямо работодателите в останалите страни от ЕС. През 2018 г. 31% от работещите жени в ЕС са били на непълно работно време, както и 9% от мъжете. Това сочат данните на Евростат. </b><br/><br/>Това дава възможност на жените да се грижат за децата си като например да ги взимат от училище, както и да вършат редица домашни задължения.<br/><br/>В това отношение България е на последно място в ЕС като само 2% жените работят на непълно работно време, а делът на мъжете е още по-нисък – 1,7%. Най-близо до нас е Унгария с 6,3% работещи почасово жени.<br/><br/>Холандия е на първо място в почасовата заетост, където 76% от жените работят по този начин. Челната тройка се допълва от Австрия и Германия където над 46% от работещите жени са заети почасово. В Белгия делът на почасово заетите жени е 41%, а във Великобритания – 40%.<br/><br/>Същевременно редица фирми в България с чуждестранни собственици и началници държат жените да стоят плътно по 9 часа на работното си място и да ползват регламентирана обедна почивка, въпреки че в техните държави много често не се работи по тези правила.<br/> <br/>По отношение на общата заетост няма голяма разлика между България и ЕС. У нас работят 63,9% от жените, а общо за ЕС са заети 63,3% от дамите.<br/><br/>Когато работят, мъжете обикновено заемат по-високи позиции от жените, показват още данните на Евростат. Например само около една трета (34%) от мениджърите в ЕС са жени.<br/><br/>Най-голям е делът на ръководните постове, заети от дами, в Латвия (45%), Полша (42%), България, Литва, Унгария и Швеция (всички по 39%). А най-малко жени шефове има Кипър (17%), Люксембург (25%), Холандия (26%), Чехия, Дания, Гърция и Италия (всички по 27%).<br/><br/>Жените печелят с 16% по-малко от мъжете, ако сравним почасовите надници в страните от ЕС. Заплатите на жените са по-ниски от тези на мъжете във всички държави-членки на ЕС.<br/><br/>Но най-големи са разликите в Естония (25,6%), Чехия (21,1%), Германия (21%), Великобритания (20,8%), Австрия (19,9%) и Словакия (19,8%). Най-малки са разлики в заплащането между жените и мъжете в Румъния (3,5%), Италия и Люксембург (по 5%), Белгия (6%) и Полша (7,2%). В България жените взимат с 14,2% по-малко от мъжете.</p>
    </article>
  </body>
</html>