<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/politica/19_novembre_06/passati-renzi-ma-dipendenti-pd-zanda-licenzia-anzaldi-nobili-5e4d51ce-006b-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Passati con Renzi ma dipendenti del Pd: Zanda «licenzia» Anzaldi e Nobili"/>
    <meta property="og:description" content="Passati con Renzi ma dipendenti del Pd: Zanda «licenzia» Anzaldi e Nobili. Il tesoriere del Partito democratico ha chiesto un passo indietro ai due deputati ora con Italia viva ma assunti a tempo indeterminato dal Nazareno"/>
  </head>
  <body>
    <article>
      <h1>Passati con Renzi ma dipendenti del Pd: Zanda «licenzia» Anzaldi e Nobili</h1>
      <h2>Il tesoriere del Partito democratico ha chiesto un passo indietro ai due deputati ora con Italia viva ma assunti a tempo indeterminato dal Nazareno</h2>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Claudio Bozza</a></address>
      <p>«Avete abbandonato la ditta, adesso traetene le conseguenze». Suona così la telefonata che Luigi Zanda, tesoriere del Partito democratico, ha fatto nei giorni scorsi ai deputati Luciano Nobili e Michele Anzaldi. Non si tratta di due eletti qualunque, ma di due scissionisti di primo piano, passati con Matteo Renzi a Italia viva. Entrambi, da molti anni, sono dipendenti del Nazareno, che il partito ha «ereditato» dalla Margherita.</p>
      <p><b>Nobili, 42 anni, che ha iniziato a fare politica con Paolo Gentiloni e Francesco Rutelli, è inquadrato come funzionario; mentre il più navigato Anzaldi, 59 anni, storico portavoce dello stesso sindaco di Roma, risulta come dipendente nell’organigramma della comunicazione del partito</b>. Anzaldi, «sorvegliante» h 24 di tv, radio e giornali con piglio iper renziano, siede in commissione di Vigilanza Rai ed è in Parlamento dal 2013: da allora le casse pubbliche si sono fatte carico dei suoi contributi previdenziali. Idem per Nobili: il fedelissimo di Roberto Giachetti, di cui è stato coordinatore per la corsa a sindaco di Roma, però siede a Montecitorio dal marzo 2018. Adesso, però, la sicurezza da dipendenti a tempo indeterminato sembra essere finita. «Ho telefonato loro per evidenziare questa contraddizione — spiega il tesoriere Zanda —. Non è solo una questione economica, di contributi, bensì di coerenza politica dei due deputati». E poi: «Siamo sì partiti alleati — aggiunge il senatore —, ma concorrenti».</p>
      <figure>
        <img src="https://images2.corriereobjects.it/methode_image/2019/10/31/Politica/Foto%20Politica%20-%20Trattate/pdftojpg.me-12_ori_crop_master__0x0_192x144.jpg"/>
      </figure>
      <h4>
        <a href="https://www.corriere.it/politica/19_ottobre_31/gli-intenzioni-voto-le-elezioni-umbria-38c78d92-fc1b-11e9-9c72-2ef647a878f6.shtml">GUARDA IL GRAFICO</a>
      </h4>
      <h4>
        <a href="https://www.corriere.it/politica/19_ottobre_31/gli-intenzioni-voto-le-elezioni-umbria-38c78d92-fc1b-11e9-9c72-2ef647a878f6.shtml">Le intenzioni di voto dopo le elezioni in Umbria</a>
      </h4>
      <p><b>La risposta ricevuta da Zanda non sarebbe stata di chiusura. Però, almeno uno dei due deputati avrebbe chiesto la consulenza di un avvocato per affrontare meglio la questione. </b>Il caso di Anzaldi e Nobili ha innescato forti mal di pancia in Parlamento, dove al contrario i dipendenti dei gruppi del Pd di Senato e Camera sono stati costretti a licenziarsi per passare alle dipendenze di Italia viva: «Per noi, che abbiamo stipendi quattro-cinque volte più bassi, nessuna garanzia sul futuro — si vocifera negli uffici —, mentre i politici possono tenersi il paracadute nel caso non venissero rieletti con Renzi». Nel Partito democratico non è la prima volta che emerge un caso simile: già nel marzo 2017, quando Enrico Rossi mollò il Pd per Mdp, il governatore della Toscana fu costretto a dimettersi dal partito, di cui era dipendente funzionario da quasi venti anni.</p>
    </article>
  </body>
</html>