<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/cards/land-emma-contro-emma-gaffe-premi-oscar-film-raggi-x-quindici-curiosita/film_principale.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="«La La Land», Emma contro Emma e la gaffe ai premi Oscar: il film a raggi x in quindici curiosità"/>
    <meta property="og:description" content="Stasera in prima tv su Rai 1 il musical diretto nel 2016 da Damien Chazelle che celebra Hollywood e il cinema. Sei statuette"/>
  </head>
  <body>
    <article>
      <h1>«La La Land», Emma contro Emma e la gaffe ai premi Oscar: il film a raggi x in quindici curiosità</h1>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Francesco Tortora</a></address>
      <p>Stasera su Rai 1 va in onda in prima tv <i>La La Land</i>, musical diretto nel 2016 da Damien Chazelle con Ryan Gosling e Emma Stone. La pellicola racconta la storia d'amore di Seb e Mia, rispettivamente un pianista jazz e un'aspirante attrice. Entrambi sono arrivati a Los Angeles sognando di far carriera a Hollywood, ma il primo è costretto a suonare canzoni commerciali e a litigare con i datori di lavoro perché la musica che ama è puntualmente diversa da quella richiesta, la seconda è invece bocciata a tutti i provini. L'amore permette ai due ragazzi di sostenersi a vicenda e non mollare, ma proprio quando il successo arriva la relazione entra in crisi e i due si separano. Quando Seb e Mia si rivedono, sono passati cinque anni. Lei è sposata e con il marito entra per caso in un locale jazz, gestito proprio da Seb. Entrambi sembrano soddisfatti della propria vita professionale, ma quando i loro sguardi s'incrociano cala la malinconia. Al pianoforte Seb intona la loro canzone e ambedue per qualche minuto provano a immaginare come sarebbe stato se fossero rimasti insieme. La La Land è un omaggio al mondo di Hollywood e ai sogni che ancora oggi il cinema riesce a creare. Ma a differenza dei musical del passato, il film è calato nella realtà e non termina con il classico happy end. Alla fine <i>La La Land</i> sembra suggerirci che nonostante la vita non faccia sconti e nella maggior parte dei casi sia molto prosaica, romanticismo e poesia sono necessari per un'esistenza più autentica. La pellicola conquista critica e pubblico. Costata 30 milioni di dollari, ne incassa 446 e trionfa agli Oscar del 2017 ottenendo 14 nomination e 6 statuette: Miglior regia, Miglior attrice protagonista (Emma Stone), Miglior fotografia, Miglior scenografia, Miglior colonna sonora, Miglior canzone originale. In attesa del film in tv, ecco 15 cose che forse non sapete.</p>
      <figure>
        <img src="https://images2.corriereobjects.it/methode_image/2019/11/04/Spettacoli/Foto%20Spettacoli/oo.jpg?v=201911060910"/>
      </figure>
      <aside>Scheda 1 di 17<br/><br/>INDIETRO<a href="https://www.corriere.it/spettacoli/cards/land-emma-contro-emma-gaffe-premi-oscar-film-raggi-x-quindici-curiosita/realta-finzione.shtml"> AVANTI</a></aside>
    </article>
  </body>
</html>