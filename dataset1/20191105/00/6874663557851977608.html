<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773060,00.html?ref=ynet"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="עידן וולס צפוי לרשת את מנכ&quot;ל קבוצת דלק הפורש אסי ברטפלד"/>
    <meta property="og:description" content="ברטפלד, שדבר פרישתו נחשף בכלכליסט, יעזוב את תפקידו עד סוף החודש לאחר השלמת רכישת שברון ועם פרסום דו&quot;חות הרבעון. על פי מקורבים לבעל השליטה יצחק תשובה, וולס יהיה האיש שעליו יוטל להפוך את דלק לענקית אנרגיה בינלאומית"/>
  </head>
  <body>
    <article>
      <h1>עידן וולס צפוי לרשת את מנכ"ל קבוצת דלק הפורש אסי ברטפלד</h1>
      <h2>ברטפלד, שדבר פרישתו נחשף בכלכליסט, יעזוב את תפקידו עד סוף החודש לאחר השלמת רכישת שברון ועם פרסום דו"חות הרבעון. על פי מקורבים לבעל השליטה יצחק תשובה, וולס יהיה האיש שעליו יוטל להפוך את דלק לענקית אנרגיה בינלאומית</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">גולן חזני</a></address>
      <p>חילופי דורות באימפריה של יצחק תשובה. בשבועות הקרובים, לאחר השלמת עסקת שברון, צפוי מנכ"ל <a href="https://www.calcalist.co.il/stocks/home/0,7340,L-3959-1084128,00.html?quote=%D7%93%D7%9C%D7%A7%20%D7%A7%D7%91%D7%95%D7%A6%D7%94">קבוצת דלק</a> אסי ברטפלד לפרוש מתפקידו לאחר יותר מ־16 שנה בתפקיד ו־30 שנה בקבוצה. המועמד המוביל ומי שצפוי על פי הערכות בשוק ההון ומקורבים לדלק ולבעל השליטה יצחק תשובה להתמנות למנכ״ל הקבוצה, הוא המשנה למנכ״ל קבוצת דלק עידן וולס.</p>
      <p>עד לפני כמה שבועות היה וולס מועמד בשורה אחת עם ברק משרקי, סמנכ"ל הכספים של דלק ומי שנתמך בידי ברטפלד, אבל לאחרונה פתח וולס פער והוא צפוי להתמנות על ידי הדירקטוריון למנכ"ל הבא. וולס (42), עורך דין בהכשרתו, משמש ב־8 השנים האחרונות גם כמנכ"ל קבוצת תשובה הפרטית ונחשב לאיש אמונו של תשובה. הוא החל את דרכו בקבוצה לפני יותר מ־15 שנה, מיד לאחר שהשתתף בתוכנית הריאליטי "השגריר" ששודרה בקשת. בתחילה הוא מונה למנהל הפיתוח העסקי של הקבוצה הפרטית, לעוזרו האישי של תשובה ולדירקטור בזכיינית קשת שבה מחזיק תשובה 20% באמצעות בתו, גל נאור.</p>
      <figure>
        <img src="https://images1.calcalist.co.il/PicServer3/2019/11/04/945038/1NL.jpg"/>
        <figcaption>תשובה וברטפלד <br/>צילום: אוראל כהן, עמית שעל</figcaption>
      </figure>
      <p>
        <b>ההיכרות המוקדמת עם הבן</b>
      </p>
      <p>לוולס גם היכרות מוקדמת עם בנו של תשובה, אלעד, שהיה סטאז'ר במשרד גורניצקי שבו הועסק וולס. תחת קבוצת תשובה מרוכזת כל הפעילות הפרטית של תשובה בארץ ובחו״ל. בארץ מדובר בעיקר באלעד מגורים, חברת הנדל"ן הפרטית של תשובה, ובחו"ל מדובר באלעד ארה"ב ואלעד קנדה שמרכזות את פעילות המגורים ומקבצי הדיור של תשובה. וולס שמונה כמשנה למנכ"ל דלק ב־2015 משמש גם יועץ אסטרטגי למנכ"לים וליושבי הראש של שותפויות חיפושי הגז והנפט דלק קידוחים ואבנר.</p>
      <p>קבוצת דלק נסחרת במדד ת"א־25 לפי שווי שוק של 5.8 מיליארד שקל, זאת לאחר שאיבדה יותר מ־55% משווי השיא שאליו הגיעה ב־2014 שעמד אז על 17.4 מיליארד שקל. מגמת הצניחה של המניה החלה במאי 2014, לאחר התפוצצות עסקת וודסייד האוסטרלית שהיתה אמורה לרכוש 25% ממאגר לווייתן, וזמן קצר לאחר מכן החל הממונה על הגבלים עסקיים בפעילות שהובילה להקמת ועדת ששינסקי ולמתווה הגז. גם עסקת שברון הממונפת שנרקמה בסוף אפריל השנה תרמה לצניחת המניה שאיבדה 28% מאז.</p>
      <p>
        <b>האתגרים שמחכים לוולס</b>
      </p>
      <p>המשימה המרכזית של וולס תהיה להוביל את הפיכתה של קבוצת דלק לחברת אנרגיה בינלאומית. כיום דלק — שעם השלמת מכירת חברת הביטוח הפניקס הפכה לחברת אנרגיה לכל דבר – מחזיקה במאגרי הגז הגדולים בישראל, לווייתן ותמר, שאת האחזקות בו היא תצטרך למכור לפי מתווה הגז. בנוסף, היא מחזיקה במאגר הגז הקטן הקפריסאי הקטן יחסית אפרודיטה. עם השלמת עסקת שברון, שאותה היא רוכשת באמצעות החברה־הבת איתקה, דלק מתכוונת לרכז את פעילות הגז הבינלאומית בחברה שתונפק בבורסת לונדון. בדרך לשם יהיה עליה להתמודד עם הצניחה במניה, מהלך שיהיה כרוך בשיקום והגברת האמון עם שוק ההון.</p>
      <p>חרף גילו הצעיר וולס מעורב מאוד במהלכים העסקיים של הקבוצה. בשנתיים־שלוש האחרונות הוא הגביר את מעורבותו במהלכי הקבוצה בשוק ההון ובמערכת הבנקאית. כניסתו של וולס לתפקיד מנכ״ל הקבוצה, אם וכאשר ימונה, תגיע בעיתוי חשוב עבור הקבוצה, מיד לאחר שתשלים את המהלך האסטרטגי לרכישת נכסי שברון בים הצפוני, עסקה שצפויה לבסס את הנוכחות של קבוצת דלק בשוק הבינלאומי לצד המשך אחזקותיה במאגרים בים התיכון.</p>
      <p>ההודעה על פרישתו הצפויה של ברטפלד אמורה להתפרסם יחד עם הדו"חות הכספיים של דלק לרבעון השלישי של השנה, כלומר עד סוף החודש. מכירת השליטה (32.3%) בחברת הביטוח הפניקס ועסקת שברון הם שניים מהמהלכים האסטרטגים המשמעותיים שנקטה הקבוצה שנפטרה מאחזקותיה הריאליות ומתרכזת בתחום הגז. לפני יותר משנה מינה תשובה את יעקב אורבך, שהיה מנהל החטיבה העסקית של בנק הפועלים, לתפקיד מנהל הפיתוח העסקי של דלק, וההערכות אז היו שאורבך הוא היורש המסומן של ברטפלד. אולם אורבך עזב את הקבוצה לפני חצי שנה, והותיר את זהות היורש בסימן שאלה.</p>
      <figure>
        <img src="https://images1.calcalist.co.il/PicServer3/2019/11/04/945080/1NL.jpg"/>
        <figcaption>מניית קב' דלק תחת ניהולו של ברטפלד, בשקלים</figcaption>
      </figure>
      <p>
        <b>בהמתנה למענק הפרישה</b>
      </p>
      <p>ברטפלד (67) הצטרף לדלק לפני יותר מ־30 שנה. הוא נחשב לאיש האמון והביצוע של תשובה. בטרם מונה למנכ"ל, הוא כיהן כסמנכ"ל הכספים בקבוצה תחת גבי לסט, שעבר לכהן כיו"ר כשברטפלד תפס את כיסאו. עלות שכרו המצטברת של ברטפלד כמנכ"ל עומדת לפי הדו"חות האחרונים על 71.8 מיליון שקל, נתון שיתפח בוודאי עם מענק הפרישה שהוא צפוי לקבל. תחת ניהולו חלו תמורות משמעותיות בקבוצת דלק שהפכה מחברת אחזקות שפועלת בשלל תחומים — קמעונאות דלק, נדל"ן, רכב ופיננסים — לחברה שמרוכזת, כאמור, במשק האנרגיה. בשנים שבהן ניהל את החברה התגלו שני הנכסים המרכזיים שלה כיום — מאגר תמר, שהתגלה ב־2009, ומאגר לווייתן, שהתגלה ב־2010.</p>
      <p>בשנים האלו דלק מכרה את השליטה בחברה־הבת דלק רכב — יבואנית מאזדה, פורד וב.מ.וו — למנכ"ל גיל אגמון; החברה־הבת דלק נדל"ן הפכה לחברה פרטית של תשובה; ומכירת השליטה בחברת הביטוח הפניקס לקרנות סנטרברידג' וגלאטין הושלמה שלשום. בתחום קמעונאות הדלק החברה עדיין פעילה באמצעות דלק ישראל שמחזיקה בתחנות דלק וברשת חנויות הנוחות מנטה.</p>
    </article>
  </body>
</html>