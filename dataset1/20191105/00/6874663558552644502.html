<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773101,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="הנוסעת הצטלמה בקוקפיט, הטייס הודח לכל החיים"/>
    <meta property="og:description" content="חברת התעופה הסינית אייר גוילין השעתה צוות של מטוס ופיטרה את הטייס לאחר שנוסעת פרסמה תמונה שלה על ההגאים תוך כדי טיסה. מיד ניצתה סופת אש ברשת הסינית: מדובר בחריגה קיצונית מנהלי בטיחות בסיסיים, שהובילה בעבר להתרסקויות ומוות"/>
  </head>
  <body>
    <article>
      <h1>הנוסעת הצטלמה בקוקפיט, הטייס הודח לכל החיים</h1>
      <h2>חברת התעופה הסינית אייר גוילין השעתה צוות של מטוס ופיטרה את הטייס לאחר שנוסעת פרסמה תמונה שלה על ההגאים תוך כדי טיסה. מיד ניצתה סופת אש ברשת הסינית: מדובר בחריגה קיצונית מנהלי בטיחות בסיסיים, שהובילה בעבר להתרסקויות ומוות</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">שירות כלכליסט</a></address>
      <p>טייס סיני הושעה לכל החיים לאחר שנודע שהכניס נוסעת לתא הטייס תוך כדי טיסה; תמונה שלה בקוקפיט הופצה ברשת החברתית הסינית ווייבו, תחת הכיתוב "אני מודה מקרב לב לטייס! אני באמת מתרגשת!".</p>
      <figure>
        <img src="https://images1.calcalist.co.il/PicServer3/2019/11/05/945159/55_l.jpg"/>
        <figcaption>"אני מתרגשת!" <br/>צילום: Sina weibo</figcaption>
      </figure>
      <p>התמונה אותרה בידי בלוגר תעופה סיני, שזיהה שצולמה במטוס של חברת אייר גוילין. המצולמת מיהרה למחוק את התמונה שפרסמה, אך הסיפור הפך ויראלי בסין; אייר גוילין נאלצה להודות במקרה, וסיפרה שהתקרית ארעה במהלך טיסה במזרח סין בינואר האחרון.</p>
      <p>הטייס והחברה עצמה זכו לביקורות קשות, שכן הכנסת נוסע לתא ומתן גישה להגאים הם בגדר הפרה קריטית של כללי תעופה אזרחית בינלאומיים. לצד הטייס שהושעה לצמיתות, הושעו גם שאר אנשי צוות המטוס, אך יתכן שישובו לתפקיד עם התפתחות חקירת המקרה.</p>
      <p>אייר גוילין מסרה לעיתון הממשלתי בייג'ינג יות' דיילי שהיא שמה את בטיחות נוסעיה בראש סדר העדיפויות שלה והדגישה שיש לה ״מדיניות אפס סובלנות״ כלפי "חוסר מקצועיות ומעשים פסולים היכולים לסכן את הבטיחות האווירית״. בינתיים, המשיכה להשתולל סופת האש ברשת הסינית, וגולשים העירו שפעולתו של הטייס סיכנה את כל יושבי המטוס. ״איך טייס מקצועי יכול שלא להבין את הדבר הבסיסי ביותר בבטיחות אווירית?", תהתה אחת הגולשות.</p>
      <figure>
        <img src="https://images1.calcalist.co.il/PicServer3/2019/11/05/945236/Air_Guilin_l.jpg"/>
        <figcaption>מטוס של אייר גוילין <br/>צילום: ויקיפדיה</figcaption>
      </figure>
      <p>הנוסעת עצמה זוהתה כסטודנטית הלוקחת קורס דיילות באוניברסיטת גוילין לתיירות, ועדיין לא ברור אם היא קשורה באופן אישי לטייס. זו לא פעם ראשונה שטייסים בסין הפרו את כללי בטיחות האוויר על ידי הזמנת אורחים לתא הטייס באמצע טיסה; ב-2018, הושעה טייס לשישה חודשים אחרי שנמצא כי הזמין את אשתו לקוקפיט שלוש פעמים במהלך טיסה של חברת דונג׳אי איירליינס.</p>
      <p>
        <b>מה כל כך מסוכן בהכנסת נוסע לקוקפיט?</b>
      </p>
      <p>תא הטייס אינו סביבה אינטואיטיבית, וגם הזזה רגעית של הסטיק יכולה להשפיע על הטיסה, וכפתור שנלחץ בטעות עלול לנתק מערכת רגישה. חברות תעופה ברחבי העולם חיזקו את אמצעי האבטחה שלהם בהקשר לכניסה אפשרית לתא הטייס במהלך טיסה אחרי אירועי ה-11 בספטמבר, 2001. פטר גואלז, לשעבר המנהל הכללי של ה-NTSB, מינהלת בטיחות התחבורה בארה"ב, אמר ל-CNN ב-2015 שדלתות מטוסים בארה"ב צוידו בנעילה אוטומטית כדי למנוע גישת נוסעים לקוקפיט. כמו כן, ישנן תקנות של מינהלת התעופה הפדרלית שאוסרת על טייסים להשתמש בסמארטפונים לשימוש אישי בטיסה, אלא אם קיבלו אישור מראש.</p>
      <p>הכנסת נוסעים לקוקפיט הינה פרקטיקה מסוכנת מאוד, שכבר הובילה לאסונות בעבר. במרץ 1994 התרסקה בדרום רוסיה טיסה 593 של חברת אירופלוט, לאחר שקברניט המטוס הכניס את ילדיו לתא הטייס. אחד הילדים שיחק בהגה וניתק כך את הטייס האוטומטי; המטוס נכנס לצלילה ממנה לא הצליח צוות הטיסה להיחלץ – וכל 75 יושבי המטוס נהרגו.</p>
    </article>
  </body>
</html>