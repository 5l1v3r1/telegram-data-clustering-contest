<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773081,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="עיריית ת&quot;א הודיעה: בקרוב יוצמדו מספרי רישוי לקורקינטים"/>
    <meta property="og:description" content="כפי שנחשף בכלכליסט, העירייה תחייב את מפעילות הקורנקינטים להצמיד מספר רישוי לכל כלי עד אמצע החודש הבא: &quot;נמשיך לפעול מול הכנסת ומול משרד התחבורה על מנת לקדם חקיקה ארצית&quot;"/>
  </head>
  <body>
    <article>
      <h1>עיריית ת"א הודיעה: בקרוב יוצמדו מספרי רישוי לקורקינטים</h1>
      <h2>כפי שנחשף בכלכליסט, העירייה תחייב את מפעילות הקורנקינטים להצמיד מספר רישוי לכל כלי עד אמצע החודש הבא: "נמשיך לפעול מול הכנסת ומול משרד התחבורה על מנת לקדם חקיקה ארצית"</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">תומר הדר</a></address>
      <p>עיריית תל אביב הודיעה היום (ג') באופן רשמי כי בקרוב יוצמדו מספרי רישוי לקורקינטים השיתופיים שיפעלו בעיר, <a href="https://www.calcalist.co.il/local/articles/0,7340,L-3772224,00.html">כפי שנחשף בכלכליסט לאחרונה</a>.  </p>
      <p>לפי הודעת העירייה: "עיריית תל אביב-יפו הנחתה את החברות המחזיקות בהיתר זמני להצבת קורקינטים חשמליים שיתופיים במרחב הציבורי של העיר להתקין מספר זיהוי לכל כלי המוצב על-ידן במרחב הציבורי של העיר. בבסיס דרישה זו עומדת מטרה חשובה של שמירת הסדר הציבורי וכן הגנה על בטיחותם של הולכי הרגל והמשתמשים בכלים אלה".</p>
      <figure>
        <img src="https://images1.calcalist.co.il/PicServer3/2019/02/24/887299/1NL.jpg"/>
        <figcaption>קורקינטים בטיילת תל אביב <br/>צילום דוד הכהן</figcaption>
      </figure>
      <p>לפי הודעת העיריה מחויבות מפעילות הקורקינט להרכיב את המספרים עד ה 15.12. עוד מדגישה העיריה כי: "בנוסף, ועל מנת למגר את תופעת הרכיבה על המדרכות, תאפשר העירייה לציבור הרחב לצלם באמצעות אפליקציית 106 כלים שיתופיים אשר נוסעים על המדרכות ולשלוח את התמונה, בצירוף נקודת ציון גאוגרפית וחתימת זמן למוקד העירוני. התמונות בצירוף המידע הרלוונטי יועבר בתוך 24 שעות לבעל ההיתר הזמני שהכלי שלו נמצא נוסע על המדרכה.</p>
      <p>"על מנת לצלם כראוי יש לצלם ישירות מתוך אפליקציית 106. עם קבלת המידע, על בעלי ההיתר הזמני לפעול להטלת סנקציות מתאימות על משתמש הכלי. כמו כן, החל מתאריך 31.1.2020 תבקש העירייה לקבל דיווח חודשי בכל הנוגע לאופן הטיפול במקרים שהועברו לבעל ההיתר הזמני".</p>
      <p>לדברי מיטל להבי, סגנית ראש העיר ומחזיקת תיק התחבורה: "המדיניות העירונית היא להחזיר את המדרכות להולכי הרגל, לייצר תרבות רכיבה בטוחה, למתן ולהאט את תנועת הרכבים בעיר. כחלק מהסדרת פעילות הקורקינטים השיתופיים יצאנו למהלך שמטרתו להגביר את הבטיחות באמצעות פיקוח על רכיבה על פי חוקי התנועה, על ידי חיוב רישוי לכלים השיתופיים, במסגרת היתר ההפעלה שאנו נותנים לחברות.</p>
      <p>"חובת הרישוי תושת בשלב ראשון על החברות המפעילות, במטרה להרתיע את הרוכבים שברובם הם מזדמנים מלבצע עבירות רכיבה שמסכנות את חייהם ואת חיי זולתם ולהגביר את יכולת הפיקוח שלנו על אופן הרכיבה. במקביל נמשיך לפעול מול הכנסת ומשרד התחבורה על מנת לקדם חקיקה ארצית, שתחייב את כלל האופניים והקורקינטים, פרטיים ומסחריים כאחד, בהתקנת מספר רישוי".</p>
    </article>
  </body>
</html>