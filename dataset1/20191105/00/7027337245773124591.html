<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696968/%D8%AE%D8%B7%D8%B1-%D8%AC%D8%AF%DB%8C-%DA%A9%D9%87-%DA%AF%D8%B1%DB%8C%D8%A8%D8%A7%D9%86%E2%80%8C%DA%AF%DB%8C%D8%B1-%D8%B5%D9%86%D8%B9%D8%AA-%D8%AE%D8%AF%D9%85%D8%A7%D8%AA-%D8%AF%DB%8C%D8%AC%DB%8C%D8%AA%D8%A7%D9%84-%D8%B4%D8%AF%D9%87-%D8%A7%D8%B3%D8%AA-%D8%AA%D9%85%D8%B1%DA%A9%D8%B2-%D8%A8%D8%B1-%D8%AA%D9%88%D8%B3%D8%B9%D9%87%E2%80%8C-%D8%B5%D9%86%D8%B9%D8%AA-%D8%AE%D8%AF%D9%85%D8%A7%D8%AA-%D8%AF%DB%8C%D8%AC%DB%8C%D8%AA%D8%A7%D9%84-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="خطر جدی که گریبان‌گیر صنعت خدمات دیجیتال شده است/ تمرکز بر توسعه‌ صنعت خدمات دیجیتال در کشور"/>
    <meta property="og:description" content="صنعت خدمات دیجیتال تمام تمرکز خود را بر توسعه‌ صنعت خدمات دیجیتال در کشور قرار داده است اما به دلیل برخی اقدامات غیرکارشناسی در معرض آسیب قرار گرفته است."/>
  </head>
  <body>
    <article>
      <h1>خطر جدی که گریبان‌گیر صنعت خدمات دیجیتال شده است/ تمرکز بر توسعه‌ صنعت خدمات دیجیتال در کشور</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <p>صنعت خدمات دیجیتال تمام تمرکز خود را بر توسعه‌ صنعت خدمات دیجیتال در کشور قرار داده است اما به دلیل برخی اقدامات غیرکارشناسی در معرض آسیب قرار گرفته است.</p>
      <p>به گزارش آنا، انجمن صنفی خدمات دیجیتال اتاق بازرگانی تهران با صدور بیانیه‌‌ای تأکید کرد: صنعت خدمات دیجیتال تمام تمرکز خود را بر توسعه‌ صنعت خدمات دیجیتال در کشور قرار داده است اما به دلیل برخی اقدامات غیرکارشناسی در معرض آسیب قرار گرفته است.</p>
      <figure>
        <img src="https://cdn.asriran.com/files/fa/news/1398/8/14/1034016_237.jpeg"/>
      </figure>
      <p>متن بیانیه به این شرح است:</p>
      <p>با درود و صلوات بر پیامبر اعظم(ص) و خاندان مطهر ایشان و با عرض تبریک به مناسبت اعیاد مبارک ماه ربیع‌الاول، مواردی را به استحضار ملت شریف و سرافراز ایران می‌رسانیم:</p>
      <p>۱- صنعت خدمات دیجیتال و ارزش افزوده یکی از شفاف‌ترین صنایع در کشور است که تمامی سرویس‌های آن پس از تأیید وزارت ارشاد و اپراتورهای کشور فعال شده و ریال به ریال درآمد شرکت‌های آن توسط اپراتورهای کشور و تحت نظارت سازمان تنظیم مقررات و ارتباطات رادیویی محاسبه شده و به شرکت‌های ارائه‌دهنده سرویس و محتوا پرداخت می‌شود، به طوری‌که تا امروز همه مشترکین می‌توانستند سرویس‌های فعال خود و هزینه آن را در اپلیکیشن‌های اپراتورها مانند "همراه من" و "ایرانسل من" و در قبوض خود و یا از طریق سامانه *۸۰۰# مشاهده کرده و هم اکنون نیز همه اطلاعات درآمدی شرکت‌ها برای مردم در دسترس قرار گرفته است که مطمئنا در کمتر صنعتی چنین امکانی وجود دارد.</p>
      <p>۲- ضروری است به اطلاع ملت شریف ایران برسد که مجموع درآمد حاصل از ارائه‌ خدمات دیجیتال و ارزش افزوده از طریق دو اپراتور موبایل کشور بین ذی‌نفعان مختلفی شامل سازمان تنظیم مقررات و ارتباطات رادیویی کشور به نمایندگی از دولت (بین ۱۰% تا ۱۵%)، اپراتورهای تلفن همراه (بین ۲۰% تا ۵۰%)، شرکت‌های اگریگیتور (بین صفر تا ۱۰%) و شرکت‌های ارائه‌دهنده‌ خدمات (بین ۳۰% تا ۶۰%) تقسیم می‌شود. این درآمد صرف تأمین هزینه‌هایی مانند تامین و توسعه‌ شبکه‌های ارتباطی، تامین زیرساخت‌های فنی نظیر پلتفرم‌ها، اپلیکیشن‌ها و نرم‌افزارهای مورد نیاز، هزینه‌های تولید و تامین محتوا و هزینه‌های تبلیغات می‌شود. سازمان تنظیم مقررات و ارتباطات رادیویی نیز به عنوان نماینده‌ دولت و صادرکننده‌ پروانه‌ فعالیت اپراتورهای تلفن همراه در سال‌های ۱۳۹۶ و ۱۳۹۷ مجموعاً قریب به ۵۰۰۰ میلیارد ریال از محل ارائه‌ی این خدمات از طریق اپراتورهای تلفن همراه کشور درآمد داشته است.</p>
      <p>۳- با توجه به گزارش منتشر شده توسط سازمان تنظیم مقررات و ارتباطات رادیویی، مجموع شکایات ثبت شده در مورد خدمات ارزش افزوده در تابستان ۱۳۹۸، ۱۹۸ مورد و تعداد شکایات ثبت شده در مورد خدمات دیتا و اینترنت اپراتورهای تلفن همراه ۱۴۷۷۷ مورد بوده است. لذا چنانچه هدف آن سازمان محترم از انتشار اطلاعات مربوط به میزان مصرف مشترکین نیز افزایش شفافیت و صیانت از حقوق مشتریان باشد، ضروری است با در نظر گرفتن این آمار، اطلاعات مصرف دیتا، مکالمه، رومینگ و سایر خدمات ارائه شده به مشتریان نیز در اسرع وقت در اختیار تمام مشترکین تلفن همراه قرار گیرد.</p>
      <p>۴- شرکت‌های ارائه‌دهنده‌ خدمات دیجیتال و ارزش افزوده همچون سال‌های گذشته با تمرکز بر اقدامات کارشناسی تمام تلاش خود را مصروف بهبود و توسعه‌ صنعت خدمات دیجیتال و ارزش افزوده خواهند کرد، همانطور که در سال‌های گذشته اقدامات انجام شده با مشارکت اپراتورهای تلفن همراه منجر به بهبودهای جدی و مؤثر در صنعت شده است، امیدوار هستیم که این روند فارغ از تنش‌ها و هیجانات سیاسی همچنان ادامه پیدا کند و صنعت خدمات دیجیتال و ارزش افزوده بتواند مسیر توسعه و رشد مستمر خود را در این سرزمین طی کند. لذا فعالان این صنعت مجدداً تمام افراد و سازمان‌های ذی‌ربط در این زیست‌بوم را به سعه‌ صدر، پرهیز از تنش و اقدامات هیجان‌زده و سیاسی و تمرکز کامل بر انجام اقدامات و اصلاحات منتج از بررسی‌های کارشناسی دعوت می‌کند و همراهی کامل خود با مسیر مبتنی بر تصمیمات کارشناسی را کمافی‌السابق اعلام می‌دارد.</p>
      <p>۵- فعالان این صنعت که متشکل از خیل عظیمی از جوانان فرهیخته، توانمند و نخبه‌ این سرزمین هستند در ماه‌های گذشته آماج تهمت‌ها، بهتان‌ها و ناجوانمردی‌های فراوانی بوده‌اند و به اشکال مختلف صنعت خدمات دیجیتال را به دلیل برخی اقدامات غیرکارشناسی (که برخی رسانه‌های معاند نیز همواره با این اقدامات همسو و همراه بوده‌اند) در معرض آسیب دیده‌اند. در تمام این مدت صرفاً با هدف پرهیز از برخورد و ایجاد تنش در میان ذی‌نفعان کسب و کار در سال رونق تولید ملی، که تنها تأثیر آن وارد شدن آسیب بیشتر به این صنعت است، در مقابل سیل اهانت‌ها سکوت کردند و تلاش کردند تمام تمرکز خود را بر توسعه‌ صنعت خدمات دیجیتال در کشور قرار دهند؛ اما با توجه به اهانت‌ها و تهمت‌های زننده و ناروایی که به فعالان این صنعت وارد شده است، عنداللزوم حق اعاده‌ حیثیت و دفاع از آبروی به خطر افتاده‌ جوانان برومند این سرزمین را برای خود محفوظ خواهند داشت.</p>
    </article>
  </body>
</html>