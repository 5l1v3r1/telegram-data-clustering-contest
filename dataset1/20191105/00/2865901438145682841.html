<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/vlada-lucic-slobodin-cilj-je-opstanak-u-kls-u-i-afirmacija-mladih-igraca/341654"/>
    <meta property="og:site_name" content="MozzartSport"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Vlada Lučić: Slobodin cilj je opstanak u KLS-u i afirmacija mladih igrača"/>
    <meta property="og:description" content="Trener Užičana smatra da je Borac najozbiljniji kanditat za šampiona KLS i ABA 2 lige"/>
  </head>
  <body>
    <article>
      <h1>Vlada Lučić: Slobodin cilj je opstanak u KLS-u i afirmacija mladih igrača</h1>
      <h2>Trener Užičana smatra da je Borac najozbiljniji kanditat za šampiona KLS i ABA 2 lige</h2>
      <address>
        <time datetime="2019-11-05T00:00:00+00:00">05 Nov 2019</time>
      </address>
      <p>Nakon pet kola Košarkaške lige Srbije možemo konstatovati da je čačanski Borac jedini bez poraza u najvišem rangu srpske lige. Novi Pazar, OKK Beograd, Zlatibor i Vršac imaju po jedan neuspeh. Iza pomenutih klubova je užička Sloboda sa skorom 3:2. Užičani su na štitu završili gostovanje u Čajetini, sa večitim rivalom Zlatiborom, a sad ih očekuje još jedan neugodan rival, tim Napretka.</p>
      <p>Čačanin na klupi Slobode trener <b>Vladimir Lučić</b> zadovoljan je dosadašnjim učinkom svojih izabranika.<br/><b>“Doživeli smo dva poraza, ali na vrućim terenima u Čačku i Čajetini. U dvorani kraj Morave bili smo ravnopravan rival Borcu. Možda smo mogli da pobedimo, ali nismo, kao ni u Čajetini. Idemo dalje jer nas očekuje ozbiljan rival Napredak iz Aleksinca. Imamo par povređenih igrača i videćemo kako će ići njihov oporavak”</b>, ističe <b>Lučić.</b></p>
      <p>Sloboda ima veoma mlad sastav.<br/><b>“Veoma sam zadovoljan ekipom. Mlad i talentovan tim koji voli da radi, ali će biti puno oscilacija tokom sezone. Međutim, očekujem da napredujemo kako prvenstvo bude odmicalo. Naš cilj je da mladi igrači dobiju šansu, da se spreme za ozbiljne seniorske sezone, a da Sloboda izbori opstanak u KLS-u. O Superligi možda možemo tokom sezone da razmišljamo”.</b></p>
      <p>Užičani budućnost vide u mladim snagama.<br/><b>“Tako je. Tu su Tadić, Nikolić, Đorđević, Ćubić…Oni će činiti okosnicu Slobodine ekipe u budućnosti. Užičani su uz nas, prepoznali su našu mladost koja obećava i daju nam vetar u leđa”.</b></p>
      <p>Nakon pet kola šta se može reći o KLS – u, ali i ostalim ligama poput ABA 2?<br/><b>“Po organizaciji i kvalitetu izdvojili su se Borac, Zlatibor, Pazar, Dinamik… Apsolutni favorit je Borac, a Sloboda je pokazala da može da se nosi sa Čačanima i Zlatiborcima. Mi moramo da pobeđujemo ekipe koji se bore za sredinu tabele. ABA 2 je slabija nego minulih sezona. Prošle godine Primorska je pokazala ozbiljne namere, igrački kadar, budžet je bio na višem nivou. Evo i sad su sjajno startovali u ABA ligi. Glavni kandidati za plasman na Jadran su Borac, MZT, Sutjeska, možda i Široki. U ABA 1 Primorska, FMP pokazuju puno, pravo su osveženje uz Partizan, Zvezdu… Budućnost je u drugom planu. I da kažem za Evroligu, izuzetno kvalitetni timovi, dobre utakmice. Željko i Fener će ući u formu, kao i obično, kad je najpotrebnije. Barsa je najkvalitetnija, Milano je odličan, Real, Žalgiris…Gledamo odličnu elitnu košarku”</b>, konstatovao je <b>Lučić</b>.</p>
      <p><b>PIŠE</b>: <i>Đurđe MEČANIN</i><br/><b>FOTO:</b><i> Printscreen</i><br/><b><i><u>Djurdje.mecanin@mozzartbet.com</u></i></b></p>
      <p>
        <i>Pogledajte novu epizodu serije Ekipizza...</i>
      </p>
      <figure>
        <iframe src="https://www.youtube.com/embed/0R14eYXxcBw" width="425" height="349" data-service="Youtube" scrolling="no"/>
      </figure>
      <p> </p>
    </article>
  </body>
</html>