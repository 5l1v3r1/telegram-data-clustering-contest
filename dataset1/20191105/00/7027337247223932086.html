<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696863/%DA%86%D9%86%D8%AF-%D8%AA%D9%88%D8%B5%DB%8C%D9%87-%D8%A8%D9%87-%D8%AF%D8%A7%D9%85%D8%AF%D8%A7%D8%B1%D8%A7%D9%86-%D9%88-%DA%A9%D8%B4%D8%A7%D9%88%D8%B1%D8%B2%D8%A7%D9%86-%D8%AF%D8%B1%D8%A8%D8%A7%D8%B1%D9%87-%D8%A2%D9%86%D9%81%D9%84%D9%88%D8%A7%D9%86%D8%B2%D8%A7%DB%8C-%D9%81%D9%88%D9%82-%D8%AD%D8%A7%D8%AF-%D9%BE%D8%B1%D9%86%D8%AF%DA%AF%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="چند توصیه به دامداران و کشاورزان درباره آنفلوانزای فوق حاد پرندگان"/>
    <meta property="og:description" content="مدیر کل دامپزشکی استان یزد گفت: برقراری امنیت زیستی، مؤثرترین و کم هزینه‌ترین شیوه مبارزه با بیماری‌های عفونی و واگیر مانند آنفلوانزای فوق حاد پرندگان در جمعیت طیور است."/>
  </head>
  <body>
    <article>
      <h1>چند توصیه به دامداران و کشاورزان درباره آنفلوانزای فوق حاد پرندگان</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/14/1033765_436.jpg"/>
      </figure>
      <p>مدیر کل دامپزشکی استان یزد گفت: برقراری امنیت زیستی، مؤثرترین و کم هزینه‌ترین شیوه مبارزه با بیماری‌های عفونی و واگیر مانند آنفلوانزای فوق حاد پرندگان در جمعیت طیور است.</p>
      <p>«علی‌اکبر حدادزاده» در این باره اظهار کرد: آنفلوانزای فوق حاد پرندگان می‌تواند از راه‌های مختلف، مزارع پرورش بوقلمون، طیور گوشتی و تخم گذار را آلوده کند که مهمترین راه انتقال این بیماری می‌تواند ترددهای کنترل نشده وسایل نقلیه و افراد، لباس و کفش آلوده، کود و پرندگان زنده باشد.</p>
      <p>وی افزود: در فصل پاییز با توجه به سردی هوا و ماندگاری بیشتر ویروس آنفلوانزای فوق حاد پرندگان در محیط، احتمال انتقال ویروس از نقطه ای به نقطه دیگر بیشتر می‌شود و این موضوع با توجه به فصل کود‌دهی باغ‌ها و مزارع توسط کشاورزان، حائز اهمیت بسیاری است.</p>
      <p>حدادزاده تصریح کرد: مهیا بودن شرایط محیطی و ماندگاری ویروس آنفلوانزای فوق حاد پرندگان در کود، توجه جدی مرغداران در به کارگیری راهکارهای عملی و موثر برای محدود کردن راه‌های انتقال و انتشار از بیماری را می‌طلبد.</p>
      <p>وی تاکید کرد: کنترل ورودی مرغداری و انجام شست‌وشو و ضدعفونی افراد یا وسایلی که بنا به ضرورت وارد مزرعه می‌شوند، رعایت بهداشت و نظافت توسط افراد شاغل در محیط مرغداری و کنترل ورود و خروج تمام جانداران و اشیاء به داخل و خارج مرغداری، منجر به حفظ بهداشت مرغداری می‌شود و نقش اساسی در پیشگیری و کنترل بیماری‌ها دارد.</p>
      <p>به گزارش گروه دریافت خبر ایسنا، حدادزاده افزود: توجه به تغذیه مناسب، تأمین هوای سالم و کافی و استفاده به موقع از واکسن‌ها جهت افزایش سطح ایمنی بدن طیور نیز می‌تواند از بسیاری از مشکلات صنعت پرورش طیور پیشگیری کند.</p>
      <p>این مسئول در ادامه از مرغداران خواست تا شرایط امنیت زیستی و قرنطینه‌ای را با دقت رعایت کنند و از تردد غیر ضروری افراد و خودروها و رفت و آمد سایر جانواران به واحد پرورشی خود تا حد ممکن جلوگیری کنند.</p>
      <p>حدادزاده همچنین به کشاورزان توصیه کرد که کود را از محل‌های مطمئن تهیه و با مجوز گواهی بهداشتی دامپزشکی حمل کنند.</p>
      <p>مدیر کل دامپزشکی استان در پایان نیز تأکید کرد: مرغداران از پنهان کردن شیوع بیماری در واحد پرورشی خود خودداری نکنند و در صورت مشاهده علائمی همچون بی‌حالی شدید، پژمردگی و دور هم جمع شدن گله، سیاه شدن و خونریزی تاج، ریش و ساق پا، افت ناگهانی و شدید تولید تخم مرغ روزانه، علائم تنفسی حاد و کاهش شدید مصرف دان، فورأ مراتب را به شبکه‌ دامپزشکی شهرستان مربوطه یا سامانه 1512 اداره کل دامپزشکی استان گزارش دهند تا با پیگیری به‌موقع از انتشار بیماری و ایجاد خسارات اقتصادی فراوان جلوگیری شود.</p>
    </article>
  </body>
</html>