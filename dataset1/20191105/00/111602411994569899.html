<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://valenciaplaza.com/la-nau-recupera-la-memoria-del-pintor-i-escriptor-ricardo-bastid"/>
    <meta property="og:site_name" content="Cultur Plaza"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="La Nau recupera la memòria del pintor i escriptor Ricardo Bastid"/>
    <meta property="og:description" content="La Nau recupera la memòria del pintor i escriptor Ricardo Bastid"/>
  </head>
  <body>
    <article>
      <h6 class="kicker">centenari del seu naixement</h6>
      <h1>La Nau recupera la memòria del pintor i escriptor Ricardo Bastid</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">Culturplaza</a></address>
      <p>VALÈNCIA. Dimarts, 5 de novembre, a les 19 hores, tindrà lloc a l’Aula Magna del Centre Cultural la Nau, de la Universitat de València, la taula redona Cent anys de Ricardo Bastid Peris: memòria i postmemòria, que tractarà sobre el centenari del naixement del pintor i escriptor valencià. L’acte està organitzat per l’Aula d’Història i Memòria Democràtica de la Universitat de València en col·laboració de l’Aula d’Història Social de la Universitat Complutense de Madrid.<br/><br/>Complerts recentment els cent anys del naixement del pintor i escriptor Ricardo Bastid Peris (València, 1919 - Buenos Aires, 1966), resulta cridanera la desmemòria que hi ha sobre la seua figura. Des de la talaia de la postmemòria, la seua neboda Milde Tomás Bastid ha intentat recuperar i valorar  l’obra i la història del seu oncle, fidel reflex d’un profund compromís democràtic. Aquesta jornada es concep com un vincle entre el treball acadèmic que tracta de corregir la falta d’estudis sobre Bastid i el discurs de la memòria que ha sobreviscut en la seua família, un llegat d’innegable importància per a comprendre millor el turbulent passat recent d’Espanya.<br/><br/>En la conferència intervindran el catedràtic d’història contemporània de la Universitat de València Marc Baldó, els historiadors de l’art de l’Institut d’Història del Consell Superior d’Investigacions Científiques i la Universitat Complutense de Madrid Pablo Allepuz i Óscar Chaves, i la neboda de Ricardo Bastid, Milde Tomás Bastid. L’entrada serà lliure fins que s’ocupen les places disponibles.</p>
      <h3>Sobre Ricard Bastid</h3>
      <p>Ricardo Bastid Peris nasqué al carrer de Barcelona, a València, el 19 de setembre de 1919. Va ser un pintor i escriptor amb un gran compromís polític l’obra del qual ha estat desconeguda per a molts a causa dels convulsos esdeveniments que van marcar la seua vida. Ricardo Bastid va ser militant comunista des de 1936 i va patir la persecució política i l’empresonament després de la derrota en la guerra civil, que el dugué a exiliar-se a Argentina en els anys 50. La seua vida va estar limitada per un accident de trànsit a Buenos Aires el 23 de maig de 1966, quan tenia 46 anys, en la plenitud de la seua maduresa personal i artística.</p>
      <related>
        <h4>Noticias relacionadas</h4>
        <a href="https://valenciaplaza.com/beatriz-ranea-repasa-la-genealogia-de-la-lucha-feminista-en-la-nau"/>
        <a href="https://valenciaplaza.com/la-nau-alberga-los-proyectos-fotograficos-de-valientes-photon-con-tot-comenca-en-una-foto"/>
        <a href="https://valenciaplaza.com/la-nau-acull-una-conferencia-del-professor-adolfo-plasencia-sobre-el-que-es-real-i-irreal-en-internet"/>
      </related>
    </article>
  </body>
</html>