<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697008/%D9%88%DA%A9%DB%8C%D9%84-%D8%B4%D8%A8%D9%86%D9%85-%D9%86%D8%B9%D9%85%D8%AA-%D8%B2%D8%A7%D8%AF%D9%87-%D8%A2%D8%B2%D8%A7%D8%AF%DB%8C-%D9%85%D9%88%DA%A9%D9%84%D9%85-%D8%AA%D8%A7-3-%D8%B1%D9%88%D8%B2-%D8%AF%DB%8C%DA%AF%D8%B1-%D8%B5%D8%AD%D8%AA-%D9%86%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="وکیل شبنم نعمت زاده: آزادی موکلم تا 3 روز دیگر صحت ندارد"/>
    <meta property="og:description" content="وکیل مدافع شبنم نعمت زاده خبر آزادی موکلش تا سه روز آینده را تکذیب کرد."/>
  </head>
  <body>
    <article>
      <h1>وکیل شبنم نعمت زاده: آزادی موکلم تا 3 روز دیگر صحت ندارد</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/14/1034072_342.jpg"/>
      </figure>
      <p>وکیل مدافع شبنم نعمت زاده خبر آزادی موکلش تا سه روز آینده را تکذیب کرد.</p>
      <p>امیر مسعود مظاهری در گفتگو با ایسنا در این باره اظهار کرد : خبری که به اشتباه یکی از رسانه‌ها در مورد ارائه وثیقه ۲۰۰ میلیاردی موکلم تا ۳ روز آینده و آزادی او منتشر شده صحت ندارد.</p>
      <p>وی افزود: ما از بی گناهی و برائت خانم نعمت زاده دفاع نمی‌کنیم و معتقدیم ایشان در قبال مسولیت و سهامداربودنش در شرکت باید پاسخگو باشد و مسولیت متوجه موکل است و اسناد موجود در شرکت حکایت از نقش اشخاص دیگری هم در وقوع جرم دارد که تعیین میزان مسولیت موکلم با ارزیابی تاثیر و دخالت و نقش سایر اشخاص در این پرونده روشن می‌شود.</p>
      <p>مظاهری تصریح کرد: طبق ماده ۲۴۲ قانون آیین دادرسی کیفری اشخاصی که متهم به جرایمی هستند که مجازاتشان بیش از ۱۰ سال حبس است تا دو سال ممکن است در بازداشت باقی بمانند و نیز ماده ۹ آیین نامه دادگاه‌های ویژه تصریح دارد که اشخاص ممکن است تا پایان رسیدگی و صدور حکم در بازداشت بمانند و مقید به زمان نیست. اینکه اشتباه یک رسانه اینگونه القا کرده که قرار بازداشت او به وثیقه تبدیل و آزاد می‌شود درست نیست.</p>
      <p>وی درباره اینکه آیا حکم موکلش صادر شده است گفت: در مراجعه‌ای که امروز به دادگاه داشتم، هنوز حکم صادر نشده است.</p>
      <p>به گزارش ایسنا، ۶ جلسه رسیدگی به اتهامات شبنم نعمت‌زاده، دختر وزیر سابق صمت، احمدرضا لشگری‌پور و شرکت توسعه دارویی رسا در شعبه سوم دادگاه ویژه رسیدگی به جرایم اخلالگران و مفسدان اقتصادی به ریاست قاضی مسعودی‌مقام برگزار شد و آخرین جلسه دادگاه در ۶ ابان ماه بود.</p>
      <p>طبق کیفرخواست صادره، شبنم نعمت‌زاده، فرزند محمدرضا متهم پرونده است که در ابتدا با تودیع وثیقه آزاد بود و سپس بازداشت شد. او متهم است به مشارکت در اخلال عمده از طریق اخلال در توزیع مایحتاج عمومی دارو به مبلغ یک هزار و ۸۵۰ میلیارد و ۱۴۸ میلیون و ۳۷۹ هزار و ۵۹۹ ریال با علم به موثر بودن در ضربه زدن به نظام جمهوری اسلامی، مشارکت در تحصیل مال از طریق نامشروع به همان مبلغ ذکر شده و سوء استفاده از جواز و امتیاز تعویض شده، مشارکت در اخلال نظام دارویی کشور، فعالیت غیرمجاز در شبکه دارویی در استان البرز بدون مجوز وزارت بهداشت و نگهداری غیرمجاز دارو بدون تشریفات قانونی در حکم قاچاق.<br/><br/>احمدرضا لشگری پور فرزند هوشنگ متهم دیگر پرونده بازداشت به لحاظ عجز از تودیع وثیقه و متهم است به مشارکت در اخلال عمده از طریق اخلال در توزیع مایحتاج دارو به مبلغ یک هزار و ۸۵۰ میلیارد و ۱۴۸ میلیون و ۳۷۹ هزار و ۵۹۹ ریال با علم به موثر بودن اقدامات در ضربه به نظام جمهوری اسلامی، مشارکت در تحصیل مال از طریق نامشروع با سوءاستفاده از امتیاز تفویض شده، مشارکت در اخلال در نظام توزیع و تولید دارویی کشور.</p>
      <p>شرکت توسعه دارویی رسا با مدیرعاملی احمدرضا لشگری پور و با هیات مدیره‌ای خانم شبنم نعمت زاده متهم است به مشارکت در اخلال عمده در نظام اقتصادی کشور از طریق اخلال در نظام توزیع مایحتاج عمومی دارو به مبلغ یک هزار و ۸۵۰ میلیارد و ۱۴۸ میلیون و ۳۷۹ هزار و ۵۹۹ ریال، مشارکت در اخلال عمده از طریق اخلال در توزیع دارو برای ایجاد انحصار دارو در کشور، مشارکت در تحصیل مال از طریق نامشروع به مبلغ یک هزار و ۸۵۰ میلیارد و ۱۴۸ میلیون و ۳۷۹ هزار و ۵۹۹ ریال، مشارکت در اخلال در نظام توزیع دارویی کشور.</p>
    </article>
  </body>
</html>