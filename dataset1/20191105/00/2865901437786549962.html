<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/tenis/vesti/taj-brejk-majstor-kecmanovic/341695"/>
    <meta property="og:site_name" content="MozzartSport"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Taj-brejk majstor Kecmanović"/>
    <meta property="og:description" content="Mladi srpski teniser slavio na otvarajućem meču završnog ATP turnira sezone u Milanu za najbolje tenisere do 21 godine"/>
  </head>
  <body>
    <article>
      <h1>Taj-brejk majstor Kecmanović</h1>
      <h2>Mladi srpski teniser slavio na otvarajućem meču završnog ATP turnira sezone u Milanu za najbolje tenisere do 21 godine</h2>
      <address>
        <time datetime="2019-11-05T00:00:00+00:00">05 Nov 2019</time>
      </address>
      <p>Naš, ali i jedan od najtalentovanijih svetskih tenisera, 20-godišnji <b>Miomir Kecmanović</b> odličnim nastupom otvorio je novo izdanje završnog turnira za najbolje igrače do 21 godine koji se održava u Milanu.</p>
      <p>On je u prvom meču na takmičenju koje se igra na tvrdoj podlozi u zatvorenom za nagradni fond od 1,4 miliona dolara savladao svog dobrog prijatelja, momka sa kojim deli hleb i vodi bitke širom sveta već skoro deceniju, <b>Kaspera Ruda</b> rezultatom 4:3 (5), 4:3 (5) i 4:2. To je druga pobeda <b>Kecmanovića</b> u isto toliko okršaja sa Norvežaninom na ATP turu, ujedno i očekivana pošto Srbinu leže uslovi igranja u Milanu, dok je njegov protivnik/prijatelj specijalista za šljaku.</p>
      <p>Bez većih problema oba tenisera su držala svoje gemove u prvom delu meču, ali se u taj-brejku, koji se na ovom turniru igra na 3:3, mnogo bolje snašao Beograđanin. Sličan scenario je viđen i u drugom setu u kojem su i Beograđanin i momak iz Osla čuvali svoje servise, da bi sve bilo rešeno u taj-brejku. Istina, ovaj put je <b>Kecmanović</b> bio taj koji je morao da juri prednost protivnika, ali je uspeo da je "ujuri". Završni set nije ušao u taj-brejk pošto je naš došao do brejka u petom gemu, nakon čega je samo potvrdio trijumf.</p>
      <p>U zavisnosti od preostalih rezultata, u suštini <b>Miša</b> bi mogao sa još jednom pobedom da računa na polufinale, što je samo po sebi veliki uspeh. Još nije poznat raspored mečeva za sutra, a u <b>Kecmanovićevoj</b> Grupi A nalaze se još Australijanac <b>Aleks de Minor</b>, najveći favorit turnira i aktuleni vicešampion (titulu ne brani <b>Stefanos CicIpas</b> koji učestvuje naredne sedmice na <a href="https://www.mozzartsport.com/tenis/vesti/atp-finale-novak-u-grupi-sa-federerom/341693">završnom mastersu u London</a>u) i Španac <b>Alehandro Davidovič Fokina</b>.</p>
      <p>O pravilima i specifičnostima ovog takmičenja, koje pokušava da pokaže u kom pravcu će se kretati beli sport, pročitajte <a href="https://www.mozzartsport.com/tenis/vesti/atp-nextgen-prvo-pa-kecmanovic/341662">OVDE</a>.</p>
      <p>
        <i>(Foto: Reuters)</i>
      </p>
    </article>
  </body>
</html>