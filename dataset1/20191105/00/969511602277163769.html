<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/uniunea-europeana-analizeaza-posibilitatea-emiterii-de-monede-digitale-18544462"/>
    <meta property="og:site_name" content="BusinessMagazin"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Uniunea Europeană analizează posibilitatea emiterii de monede digitale"/>
    <meta property="og:description" content="Uniunea Europeană analizează posibilitatea de a emite monede digitale publice şi de a reglementa situaţia din acest domeniu, în contextul preocupărilor generate de proiectul Libra, al companiei Facebook, arată un document obţinut de agenţia Reuters."/>
  </head>
  <body>
    <article>
      <h1>Uniunea Europeană analizează posibilitatea emiterii de monede digitale</h1>
      <address><time datetime="2019-11-05T00:00:00+00:00">05 Nov 2019</time> by <a rel="author" href="https://www.businessmagazin.ro/autor/mihai-draghici" target="_blank">Mihai Draghici</a></address>
      <h3>Uniunea Europeană analizează posibilitatea emiterii de monede digitale</h3>
      <p>Uniunea Europeană analizează posibilitatea de a emite monede digitale publice şi de a reglementa situaţia din acest domeniu, în contextul preocupărilor generate de proiectul Libra, al companiei Facebook, arată un document obţinut de agenţia Reuters.</p>
      <p>Conform proiectului, Uniunea Europeană intenţionează să elaboreze o abordare comună pentru reglementarea domeniului monedelor digitale, inclusiv prin blocarea criptomonedelor care generează riscuri de securitate cibernetică.</p>
      <p>"Banca Centrală Europeană (BCE) şi băncile centrale din ţările Uniunii Europene ar putea explora în mod util oportunităţile şi provocările de a emite monede digitale afiliate băncilor centrale inclusiv prin analizarea măsurilor concrete în acest sens", arată un proiect elaborat de Preşedinţia finlandeză a UE. Proiectul, obţinut de agenţia Reuters, va fi propus spre dezbatere de către miniştrii de Finanţe ai statelor UE şi ar putea suferi modificări înainte de a fi adoptat.</p>
      <p>Benoit Coeure, un membru al Consiliului de administraţie al BCE, declara în septembrie că instituţia financiară ar putea "intensifica" gândirea în sensul unei monede digitale publice.</p>
      <p>Un oficial BCE a explicat marţi că, în cea mai ambniţioasă versiune, proiectul le-ar permite clienţilor să utilizeze monedă electronică, depozitată la Banca Centrală Europeană, fără a deţine conturi bancare, fără intermediari financiari şi fără servicii suplimentare.</p>
      <p>Proiectul Facebook privind lansarea monedei digitale Libra a generat critici în Uniunea Europeană referitoare la siguranţa tranzacţiilor cibernetice şi a garanţiilor financiare.</p>
    </article>
  </body>
</html>