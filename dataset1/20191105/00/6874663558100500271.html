<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773138,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="ארה&quot;ב פורשת מהסכם האקלים, בישראל מבטיחים להמשיך ולהשקיע"/>
    <meta property="og:description" content="למרות ההודעה של מחלקת המדינה האמריקאית על פרישת ארה&quot;ב מההסכם שר האנרגיה יובל שטייניץ מבהיר: &quot;מדינת ישראל נשארת מחויבת להסכמים אלו&quot;"/>
  </head>
  <body>
    <article>
      <h1>ארה"ב פורשת מהסכם האקלים, בישראל מבטיחים להמשיך ולהשקיע</h1>
      <h2>למרות ההודעה של מחלקת המדינה האמריקאית על פרישת ארה"ב מההסכם שר האנרגיה יובל שטייניץ מבהיר: "מדינת ישראל נשארת מחויבת להסכמים אלו"</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">ליאור גוטמן</a></address>
      <p>ההודעה העדכנית של מחלקת המדינה האמריקאית על <a href="https://www.calcalist.co.il/world/articles/0,7340,L-3773071,00.html">פרישת ארה"ב מהסכמי האקלים</a> תפסה את משרדי הממשלה המקומיים בהפתעה. מזכיר המדינה האמריקני, מייק פומפאו, אולי מנסה להסביר שארה"ב מציעה מודל פרגמטי יותר להפחתת גזי חממה, אולם שר האנרגיה יובל שטייניץ מסכם את האירוע באופן אחר לגמרי. "פרישת ארה"ב מהסכמי פריז להפחתת זיהום האוויר ופליטות החממה היא מצערת, אבל מדינת ישראל נשארת מחויבת להסכמים אלו", צוטט היום השר, והוסיף ש"בחמש השנים האחרונות הצלחנו להוריד את זיהום האוויר, ואת פליטת גזי החממה בעשרות אחוזים, בזכות התהליך של החלפת הפחם והדלקים המזהמים בתחנות הכוח בגז טבעי ובאנרגיות מתחדשות - ונמשיך בתהליך זה גם בשנים הקרובות".</p>
      <p>גם המשרד להגנת הסביבה מיישר קו עם המחויבות להעמיק את ההשקעות בצמצום זיהום האוויר, והשר זאב אלקין הבטיח היום ש"ההחלטה שקיבלה ארצות הברית לסגת מהסכם פריז - לא תוביל גם אותנו לסגת ממנו. מדינת ישראל מייחסת חשיבות גדולה להתמודדות עם משבר האקלים ורואה את עצמה מחויבת לקיום ההתחייבויות שלנו לצמצם את הזיהום מפחם ולהעביר את המשק לשימוש באנרגיות מתחדשות".</p>
      <figure>
        <img src="https://images1.calcalist.co.il/PicServer3/2018/02/27/798444/AMIT-270218-3705763_l.jpg"/>
        <figcaption>יובל שטייניץ שר האנרגיה <br/>צילום: עמית שעל</figcaption>
      </figure>
      <p>לדבריו, הסכם פריז מייצר עבור מדינת ישראל הזדמנויות כלכליות להפיכת ישראל למעצמת טכנולוגיות סביבה. "בשנים האחרונות השקענו עשרות מיליוני שקלים בתחום והגענו להסכמים פורצי דרך עם סין בנושא. הסכם פריז מייצר הזדמנות פז לטכנולוגיות ישראליות להיכנס לשוק הקלינטק העולמי ולהפוך את תחום הטכנולוגיות הסביבתיות לאחד ממנועי הצמיחה של הכלכלה הישראלית", אמר, וחידד שהמשרד להגנת הסביבה יעדכן את היעדים לשנת 2030 ולהמשיך להוביל לגיבוש חזון ואסטרטגיה ארוכי טווח להפיכת כלכלת ישראל לדלת פחמן, דלת זיהום ומשגשגת. "המשרד מתכוון להגיש כבר בחודשים הקרובים לממשלה החדשה הצעת מחליטים, שתקבע את היעדים ארוכי הטווח. בהמשך, בכוונת המשרד להעביר חוק אקלים, שישנה את האופן שבו ישראל מתכננת, בונה ומשתמשת בתשתיות במבנים ובערים", סיכם.</p>
    </article>
  </body>
</html>