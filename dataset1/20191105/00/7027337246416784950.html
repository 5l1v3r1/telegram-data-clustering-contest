<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696970/%D8%A7%D9%84%D8%AE%D9%84%DB%8C%D8%AC-%D8%A7%D9%84%DB%8C%D9%88%D9%85-%D8%B9%D8%A7%D9%85%D9%84%D8%A7%D9%86-%D8%AA%D8%B9%D8%B1%D8%B6-%D8%A8%D9%87-%DA%A9%D9%86%D8%B3%D9%88%D9%84%DA%AF%D8%B1%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%DA%A9%D8%B1%D8%A8%D9%84%D8%A7-%D8%B9%D9%86%D8%A7%D8%B5%D8%B1-%D8%A7%D9%84%D8%B5%D8%B1%D8%AE%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="الخلیج الیوم: عاملان تعرض به کنسولگری ایران در کربلا عناصر &quot;الصرخی&quot; هستند"/>
    <meta property="og:description" content="یک رسانه عربی اعلام کرد که عاملان تعرض به کنسولگری جمهوری اسلامی ایران در کربلا پیروان&quot;محمود الصرخی&quot; هستند."/>
  </head>
  <body>
    <article>
      <h1>الخلیج الیوم: عاملان تعرض به کنسولگری ایران در کربلا عناصر "الصرخی" هستند</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/14/1034024_626.jpg"/>
      </figure>
      <p>یک رسانه عربی اعلام کرد که عاملان تعرض به کنسولگری جمهوری اسلامی ایران در کربلا پیروان"محمود الصرخی" هستند.</p>
      <p>به گزارش ایسنا، پایگاه خبری الخلیج الیوم در رابطه با  تعرض برخی آشوبگران به کنسولگری جمهوری اسلامی ایران در کربلا در شامگاه یکشنبه نوشت: اخیرا تعدادی از افراد به کنسولگری ایران در کربلا تعرض کردند، بر اساس شاهدان عینی آن منطقه تعداد افرادی که به کنسولگری جمهوری اسلامی ایران تعرض کردند تقریبا 300 نفر است؛ این افراد از منطقه ای به نام "طویریج" به کربلا منتقل شده اند و از پیروان" محمود الصرخی" هستند.</p>
      <p>براساس این گزارش، محمود الصرخی خود را یک مرجع شیعی عراقی و عربی و همچنین دشمن ایران که هزاران نفر از آن پیروی می کنند معرفی کرده است.</p>
      <p>از مهم ترین مواضع وی در سال های اخیر می‌توان به موضعش در رابطه با داعش در گفت‌وگو با روزنامه ایلاف چاپ لندن اشاره کرد؛ وی از نیروهای ائتلاف خواست که به زیرکی و شجاعت عناصر داعش اعتراف کنند. وی گفت که نتیجه جنگیدن با داعش شکست است .</p>
      <p>وی در گفت وگو با روزنامه الوطن مصر  نیز بار دیگر از عناصر داعش حمایت کرده بود.</p>
      <p>الصرخی در جریان جنگ یمن نیز از ائتلاف عربی علیه یمن حمایت کرد.</p>
      <p>به گزارش ایسنا، پیش از این خبرگزاری الغدپرس عراق اعلام کرد که نیروهای امنیتی این کشور 5 نفر از عاملان حمله به کنسولگری جمهوری اسلامی ایران در کربلا را دستگیر کرده است و همه آن ها از پیروان "الصرخی" هستند.</p>
      <p>با تداوم ناآرامی‌ها در شهر کربلا شامگاه یکشنبه چند فرد آشوبگر در مقابل کنسولگری ایران در این شهر تجمع و به کنسولگری تعرض کردند. سرکنسول جمهوری اسلامی ایران در کربلا در پی این حوادث تاکید کرد که نیروهای امنیتی بر اوضاع کنترل دارند و شرایط در اطراف این مقر دیپلماتیک کشورمان به حالت طبیعی بازگشته است.</p>
      <p>بر اساس برخی تصاویر منتشر شده در فضای مجازی افراد ناشناس در اطراف کنسولگری ایران در کربلا حضور پیدا کرده و ضمن سنگ‌پرانی به ساختمان این کنسولگری اقدام به آتش‌افروزی کردند.</p>
      <p>دونالد ترامپ، رئیس جمهور آمریکا در واکنش به وضعیت ناآرامی که شامگاه یکشنبه توسط برخی نیروهای آشوبگر برای کنسول‌گری ایران در کربلا پیش‌آمد، دو ویدیو که در صفحه‌های توییتری شبکه ایران‌ اینترنشنال و پایگاه خبری عرب‌نیوز منتشر شده بود را بازتوییت کرد.</p>
      <p>از سوی دیگر، وزارت خارجه عراق در بیانیه‌ای تأکید کرد که این وزارت اقدام برخی تظاهرات کنندگان در تعرض به کنسولگری ایران در کربلا را محکوم می کند.</p>
      <p>در این بیانیه بر پایبندی وزارت خارجه عراق به تعهداتش درباره مصونیت هیئت های دیپلماتیک براساس توافق وین و ضرورت دور نگه داشتن این هیات ها از هرگونه خطر امنیتی تأکید شده است.</p>
      <p>وزارت خارجه عراق افزود: امنیت هیات های دیپلماتیک و کنسولگری ها خط قرمز ما است و دستگاه امنیتی کشور همه تدابیر لازم برای جلوگیری از هرگونه تعرض امنیتی به هیات‌های دیپلماتیک را اتخاذ کرده است.چنین اقداماتی بر روابط دوستانه و حسن همجواری دو کشور تأثیری نخواهد گذاشت.</p>
      <p>همچنین قیس الخزعلی، دبیرکل جنبش عصائب اهل الحق عراق در صفحه توییتر خود نوشت: اقدام به سوزاندن دیوار کنسولگری ایران توسط برخی عناصر داخلی و بازتوئیت ترامپ، رئیس جمهور آمریکا و همراهی وزیر خارجه اسرائیل با او، چیزی که دیروز در رابطه با نقش اسرائیل، آمریکا و کشورهای خلیج(فارس) برای تخریب اوضاع داخلی عراق گفتیم را اثبات می کند.</p>
    </article>
  </body>
</html>