<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773093,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="המשביר לצרכן מבקשת לדחות תביעה בסך 43 מיליון שקל נגדה ונגד רמי שביט"/>
    <meta property="og:description" content="תביעת העתק שנחשפה בכלכליסט הוגשה לאחרונה לביהמ&quot;ש על ידי ספקית לשעבר של הרשת, בטענה לביצוע &quot;פעולות מרמה&quot; כנגדה;"/>
  </head>
  <body>
    <article>
      <h1>המשביר לצרכן מבקשת לדחות תביעה בסך 43 מיליון שקל נגדה ונגד רמי שביט</h1>
      <h2>תביעת העתק שנחשפה בכלכליסט הוגשה לאחרונה לביהמ"ש על ידי ספקית לשעבר של הרשת, בטענה לביצוע "פעולות מרמה" כנגדה;</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">ליטל דוברוביצקי</a></address>
      <p>רשת המשביר לצרכן מבקשת לדחות תביעת עתק בסך 43 מיליון שקל, <a href="https://www.calcalist.co.il/local/articles/0,7340,L-3766686,00.html">שהגישה נגדה ביולי ספקית לשעבר </a>- בטענה להונאה מצד הרשת כלפיה.</p>
      <p>כמו כן התבקש בית המשפט לדחות את התביעה שהוגשה גם נגד רמי שביט, זאת מאחר ולטענת הרשת הוא צורף לתביעה כנתבע בחוסר תום לב.</p>
      <figure>
        <img src="https://images1.calcalist.co.il/PicServer3/2018/11/04/857952/3L.jpg"/>
        <figcaption>סניף המשביר לצרכן בראשון לציון <br/>צילום: צביקה טישלר</figcaption>
      </figure>
      <p>לטענת הרשת: "לאורך מרביתו של כתב התביעה, שמו של שביט 'נגרר' אחרי המשביר כעניין טרמינולוגי כאילו היו מקשה אחת וגוף אחד ולא היא".</p>
      <p>במקביל הגישו שלשום המשביר לצרכן ורמי שביט כתב הגנה, במסגרתו נטען כי הטענות שעלו נגד המשביר לצרכן בתביעה חסרות שחר. כזכור, ביולי האחרון פורסם בכלכליסט כי<a href="https://www.calcalist.co.il/local/articles/0,7340,L-3766686,00.html">הוגשה תביעה בסך 43 מיליון שקל כנגד חברת המשביר 365 החזקות</a>, רשת המשביר לצרכן בתי כולבו ורמי שביט, שהינו בעל מניות ומנכ"ל המשביר לצרכן.</p>
      <p>התביעה הוגשה על ידי חברת טורבו טקסטיל המייצרת בגדי גברים וספקית לשעבר של הרשת, שטענה כי נעשה כלפיה מעשי מרמה כביכול. "עניינה של תביעה זו במעשי מרמה והונאה שביצעו המשביר לצרכן ורמי שביט כלפי התובעת ובהפרות בוטות של הסכם בין התובעת למשביר החזקות, אשר באמצעותם הנתבעים גזלו מהתובעת לאורך התקשרות אשר נמשכה 8.5 שנים סכומים שהצטברו לעשרות מיליוני שקלים", נטען בתביעה.</p>
      <figure>
        <img src="https://images1.calcalist.co.il/PicServer3/2017/09/02/754033/CAL0087099_l.jpg"/>
        <figcaption>רמי שביט בעלי משביר לצרכן <br/>צילום: מיקי נועם אלון</figcaption>
      </figure>
      <p>מנגד טוענת המשביר לצרכן כי שמו של רמי שביט שורבב בהיעדר כל עילה אישית "בניסיון להעיב עליו כאדם פרטי עם תביעה על סכום נכבד". עוד נטען כי מדובר בתביעה "המבוססת על מיניפולציה של מספרים והנחות יסוד שגויים מעיקרם היוצרת אחיזת עיניים של תרמית בנתונים שלא היתה ולא נבראה. תביעה במסגרתה מתיימרת התובעת לטעון כי נעלמו מעיניה 43 מיליון שקל - אולם במשך למעלה מ-8 שנים תמימות היא לא הבחינה בדבר, על אף שחודש בחודשו קיבלה התובעת דו"ח מסודר...דרושה מידה לא מבוטלת של עזות מצח לטעון כיום - לאחר כ-8 שנות התקשרות ועוד כ-5 שנות גישור - טענות הנוגעות לפער בין מחירי המכירה המוסכמים, לבין מחירי המכירה לצרכי התחשבנות.</p>
      <p>"הנתבעות נהגו ועודן נוהגות בשקיפות מירבית כלפי התובעת כמו גם כלפי ספקים אחרים, העמידו לרשותה באופן שוטף את כול הנתונים המתייחסים למכירותיה ונציגיהן נכונים היו לספק כל הסבר ביחס לכול תהייה או ספק שהתעוררו אצל התובעת".</p>
      <p>דיון בתיק נקבע ל-24 בנובמבר.</p>
      <p>את המשביר לצרכן ושביט מייצגים עוה״ד צביקה בר נתן, אפרת קלש משען ומאיה נוסבאום - רפפורט, ממשרד גולדפרב זליגמן.</p>
      <p>את התובעת מייצג עו"ד מיכאל נאור ממשרד קלינמן נאור ושות'.</p>
    </article>
  </body>
</html>