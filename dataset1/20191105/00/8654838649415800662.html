<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/gta-6-annunciato-dicembre-2019-come-esclusiva-playstation.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="GTA 6 annunciato a dicembre 2019 come esclusiva PlayStation?"/>
    <meta property="og:description" content="Stando a una nuova indiscrezione, a dicembre Sony potrebbe annunciare GTA 6 come esclusiva temporale di un mese per PS5, per festeggiare i 25 anni di PlayStation.. Stando a delle nuove indiscrezio..."/>
  </head>
  <body>
    <article>
      <h1>GTA 6 annunciato a dicembre 2019 come esclusiva PlayStation?</h1>
      <h2>Stando a una nuova indiscrezione, a dicembre Sony potrebbe annunciare GTA 6 come esclusiva temporale di un mese per PS5, per festeggiare i 25 anni di PlayStation.</h2>
      <address><time datetime="2019-11-05T00:00:00+00:00">05 Nov 2019</time> by <a rel="author" href="https://multiplayer.it/account/utente/57/karattolo/articoli/" target="_blank">Simone Tagliaferri</a></address>
      <p>Stando a delle nuove indiscrezioni, a dicembre Sony potrebbe annunciare che <b>GTA 6</b> è un'esclusiva temporale di <b>PS5</b>. La voce nasce dal solito Reddit, dove un presunto insider anonimo, ma a quanto pare verificato, ha parlato di un 'grande annuncio' di <b>Sony</b> per i primi venticinque anni del marchio PlayStation, che sarà fatto il 3 dicembre 2019.<br/><br/>Per adesso Sony è rimasta silenziosa e non ha fatto sapere niente in merito. Come spesso accade però, da voce nasce voce e altri presunti insider hanno iniziato a fare ipotesi su quale potrebbe essere questo grande annuncio, facendo partire le speculazioni più disparate. La teoria più accreditata è quella di <a href="https://multiplayer.it/notizie/gta-6-esclusiva-ps5-temporale-voci-accordo-sony-rockstar-games.html">GTA 6 esclusiva di PS5 per un mese</a>. Il gioco dovrebbe essere disponibile al lancio della console, alla fine del 2020.<br/><br/>Ovviamente il tutto va preso con le molle, perché di confermato non c'è niente, nemmeno l'annuncio di Sony. Insomma, per ora è solo tanto tanto fumo. Comunque sia GTA 6 è un argomento che tira moltissimo su Goo... tra i giocatori, quindi parlarne è inevitabile. Di nostro fatichiamo moltissimo a dare credito a una notizia simile, che sarebbe un inedito per Rockstar Games e anche per Sony, visto che non ha ancora presentato ufficialmente PS5. Comunque tutto è possibile e in fondo al 3 dicembre non manca molto.</p>
      <figure>
        <img src="https://multiplayer.net-cdn.it/thumbs/images/2019/04/11/gta-6-maps_DSeAOUg_jpg_1400x0_q85.jpg"/>
      </figure>
      <ul>
        <li>
          <a href="https://www.reddit.com/r/GTA6/comments/dqscur/possible_announcement_date_of_gta_vi/">Fonte</a>
        </li>
      </ul>
    </article>
  </body>
</html>