<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/death-stranding-altri-titoli-in-corsa-goty-2019.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Death Stranding e gli altri titoli in corsa per il GOTY 2019"/>
    <meta property="og:description" content="Death Stranding è il gioco che ha ricevuto il maggior numero di perfect score quest'anno, ma quali sono gli altri possibili candidati per il riconoscimento più ambito?. Si è già detto molto di Dea..."/>
  </head>
  <body>
    <article>
      <h1>Death Stranding e gli altri titoli in corsa per il GOTY 2019</h1>
      <h2>Death Stranding è il gioco che ha ricevuto il maggior numero di perfect score quest'anno, ma quali sono gli altri possibili candidati per il riconoscimento più ambito?</h2>
      <address><time datetime="2019-11-05T00:00:00+00:00">05 Nov 2019</time> by <a rel="author" href="https://multiplayer.it/account/utente/1309615/spetz/articoli/" target="_blank">Davide Spotti</a></address>
      <p>Si è già detto molto di <b>Death Stranding</b>, eppure finora è stata scalfita solo la superficie di un vero e proprio iceberg. Le recensioni le potete trovare online già da qualche giorno, ma c'è ancora tanto spazio per discutere e confrontarsi su quello che di fatto può considerarsi uno dei titoli più chiacchierati e controversi degli ultimi anni. Finalmente questo venerdì anche il pubblico potrà mettere le mani sulla nuova creazione di <b>Hideo Kojima</b>, interiorizzandone i risvolti narrativi e approfondendo le peculiarità di un <b>gameplay</b> che per la sua stessa natura è destinato a dividere gli appassionati, ad alimentare a non finire il dibattito sulle tematiche trattate nel gioco e sull'approccio imbastito dal suo autore.<br/><br/>Spunti interessanti di dialogo sono emersi grazie al nuovo <a href="https://multiplayer.it/notizie/death-stranding-lavoro-hideo-kojima-reazione-trump-brexit.html">documentario pubblicato da BBC Radio 1 Newsbeat</a>, nello specifico in riferimento alle influenze esercitate da alcune dinamiche geopolitiche attuali. Kojima ha fatto riferimento a quanto è accaduto negli Stati Uniti con l'elezione alla presidenza di <b>Donald Trump</b> e nel Regno Unito in virtù del dibattito - ancora in corso - su tempistiche e modalità di esecuzione della <b>Brexit</b>. Sarebbero appunto questi i principali "motori" dai quali il designer è partito per plasmare il suo racconto focalizzato sul tema della connessione, unitamente ai risvolti sociologici derivanti dalla sempre maggiore propensione all'individualismo. A margine di tutto questo abbiamo avuto modo di leggere ulteriori interviste nelle quali l'autore <a href="https://multiplayer.it/notizie/death-stranding-hideo-kojima-raccomanda-non-fruire-gioco-offline.html">sconsiglia la fruizione del gioco senza una connessione</a> e spiega perché <a href="https://multiplayer.it/notizie/death-stranding-hideo-kojima-spiega-perche-ama-giochi-complessi.html">adora la realizzazione di produzioni complesse</a>.</p>
      <figure>
        <img src="https://multiplayer.net-cdn.it/thumbs/images/2018/06/12/death_stranding_00015_jpg_1400x0_q85.jpg"/>
      </figure>
      <p>Nel frattempo su Twitter sono arrivati i <a href="https://multiplayer.it/notizie/death-stranding-per-game-director-god-of-war-avra-grande-impatto-intera-industria.html">complimenti del game director di God of War, Cory Barlog</a>, secondo il quale Death Stranding è destinato ad avere un impatto dirompente sull'industria dei videogiochi, incoraggiando i creatori ad assumersi più rischi per tenere fede alla propria personale visione di un progetto. Sappiamo infine che al day one Sony Interactive Entertainment trasmetterà un <a href="https://multiplayer.it/notizie/death-stranding-kojima-streaming-geoff-keighley-per-lancio-gioco.html">live streaming dedicato all'uscita del gioco</a>, presentato dal giornalista (e grande amico di Kojima) Geoff Keighley.<br/><br/>Checché se ne dica, <a href="https://multiplayer.it/giochi/death-stranding-per-ps4.html">Death Stranding</a> sta letteralmente polarizzando l'attenzione del popolo della rete, sia in positivo che in negativo. E per quanto si stia parlando di un'esperienza di gioco destinata ad essere divisiva come poche altre nella storia del medium, è logico aspettarsi che venga annoverato tra i titoli che tra qualche settimana si contenderanno la palma di <b>Gioco dell'Anno</b>. Dopotutto, nonostante alcune voci fuori dal coro emerse tra i giudizi della stampa specializzata, stiamo pur sempre parlando del <a href="https://multiplayer.it/notizie/death-stranding-gioco-con-piu-perfect-score-del-2019.html">titolo che ha ricevuto la maggior quantità di perfect score</a> tra quelli che hanno visto la luce durante il 2019.</p>
      <figure>
        <img src="https://multiplayer.net-cdn.it/thumbs/images/2019/01/24/resident-evil-2_26_jpg_1400x0_q85.jpg"/>
      </figure>
      <p>Analizzando i possibili candidati al GOTY non si può fare a meno di tenere in conto il riuscitissimo <b>remake</b> di <a href="https://multiplayer.it/giochi/resident-evil-2-remake-per-ps4.html">Resident Evil 2</a> e lo scoppiettante ritorno di Dante e Nero in <a href="https://multiplayer.it/giochi/devil-may-cry-v-per-ps4.html">Devil May Cry 5</a>, con i quali <b>Capcom</b> ha ulteriormente rafforzato le proprie credenziale dimostrando di essere davvero in uno stato di forma smagliante. Se invece vogliamo rimanere in tema di giochi non adatti a tutti, nel club delle eccellenze degli ultimi dodici mesi troviamo senz'altro <a href="https://multiplayer.it/giochi/seikiro-shadows-die-twice-per-ps4.html">Sekiro: Shadow Die Twice</a> di <b>From Software</b>, che ha avuto il pregio di attingere per certi versi dalla formula dei Souls pur offrendo un'esperienza di gioco di stampo spiccatamente più action.<br/><br/>Chi vi scrive vede di buon grado anche la candidatura di <a href="https://multiplayer.it/giochi/control-per-ps4.html">Control</a>, a ben vedere uno dei migliori lavori (se non proprio il migliore) partorito da <b>Remedy Entertainment</b> in oltre vent'anni di presenza nell'industria. L'ultimo che vale la pena citare corrisponde invece alla vera sorpresa degli ultimi mesi. Ci riferiamo a <a href="https://multiplayer.it/giochi/disco-elysium-per-pc.html">Disco Elysium</a>, opera decisamente di nicchia - complice la mancanza della localizzazione in italiano - ma autentica chicca per qualità della scrittura, complessità narrativa e direzione artistica.<br/><br/>Voi cosa ne pensate? In attesa di poter giudicare in prima persona Death Stranding, quali sono gli altri vostri personali giochi dell'anno? Parliamone.</p>
    </article>
  </body>
</html>