<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/twitch-streamer-courage-verso-youtube.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Twitch: anche lo streamer CouRage se ne va, ma verso YouTube"/>
    <meta property="og:description" content="Il noto streamer Jack &quot;CouRage&quot; Dunlop segue il flusso di coloro che hanno lasciato Twitch e approda a YouTube, dove sembra voglia impegnarsi in qualcosa di nuovo.. Continua, a quanto pare, una so..."/>
  </head>
  <body>
    <article>
      <h1>Twitch: anche lo streamer CouRage se ne va, ma verso YouTube</h1>
      <h2>Il noto streamer Jack "CouRage" Dunlop segue il flusso di coloro che hanno lasciato Twitch e approda a YouTube, dove sembra voglia impegnarsi in qualcosa di nuovo.</h2>
      <address><time datetime="2019-11-05T00:00:00+00:00">05 Nov 2019</time> by <a rel="author" href="https://multiplayer.it/account/utente/138/gioru/articoli/" target="_blank">Giorgio Melani</a></address>
      <p>Continua, a quanto pare, una sorta di esodo di streamer noti da <b>Twitch</b>, in questo caso con <b>Jack "CouRage" Dunlop</b> il quale ha deciso di lasciare la piattaforma streaming per approdare a <b>YouTube</b>.<br/><br/>In questo caso, dunque, non si tratta della solita rivalità fra <a href="https://multiplayer.it/notizie/dr-disrespect-ribadisce-non-passerebbe-mixer-spiegando-i-suoi-perche.html">Twitch e Mixer</a>, ma di un passaggio verso la nota piattaforma di Google, con cui <b>CouRage</b> ha siglato un nuovo accordo. Il medesimo personaggio non è peraltro nuovo a <a href="https://multiplayer.it/notizie/youtube-music-ios-android-nuova-interfaccia-profilo-artisti.html">YouTube</a>, considerando che ha iniziato le proprie trasmissioni già nel 2013 su tale piattaforma arrivando a 1,86 milioni di abbonati al proprio canale.<br/><br/>L'idea di Dunlop è di "creare più contenuti e sviluppare nuove abilità" con il suo passaggio a YouTube in forma esclusiva, anche se non è ancora chiaro quali siano i format utilizzati e gli argomenti trattati. Il <b>video</b> di annuncio del suo passaggio a YouTube, visibile qui sotto, mostra in effetti qualcosa di diverso dalla semplice trasmissione in streaming di gameplay di giochi, avvicinandosi forse a qualche tipologia di <b>show</b> televisivo.<br/><br/>Anche se la quantità di persone che hanno abbandonato Twitch in questo periodo è ovviamente ancora molto bassa, sono già diverse le personalità note che hanno deciso di cambiare aria, alcune delle quali per approdare al concorrente diretto <b>Mixer</b>, come <a href="https://multiplayer.it/notizie/ninja-passaggio-a-mixer-ha-portato-altri-streamer-sulla-piattaforma-ma-pubblico-non-decolla.html">Ninja</a> e <a href="https://multiplayer.it/notizie/shroud-su-mixer-primo-stream-ha-dato-ottimi-risultati.html">Shroud</a>, ma a quanto pare anche per cercare qualcosa di alquanto diverso.</p>
      <figure>
        <iframe src="https://www.youtube.com/embed/0ruEtnIFQ1s" width="640" height="360" data-service="Youtube" scrolling="no"/>
      </figure>
      <ul>
        <li>
          <a href="https://kotaku.com/another-popular-streamer-leaves-twitch-this-time-for-y-1839616335">Fonte</a>
        </li>
      </ul>
    </article>
  </body>
</html>