<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/458747/%E0%A6%B0%E0%A6%BE%E0%A6%9C%E0%A6%B6%E0%A6%BE%E0%A6%B9%E0%A7%80-%E0%A6%AA%E0%A6%B2%E0%A6%BF%E0%A6%9F%E0%A7%87%E0%A6%95%E0%A6%A8%E0%A6%BF%E0%A6%95%E0%A7%87-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A6%B2%E0%A7%80%E0%A6%97%E0%A7%87%E0%A6%B0-%E0%A6%9F%E0%A6%B0%E0%A7%8D%E0%A6%9A%E0%A6%BE%E0%A6%B0-%E0%A6%B8%E0%A7%87%E0%A6%B2%E0%A7%87%E0%A6%B0-%E0%A6%B8%E0%A6%A8%E0%A7%8D%E0%A6%A7%E0%A6%BE%E0%A6%A8"/>
    <meta property="og:site_name" content="Daily Janakantha"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="রাজশাহী পলিটেকনিকে ছাত্রলীগের টর্চার সেলের সন্ধান"/>
    <meta property="og:description" content="স্টাফ রিপোর্টার, রাজশাহী ॥ রাজশাহী পলিটেকনিক ইনস্টিটিউটের অধ্যক্ষকে টেনেহিঁচড়ে পুকুরে ফেলে দেয়ার ঘটনায় ছাত্রলীগের আরও তিন কর্মীকে গ্রেফতার করেছে পুলিশ। রবিবার দিবাগত রাতে নিজ নিজ বাড়ি থেকে তাদের গ্রেফতার করা হয়। এদিকে পলিকেটনিকে ছাত্রলীগের টর্চার সেলেরও সন্ধান পেয়েছে পুলিশ। সর্বশেষ গ্রেফতার করা তিনজন হলো- রাজশাহী ..."/>
  </head>
  <body>
    <article>
      <h1>রাজশাহী পলিটেকনিকে ছাত্রলীগের টর্চার সেলের সন্ধান</h1>
      <address>
        <time datetime="2019-11-05T00:00:00+00:00">05 Nov 2019</time>
      </address>
      <ul>
        <li>অধ্যক্ষকে পুকুরে নিক্ষেপের ঘটনায় আরও তিন ছাত্রলীগ কর্মী গ্রেফতার</li>
      </ul>
      <p>স্টাফ রিপোর্টার, রাজশাহী ॥ রাজশাহী পলিটেকনিক ইনস্টিটিউটের অধ্যক্ষকে টেনেহিঁচড়ে পুকুরে ফেলে দেয়ার ঘটনায় ছাত্রলীগের আরও তিন কর্মীকে গ্রেফতার করেছে পুলিশ। রবিবার দিবাগত রাতে নিজ নিজ বাড়ি থেকে তাদের গ্রেফতার করা হয়। এদিকে পলিকেটনিকে ছাত্রলীগের টর্চার সেলেরও সন্ধান পেয়েছে পুলিশ।</p>
      <p>সর্বশেষ গ্রেফতার করা তিনজন হলো- রাজশাহী মহানগরীর আসাম কলোনির শাহ আলমের ছেলে মেহেদী হাসান হিরা (২৩), রবিউল ইসলামের ছেলে মেহেদী হাসান আশিক (২৩) এবং সাধুর মোড় এলাকার নোমানের ছেলে নাবিউল উৎস (২০)। এরা সবাই পলিটেকনিক ইনস্টিটিউটের শিক্ষার্থী। রাজশাহী মহানগর পুলিশের মুখপাত্র গোলাম রুহুল কুদ্দুস তিনজনকে গ্রেফতারের তথ্য নিশ্চিত করেছেন। তিনি জানান, গ্রেফতারকৃতদের বিরুদ্ধে আইনগত ব্যবস্থাও গ্রহণ করা হয়েছে। এ নিয়ে অধ্যক্ষের দায়ের করা মামলায় মোট আটজনকে গ্রেফতার করা হলো। জড়িত বাকিদেরও গ্রেফতারের চেষ্টা চলছে।</p>
      <p>এদিকে অধ্যক্ষকে তুলে নিয়ে গিয়ে পুকুরে ফেলে দেয়ার ঘটনায় তিন সদস্যের কমিটি করেছে কারিগরি শিক্ষা অধিদফতর। কমিটির তিন সদস্য রাজশাহী পৌঁছে তদন্ত শুরু করেন। তারা ঘটনাস্থল পরিদর্শনসহ অধ্যক্ষ, শিক্ষক ও ছাত্রদের সঙ্গে কথা বলেন এবং সিসিটিভির ফুটেজ দেখেন। এ সময় তদন্ত দল ক্যাম্পাসে একটি টর্চার সেলের সন্ধান পায়। পুকুরের পশ্চিম পাশের ভবনের ১১১৯ নম্বর কক্ষে এ টর্চার সেল থেকে লোহার রড, পাত ও পাইপ পাওয়া যায়। পরে সেগুলো পুলিশ হেফাজতে দেয়া হয়। এ সময় তদন্ত কমিটির কাছে কয়েকজন শিক্ষক ও ছাত্র জানায়, ওই টর্চার সেলটি ছাত্রলীগের। ওই কক্ষের সামনে ছাত্রলীগের টেন্ট। ছাত্রলীগের নেতাদের কথা না শুনলে সেখানে নিয়ে গিয়ে টর্চার করা হতো।</p>
      <p>কারিগরি শিক্ষা অধিদফতরের যুগ্ম সচিব ও পরিচালক (প্রশাসন) স্বাক্ষরিত তদন্ত কমিটির আহ্বায়ক করা হয়েছে একই অধিদফতরের যুগ্ম সচিব ও পরিচালক (পিআইডব্লিউ) এসএম ফেরদৌস আলমকে। এছাড়াও কারিগরি শিক্ষা অধিদফতরের পরিচালক (কারিকুলাম) ড. মোঃ নুরুল ইসলাম কমিটির সদস্য এবং রাজশাহী মহিলা পলিটেকনিক ইনস্টিটিউটের ভারপ্রাপ্ত অধ্যক্ষ ওমর ফারুককে সদস্য সচিব করা হয়েছে।</p>
      <p>তদন্ত কমিটির আহ্বায়ক এসএম ফেরদৌস আলম বলেন, তদন্ত কমিটি করার পর তারা দুইজন ঢাকা থেকে রাজশাহী আসেন। আর কমিটির অপর সদস্য রাজশাহীতে ছিলেন। রাজশাহী পৌঁছেই তারা তদন্ত শুরু করা হয়েছে। তারা তদন্ত করে তিনদিনের মধ্যে প্রতিবেদন দাখিল করবেন বলে জানান তিনি।</p>
      <p>টর্চার সেল নিয়ে প্রশ্নের জবাবে ফেরদৌস আলম বলেন, সব বিষয় নিয়ে তারা তদন্ত করছেন। তারা অধ্যক্ষ, শিক্ষক ও ছাত্রদের সঙ্গে কথা বলা হয়েছে।</p>
      <p>অধ্যক্ষ ফরিদ উদ্দীন আহম্মেদ বলেন, ওই কক্ষটি জোর করে নিয়ে ছাত্রলীগের ছেলেরা ব্যবহার করত। সেখানে বসে তারা বিভিন্ন সময় আড্ডা বা মিটিং করত। তবে শুনেছি তারা ওই কক্ষটি টর্চার সেল হিসেবে ব্যবহার করত। তবে এ নিয়ে কেউ কোনদিন তার কাছে অভিযোগ দেয়নি। ছাত্রলীগের ছেলেদের বিরুদ্ধে শিক্ষক বা ছাত্র সবাই অভিযোগ দিতে ভয় পায়।</p>
      <p>প্রসঙ্গত, মিডটার্ম পরীক্ষায় অকৃতকার্য হওয়া এবং ক্লাসে অনুপস্থিত থাকা পলিটেকনিক শাখা ছাত্রলীগের সদ্য বহিষ্কৃত যুগ্ম সম্পাদক কামাল হোসেন সৌরভকে ফাইনাল পরীক্ষায় অংশ নেয়ার সুযোগ দিতে গত শনিবার অধ্যক্ষ প্রকৌশলী ফরিদ উদ্দিন আহমেদের কার্যালয়ে গিয়ে চাপ দেয় ছাত্রলীগের নেতাকর্মীরা। এ নিয়ে অধ্যক্ষের সঙ্গে তাদের কথা কাটাকাটি হয়। এর জের ধরে দুপুরে অধ্যক্ষকে লাঞ্ছিত করার পর টেনেহিঁচড়ে ক্যাম্পাসের ভেতরের একটি পুকুরের পানিতে ফেলে দেয়া হয়।</p>
      <p>এ নিয়ে ওইদিন রাতে মামলা করেন অধ্যক্ষ। এতে সাতজনের নাম উল্লেখসহ ৫০ জনকে আসামি করা হয়। পরে ওই রাতেই পুলিশ পাঁচজনকে গ্রেফতার করে। এদিকে ঘটনার জন্য মূল অভিযুক্ত কামাল হোসেন সৌরভকে ছাত্রলীগ থেকে স্থায়ী বহিষ্কার করা হয়েছে।</p>
    </article>
  </body>
</html>