<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://valenciaplaza.com/els-premis-literaris-ciutat-de-valencia-ja-tenen-guanyadors"/>
    <meta property="og:site_name" content="Cultur Plaza"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Els premis literaris Ciutat de València ja tenen guanyadors"/>
    <meta property="og:description" content="Els premis literaris Ciutat de València ja tenen guanyadors"/>
  </head>
  <body>
    <article>
      <h6 class="kicker">XXXVII EDICIÓ</h6>
      <h1>Els premis literaris Ciutat de València ja tenen guanyadors</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">Culturplaza</a></address>
      <p>VALÈNCIA. Iván Carbonell Iglesias, amb l'obra<i> La cançó del mag Merlí</i> i Marcos Eymar Benedicto, amb <i>El último libro</i>, són els guanyadors dels premis Ciutat de València en la seua XXXVII edició en les modalitats de Narrativa en valencià i Narrativa en castellà, les de major dotació, 12.000 euros, d'uns guardons atorgats per l'Ajuntament, que porten el nom de la ciutat i reten homenatge a alguns dels seus autors més insignes. El premi d'Assaig en valencià dotat amb 10.000 euros, ha sigut per a <i>L'home impacient. (Diaris 1996-1998)</i>, d'Antonio Martí Monterde, mentre que el guanyador d'Assaig en castellà, també amb una quantia de 10.000 euros, ha sigut Fernando Marín Gallardo per l'obra <i>El agua del extranjero. Descalabros de un mercenario humanitario</i>.</p>
      <p>Quant al guardó de Teatre en valencià, el jurat ha considerat mereixedor de rebre'l a l'autor Queralt Riera per l'obra <i>De dol</i>. El de Teatre en castellà ha sigut per a Miguel Ángel González per <i>Modo avión</i>. Este dues modalitats tenen una dotació econòmica de 8.0’00 euros. Finalment, el jurat ha premiat l'obra <i>Versos oceànics</i>, de Francesc Mompó i Valls, amb 6.000 euros, com a guanyadora d'en la modalitat de Poesia en valència, i l'obra <i>Arborescente</i>, de Nieves Chillón Gázquez, amb idèntica quantitat, com a guanyadora en la modalitat de Poesia en castellà.</p>
      <p>"Un any més des de la regidoria de Recursos Culturals donem a conèixer els guanyadors dels premis literaris Ciutat de València, que recuperàrem i incrementàrem en la seua dotació econòmica fa ja quatre anys, a més d'ampliar a quatre modalitats en valencià i castellà", ha assenyalat la regidora de Cultura Glòria Tello, qui ha expressat la seua satisfacció "perquè s'ha experimentat un increment de més de cent participants respecte a l'anterior edició, la qual cosa vol dir que estos  premis s'estan afermant-se dins del panorama literari, en la qual cosa ha influït no sols la dotació econòmica, sinó també que les obres premiades siguen publicades en editorials de reconegut prestigi".</p>
      <p>Els premis Ciutat de València, els guanyadors dels quals s'han donat a conèixer, té també "una clara voluntat de visibilització de la tasca literària i de pensament de les dones, en portar els noms d'Isabel de Villena, María Beneyto i Celia Amorós, amb la incorporació d'un escriptor exiliat -com en el cas de Max Aub-, o recuperant la nostra memòria històrica –amb el conegut sociòleg i sexòleg Josep Vicent Marqués-. En tots els casos, conferint als guardons un aire necessari de modernitat i valencianitat.</p>
      <p>Com en anteriors edicions, l'Ajuntament de València tornarà a propiciar la millor difusió de les obres guanyadores gràcies als acords amb les editorials Bromera i Edicions del Bullent, per als llibres en valencià, i amb Pre-Textos i Ñaque, per a les obres en castellà, cases editores de reconegut prestigi per a ajudar a créixer la rellevància dels Premis Literaris Ciutat de València.</p>
    </article>
  </body>
</html>