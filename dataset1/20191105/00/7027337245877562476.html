<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696977/%D8%AA%D8%AD%D9%88%DB%8C%D9%84-%D9%86%D8%A7%D9%85%D9%87-%D8%A7%DB%8C%D8%B1%D8%A7%D9%86-%D8%A8%D9%87-%D8%A2%DA%98%D8%A7%D9%86%D8%B3-%D8%AF%D8%B1%D8%A8%D8%A7%D8%B1%D9%87-%DA%AF%D8%A7%D8%B2%D8%AF%D9%87%DB%8C-%D8%A8%D9%87-%D8%B3%D8%A7%D9%86%D8%AA%D8%B1%DB%8C%D9%81%DB%8C%D9%88%DA%98%D9%87%D8%A7-%D8%AF%D8%B1-%D9%81%D8%B1%D8%AF%D9%88"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="تحویل نامه ایران به آژانس درباره گازدهی به سانتریفیوژها در فردو"/>
    <meta property="og:description" content="غریب‌آبادی با اعلام تحویل نامه ایران به آژانس درباره گازدهی UF6 به سانتریفیوژها در فردو گفت: در این نامه از بازرسان آژانس خواسته شده برای نظارت بر این فرآیند، در ساعت مشخص شده در این تاسیسات حضور یابند.به گزارش فارس، کاظم غریب‌آبادی سفیر و نماینده دائم جمهوری اسلامی ایران در آژانس بین‌المللی انرژی اتمی گفت: پس از اعلام حسن روحانی رئیس جمهور و‌ دستور وی به سازمان انرژی اتمی برای آغاز گازدهی در تاسیسات هسته‌ای فردو، این مراتب در نامه‌ای به اطلاع آژانس بین‌المللی انرژی اتمی رسید. "/>
  </head>
  <body>
    <article>
      <h1>تحویل نامه ایران به آژانس درباره گازدهی به سانتریفیوژها در فردو</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/14/1034036_335.jpg"/>
      </figure>
      <p>غریب‌آبادی با اعلام تحویل نامه ایران به آژانس درباره گازدهی UF6 به سانتریفیوژها در فردو گفت: در این نامه از بازرسان آژانس خواسته شده برای نظارت بر این فرآیند، در ساعت مشخص شده در این تاسیسات حضور یابند.<br/><br/>به گزارش فارس، کاظم غریب‌آبادی سفیر و نماینده دائم جمهوری اسلامی ایران در آژانس بین‌المللی انرژی اتمی گفت: پس از اعلام حسن روحانی رئیس جمهور و‌ دستور وی به سازمان انرژی اتمی برای آغاز گازدهی در تاسیسات هسته‌ای فردو، این مراتب در نامه‌ای به اطلاع آژانس بین‌المللی انرژی اتمی رسید. </p>
      <p>وی افزود: در این نامه تصریح شده است که جمهوری اسلامی ایران از فردا (چهارشنبه) 15 آبان ماه گازدهی UF6 را در تاسیسات فردو آغاز خواهد کرد و از آژانس درخواست شده تا بازرسان آن برای نظارت بر این فرآیند، در ساعت مشخص شده در این تاسیسات حضور داشته باشند.</p>
      <p>به گزارش فارس، امروز (۱۴ آبان ماه) همزمان با پایان سومین فرصت ۶۰ روزه ایران به طرف‌های باقیمانده در برجام، حسن روحانی از آغاز گام چهارم کاهش تعهدات برجامی خبر داد و گفت: امروز ابلاغ خواهم کرد که حتماً از فردا (چهارشنبه ۱۵ آبان ماه) سازمان انرژی اتمی یک گام چهارم و جدید بر می‌دارد، البته پیشاپیش به همه ۱+۴ و کشورهای دوستانمان در دنیا اعلام می‌کنیم فعالیت جدید ما هم با نظارت آژانس خواهد بود آژانس هم چنان نظارت خواهد کرد حتی فعالیتی را که از فردا آغاز خواهیم کرد.</p>
      <p>روحانی گفت: مسئله دیگر اینکه گام چهارم مثل گام دیگر قابل بازگشت است، یعنی هر زمانی آنها به تعهدات کاملشان برگشتند ما هم به تعهدات کاملاً بر می‌گردیم. گامی که از فردا آغاز می‌کنیم در فردو خواهد بود و می‌دانید که طبق برجام بیش از هزار سانتریفیوژ  (۱۰۴۴) در فردو داریم. در برجام قرار بود این سانتریفیوژها بچرخند، اما گاز به آنها تزریق نکنیم که بنده امروز در دستوری به سازمان انرژی اتمی می‌گویم که از فردا گازدهی را در فردو آغاز کنیم و این گام ممکن است سر و صدا کند؛ همه اینها را می‌دانیم حساسیت آنها را می‌دانیم و حساسیت آنها را نسبت به فردو و سانتریفیوژها می‌دانیم.</p>
      <p>روحانی بیان کرد: اما هر وقت آنها به تعهداتش عمل کردند ما دو مرتبه گاز را قطع می‌کنیم، پس قابل بازگشت است، اما در عین حال نمی‌توانیم یکجانبه تحمل کنید که ما به تعهداتمان کامل عمل کنیم و آنها بخواهند به تعهداتش عمل نکند.</p>
      <p>رئیس‌جمهور اضافه کرد: تمام مذاکراتی که پشت پرده با برخی کشورها داریم برای حل و فصل ادامه دارد به آن مذاکرات متعهد هستیم، آن مذاکرات را هم ادامه می‌دهیم و جلو می رویم البته آنها تلاش‌شان این بود که قبل از امروز ما به یک نتیجه برسیم؛ نشد. در هفته‌های اخیر یک مسائلی بود که به توافق نرسیدیم، بنابراین به ناچار گام چهارم را از فردا برمی‌داریم و ظرف ۲ ماه آینده فرصت مذاکره داریم و صحبت می‌کنیم و اگر راه‌حل درستی را یافتیم و پیدا کردیم و راه حل این است که تحریم‌ها برداشته شود و به راحتی بتوانیم نفتمان را بفروشیم و از پول‌های بانک‌مان استفاده کنیم و سایر تحریم هایی که در فلزات و بیمه انجام دادند بردارند و ما هم به شرایط گذشته برمی‌گردیم.</p>
      <p>به گزارش فارس، 18 اردیبهشت ماه سال جاری شورای عالی امنیت ملی ایران در یکمین سالگرد خروج آمریکا از برجام در بیانیه‌ای از کاهش تعهدات برجامی خبر داد و به طرف‌های باقیمانده در برجام فرصتی 60 روزه داد تا تعهداتشان را اجرایی کنند که با توجه به عدم پایبندی طرف‌های مقابل این فرصت دو بار دیگر تمدید شد و عملا هیچ اتفاقی رخ نداد. در این راستا ایران سه گام را تاکنون برداشته و گام چهارم نیز از فردا (چهارشنبه) در فردو کلید می‌خورد، آن هم با تزریق گاز UF6 به سانتریفیوژها در این تاسیسات.</p>
    </article>
  </body>
</html>