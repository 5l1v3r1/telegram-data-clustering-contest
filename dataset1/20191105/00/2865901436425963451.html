<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/totenhem-u-beogradu-epizoda-4/341672"/>
    <meta property="og:site_name" content="MozzartSport"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Totenhem u Beogradu - epizoda 4"/>
    <meta property="og:description" content="Slavni engleski klub u srpskoj prestonci ima učinak 1-1-1"/>
  </head>
  <body>
    <article>
      <h1>Totenhem u Beogradu - epizoda 4</h1>
      <h2>Slavni engleski klub u srpskoj prestonci ima učinak 1-1-1</h2>
      <address>
        <time datetime="2019-11-05T00:00:00+00:00">05 Nov 2019</time>
      </address>
      <p>
        <b>Totenhem u Beogradu - čin četvrti. Dok čekamo da se Pevci iskrcaju na teritoriju Srbije, nije zgoreg podsetiti se prethodna tri gostovanja slavnog londonskog kluba u prestonom gradu. Imajući u vidu da Englezi nisu baš sjajno prolazili na našim prostorima, pogotovo u vreme SFRJ, može se reći da klub sa Vajt Hart Lejna ima pristojan učinak. </b>
      </p>
      <p>Sva tri najpopularnija beogradska kluba odmeravala su se sa Totenhemom i sva tri puta srpski timovi završavali bi takmičenje posle tih duela. Prvo OFK Beograd, pa Crvena zvezda i naposletku Partizan, s tim što su crno-beli igrali grupnu fazu i nakon nje ispali, pa se ne može reći da ih eliminisao direktno Totenhem. Pevci u Beogradu imaju učinak 1-1-1, uz gol razliku 2:2.</p>
      <p>U proleće 1963. godine Romantičari sa Karaburme dočekali su Totenhem u okviru prvog meča polufinala Kupa pobednika kupova. Bila je to sezona najvećih evropskih uspeha OFK Beograda kog su do velikih podviga vodili <b>Sava Antić, Vidinić, Marić, Gugleta, Paja Samardžić, Joško Skoblar, Banović</b>... Osokoljeni velikim trijumfom nad Napolijem, a posle majstorice u Marselju, pavo-beli su maštali o prvom evropskom finalu za neki klub sa prostora bivše Juge. Bilo je to vreme kada je OFK pronosio slavu jugoslovenskog fudbala gde god se pojavio. Pariski Rasing pobeđen je u prijateljskom meču sa 8:2, Bajern Minhen sa 4:1, padali su i Fajenord, Dukla, Panatinaikos... Ali to polufinale 1963. bilo je nepremostivo.<br/><b>„Naš tehnički rukovodilac Kika Popović pričao nam je bajke o Totenhemu. Često je zbog službe putovao u London i gledao njihove utakmice. Mislim da nas je možda i bespotrebno zaplašio“,</b> pričao je jednom prilikom <b>Paja Samardžić</b>, jedan od najboljih igrača te generacije.</p>
      <p>OFK Beograd je veliku šansu propustio u Beogradu. Igralo se na stadionu Jugoslovenske narodne armije uz 40.000 ljudi na tribinama. Englezi nisu bili bolji, ali su pobedili i to sa igračem manje, pošto je <b>Džimi Grivs</b>, jedan od najboljih svetskih napadača onog doba, isključen u 54. minutu posle koškanja sa <b>Krivokućom</b>. Kuriozitet je da je to bilo prvo isključenje za nekog igrača Totenhema posle 40 godina, odnosno prvi i jedini crveni karton za <b>Grivsa </b>u celoj karijeri?!<br/><b>„Nismo imali iskustva za takvu jednu utakmicu, nismo imali taktiku... Naš trener Milovan Ćirić bio je dobar čovek, ali nije umeo da nas pripremi. Ne može se s engleskim timom prsa u prsa. Tehnički oni su bili daleko ispod nas, međutim, taktika je nešto drugo. Tada smo za njih u tom segmentu bili amateri</b>“, dodao je Samardžić.</p>
      <figure>
        <img src="https://mozzartsport.com/upload/CKEditor/19.10.2018/untitled%20folder/untitled%20folder/14234752511083.jpg"/>
      </figure>
      <p>Prilikom isključenja <b>Grivsa </b>rezultat je bio 1:1. Domaći su kidisali na gol Engleza do samog kraja, ali jedinu loptu iz mreže vadio je <b>Blagoje Vidinić</b>. Beograđni su se u revanšu držali dobro u prvih 45 minuta, golom Skoblara čak ozbiljno uplašili Engleze, međutim pali su u nastavku. Završeno je sa 3:1 za Totenhem, koji će kasnije u finalu pregaziti Atletiko Madrid sa 5:1 za svoj prvi evropski trofej. </p>
      <p>Devet godina posle okršaja sa OFK Beogradom Pevci su drugi put u Beogradu. Ovoga puta na drugoj strani Topčiderskog brda. U sezoni u kojoj će <b>Miljan Miljanić </b>osvojiti svoju poslednju titulu sa Crvenom zvezdom, njegovi momci nisu se proslavili u Evropi. Totenhem je bio ispod nivoa najboljih engleskih klubova u to vreme - Liverpula, Lidsa i Arsenala, pa su se u Ljutice Bogdana nadali da bi mogli da nadoknade 0:2 sa Vajt Hart Lejna i prođu u četvrtfinale. Posle slabih prvih 45 minuta, drugi deo otvorio je pogodak <b>Vojina Lazarevića </b>u 49. minutu. Uobičajeni pas <b>Dragana Džajića</b> sa boka i... Oko 70.000 duša na tribinama Marakane iščekivalo je drugi gol punih 40 minuta, ali Englezi su uspeli da se odbrane i prođu dalje. Njih će u polufinalu zaustaviti Liverpul.</p>
      <p>Crvena zvezda je beogradskom revanšu sa Totenhemom nastupila u sastavu: <i>Ognjen Petrović, Petar Krivokuća, Vladislav Bogićević, Miroslav Pavlović, Kiril Dojčinovski, Miodrag Novković (od 50. Dušan Nikolić), Vladimir Petrović (od 77. Zoran Filipović), Stanislav Karasi, Vojin Lazarević, Jovan Aćimović, Dragan Džajić</i>. </p>
      <figure>
        <iframe src="https://www.youtube.com/embed/rnSUF9nHodw" width="425" height="349" data-service="Youtube" scrolling="no"/>
      </figure>
      <p>Poslednji put u Beogradu i drugi put na stadionu Partizana Totenhem je gostovao 18. septembra 2014. godine, na startu takmičenja u Ligi Evrope. U grupi sa crno-belima, Bešiktašom i AEL-om, Pevci su bili apsolutni favoriti za prvo mesto, što će kasnije i potvrditi, ali beogradski početak nije baš obećavao. Ekipa <b>Maurisija Poketina</b> nadigrana je u dobrom delu susreta, nedostajao je samo završni udarac čete <b>Marka Nikolića</b>. Meč je završen bez golova i to je bio jedan od dva boda Partizana te evropske jeseni.</p>
      <p><b>Partizan</b>: Lukač - B. Ilić, Stanković, Ćirković, Volkov - Marković, Ninković, S. Ilić, Grbić - Lazović, Škuletić.<br/><b>Totenhem</b>: Loris - Noton, Vertongen, Kirikeš, Dejvis - Lenon, Lamela, Dembele, Stambuli, Paulinjo - Soldado.</p>
      <hr/>
      <p>Jedini klub sa prostora bivše Jugoslavije koji je uspeo da tuče Totenhem, uz Crvenu zvezdu te 1972, jeste splitski Hajduk. Splićani su čak šest puta igrali protiv Pevaca i dva puta uspeli da ih dobiju na Poljudu.</p>
      <p>Sada je ponovo Zvezda na potezu...</p>
    </article>
  </body>
</html>