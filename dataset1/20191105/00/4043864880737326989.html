<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/5/7230999/"/>
    <meta property="og:site_name" content="Українська правда"/>
    <meta property="article:published_time" content="2019-11-05T00:05:01+00:00"/>
    <meta property="og:title" content="МЗС відреагувало на візит депутата Держдуми до Золотого"/>
    <meta property="og:description" content="Міністерство закордонних справ висловило протест у зв’язку із незаконною поїздкою депутата Держдуми Росії Олексія Журавльова на тимчасово окуповану територію в Луганській області."/>
  </head>
  <body>
    <article>
      <h1>МЗС відреагувало на візит депутата Держдуми до Золотого</h1>
      <address>
        <time datetime="2019-11-05T00:05:01+00:00">05 Nov 2019, 00:05</time>
      </address>
      <p>Міністерство закордонних справ висловило протест у зв’язку із незаконною поїздкою депутата Держдуми Росії Олексія Журавльова на тимчасово окуповану територію в Луганській області.</p>
      <p><b>Джерело:</b> <a href="https://mfa.gov.ua/ua/press-center/news/75729-komentar-mzs-ukrajini-u-zvjazku-iz-nezakonnim-perebuvannyam-deputata-derzhavnoji-dumi-rf-na-timchasovo-okupovanij-teritoriji-ukrajini-v-lugansykij-oblasti">пресслужба </a>МЗС</p>
      <p><b>Деталі:</b> Цю поїздку у відомстві назвали "грубим порушенням російською стороною державного суверенітету і територіальної цілісності України".</p>
      <p>Як нагадали у МЗС, Журавльову ще у 2018 році було заборонено в’їзд на територію України.</p>
      <p>Українська сторона звернулась до російської з вимогою підтвердження факту поїздки та надання роз’яснень.</p>
      <p><b>Дослівно:</b> "Міністерство закордонних справ спільно із правоохоронними органами України перевіряє інформацію, чи не перебувала зазначена особа на ділянці розведення сил та засобів у районі н.п. Золоте Луганської області."</p>
      <p>
        <b>Передісторія:</b>
      </p>
      <ul>
        <li>Депутат Державної Думи Росії та голова партії "Родина" Олексій Журавльов відвідав колишні позиції незаконних формувань так званої "ЛНР" у районі Золотого, де "перевірив" хід <a href="https://www.pravda.com.ua/news/2019/11/1/7230762/">розведення</a> військ.</li>
      </ul>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/10/30/7230506/"/>
        <a href="https://www.pravda.com.ua/news/2019/10/30/7230493/"/>
        <a href="https://www.pravda.com.ua/news/2019/10/30/7230488/"/>
      </related>
    </article>
  </body>
</html>