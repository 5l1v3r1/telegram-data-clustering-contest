<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/donald-trump-sued-for-defamation-by-woman-e-jean-carroll-who-claims-he-raped-her-in-1990s233.html"/>
    <meta property="og:site_name" content="DoolNews"/>
    <meta property="article:published_time" content="2019-11-05T00:21:00+00:00"/>
    <meta property="og:title" content="'പുസ്തകം വില്‍ക്കപ്പെടാനുള്ള നുണ'; ഡൊണാള്‍ഡ് ട്രംപിനെതിരെ ലൈംഗികാരോപണം ഉന്നയിച്ച സ്ത്രീ വീണ്ടും രംഗത്ത്"/>
    <meta property="og:description" content="Donald Trump Me Too Sexual Allegation USA World News World വാഷിങ്ടണ്‍: യു.എസ് പ്രസിഡന്റ് ഡൊണാള്‍ഡ് ട്രംപിനെതിരെ ലൈംഗികാരോപണം ഉന്നയിച്ച സ്ത്രീ വീണ്ടും രംഗത്ത്. തന്റെ ആരോപണ"/>
  </head>
  <body>
    <article>
      <h1>'പുസ്തകം വില്‍ക്കപ്പെടാനുള്ള നുണ'; ഡൊണാള്‍ഡ് ട്രംപിനെതിരെ ലൈംഗികാരോപണം ഉന്നയിച്ച സ്ത്രീ വീണ്ടും രംഗത്ത്</h1>
      <address><time datetime="2019-11-05T00:21:00+00:00">05 Nov 2019, 00:21</time> by <a rel="author">ന്യൂസ് ഡെസ്‌ക്</a></address>
      <p>വാഷിങ്ടണ്‍: യു.എസ് പ്രസിഡന്റ് ഡൊണാള്‍ഡ് ട്രംപിനെതിരെ ലൈംഗികാരോപണം ഉന്നയിച്ച സ്ത്രീ വീണ്ടും രംഗത്ത്. തന്റെ ആരോപണം നിഷേധിച്ചുകൊണ്ട് ട്രംപ് നടത്തിയ ഒരു പ്രസംഗം ചൂണ്ടിക്കാട്ടിയാണ് അവര്‍ രംഗത്തെത്തിയിരിക്കുന്നത്.</p>
      <p>താനുയര്‍ത്തിയ ആരോപണം നിഷേധിച്ചതോടെ ട്രംപ് തന്റെ ആത്മാഭിമാനത്തെയും സത്യസന്ധതയെയും ചോദ്യം ചെയ്‌തെന്ന് അവര്‍ ആരോപിച്ചു. എലെ മാഗസിനിലെ കോളമിസ്റ്റായ ഇ. ജീന്‍ കരോളാണ് ട്രംപിനെതിരെ മാന്‍ഹട്ടന്‍ കോടതിയില്‍ ഇതു ചൂണ്ടിക്കാട്ടി അപകീര്‍ത്തിക്കേസ് ഫയല്‍ ചെയ്തത്.</p>
      <p>എന്നാല്‍ എഴുത്തുകാരിയെപ്പോലെ കഥയും കള്ളമാണെന്നായിരുന്നു വൈറ്റ് ഹൗസ് പ്രസ്സ് സെക്രട്ടറി സ്റ്റെഫാനി ഗ്രിഷാം ഇതിനോടു പ്രതികരിച്ചത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>1995-96 കാലയളവില്‍ ട്രംപ് തന്നെ ലൈംഗികമായി ആക്രമിച്ചെന്ന് കരോള്‍ നേരത്തേ തന്നെ വെളിപ്പെടുത്തിയിരുന്നു. ഇത് ജൂണില്‍ ന്യൂയോര്‍ക്ക് മാഗസിനില്‍ പ്രസിദ്ധീകരിച്ചതോടെയാണ് പുറംലോകത്തേക്കെത്തിയത്. എന്നാല്‍ ഇക്കാര്യം അദ്ദേഹം നിഷേധിക്കുകയായിരുന്നു.</p>
      <related>
        <a href="https://www.doolnews.com/trump-tweeted-a-photo-of-a-medal-of-honor-recipient-edited-out-and-replaced-by-a-dog.html?utm_source=doolnews&amp;utm_medium=related"/>
      </related>
      <p>തന്റെ പുസ്തകം വില്‍ക്കപ്പെടാന്‍ വേണ്ടി മാത്രം നുണയുണ്ടാക്കി പറയുകയാണ് കരോളെന്നായിരുന്നു ട്രംപിന്റെ ആരോപണം. ‘ഞാന്‍ ഏറെ ബഹുമാനത്തോടെ പറായം. അവര്‍ എന്റെ ടൈപ്പല്ല എന്നതാണ് ഒന്നാമത്തേത്. രണ്ട്, അതൊരിക്കലും സംഭവിച്ചിട്ടില്ല. അതൊരിക്കലും സംഭവിക്കുകയുമില്ല.’- ട്രംപ് വാഷിങ്ടണില്‍ വെച്ച് ഹില്‍ പത്രത്തോടു പറഞ്ഞു.</p>
      <p>ഭയത്തെത്തുടര്‍ന്നാണു താന്‍ ആ സമയം പരാതിപ്പെടാതിരുന്നതെന്നും തന്റെ രണ്ടു സുഹൃത്തുക്കളായ എഴുത്തുകാരി ലിസ ബിണ്‍ബാച്ച്, മുന്‍ ഡബ്ലു.സി.ബി.എസ് വാര്‍ത്താ അവതാരക കരോള്‍ മാര്‍ട്ടിന്‍ എന്നിവര്‍ക്ക് ഇതേക്കുറിച്ച് അറിയാമെന്നും കോടതിയില്‍ സമര്‍പ്പിച്ച ഹര്‍ജിയില്‍ കരോള്‍ പറയുന്നുണ്ട്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>മീടൂ മൂവ്‌മെന്റിന്റെ ഭാഗമായി ഹോളിവുഡ് നിര്‍മാതാവ് ഹാര്‍വി വെയ്ന്‍സ്റ്റീനെതിരെ 2017-ല്‍ രംഗത്തുവന്നതോടെയാണ് താന്‍ ഇതും പറയാമെന്ന നിലപാടിലെത്തിയതെന്നും കരോള്‍ പറഞ്ഞു. ‘പ്രസിഡന്റ് അടക്കം ഈ രാജ്യത്ത് ഒരു വ്യക്തിയും നിയമത്തിന് അതീതനല്ല.’- ഹര്‍ജിയില്‍ അവര്‍ പറഞ്ഞു.</p>
      <p>2007-ല്‍ ന്യൂയോര്‍ക്കിലെ ബെവര്‍ലി ഹില്‍സ് ഹോട്ടലില്‍ വെച്ച് തന്റെ അനുവാദമില്ലാതെ കടന്നുപിടിച്ച് ചുംബിച്ചെന്ന് ആരോപിച്ച് ട്രംപിനെതിരെ സമ്മര്‍ സെര്‍വോസ് ഒരു അപകീര്‍ത്തിക്കേസ് ഫയല്‍ ചെയ്തിട്ടുണ്ട്. ‘ദ അപ്രന്റീസ്’ എന്ന ടെലിവിഷന്‍ ഷോയിലെ മത്സരാര്‍ഥിയായിരുന്നു സെര്‍വോസ്.</p>
      <figure>
        <iframe src="https://www.youtube.com/embed/jIhSJN66mfo" width="500" height="281" data-service="Youtube" scrolling="no"/>
      </figure>
    </article>
  </body>
</html>