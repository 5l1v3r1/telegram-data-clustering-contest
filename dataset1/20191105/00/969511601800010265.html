<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/va-ajunge-vreodata-uber-la-profit-compania-a-pierdut-mai-mult-de-1-miliard-de-dolari-in-doar-trei-luni-18543374"/>
    <meta property="og:site_name" content="BusinessMagazin"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Va ajunge vreodată Uber la profit? Compania a pierdut mai mult de 1 miliard de dolari în doar trei luni"/>
    <meta property="og:description" content="Compania Uber Technologies a anunţat luni rezultate trimestriale care au depăşit aşteptările analiştilor pentru T3 2019, însă acţiunile scad cu peste 5% marţi înainte de deschiderea şedinţei de tranzacţionare la New York în contextul în care compania a raportat pierderi nete de peste 1 miliard de dolari."/>
  </head>
  <body>
    <article>
      <h1>Va ajunge vreodată Uber la profit? Compania a pierdut mai mult de 1 miliard de dolari în doar trei luni</h1>
      <address><time datetime="2019-11-05T00:00:00+00:00">05 Nov 2019</time> by <a rel="author" href="https://www.businessmagazin.ro/autor/alex-ciutacu" target="_blank">Alex Ciutacu</a></address>
      <h3>Va ajunge vreodată Uber la profit? Compania a pierdut mai mult de 1 miliard de dolari în doar trei luni</h3>
      <p>Compania Uber Technologies a anunţat luni rezultate trimestriale care au depăşit aşteptările analiştilor pentru T3 2019, însă acţiunile scad cu peste 5% marţi înainte de deschiderea şedinţei de tranzacţionare la New York în contextul în care compania a raportat pierderi nete de peste 1 miliard de dolari.</p>
      <p>Astfel, acţiunile Uber listate la New York, se tranzacţionau marţi cu două  ore înainte de deschiderea şedinţei de tranzacţionare din SUA, la 29,4 dolari per acţiune, în scădere cu 5,5%, la o capitalizare de circa 50 miliarde dolari.</p>
      <p>Uber a raportat pierderi de 68 de cenţi per acţiune, versus o pierdere de 81 cenţi per acţiune estimată de analiştii chestionaţi de Refinitiv.</p>
      <p>Veniturile companiei s-au situat la 3,81 miliarde dolari pentru T3 2019, în comparaţie cu estimările Refinitiv de 3,69 miliarde dolari.</p>
      <p>Cu toate acestea, Uber a raportat pierderi nete de 1,16 miliarde dolari pentru acest trimestru, depăşind pierderile de 986 milioane dolari raportate în aceeaşi perioadă a anului trecut. Pierderile cuprind şi compensaţii acordate sub formă de acţiuni, în valoare de 401 milioane dolari.</p>
      <p>„Ştim că există aşteptări de profitabilitate, şi ne aşteptăm să livrăm profit în 2021”, spune Dara Khosrowshahi, CEO-ul Uber.</p>
      <p>După această declaraţie, într-o discuţie cu analiştii, Khosrowshahi a discutat pârghiile de care trebuie să se folosească Uber pentru a ajunge la profitabilitate.</p>
      <p>„Încercăm să ajungem la tarife mai mici prin intermediul tehnologiilor din piaţă, în loc să conducem creşterea businessului prin discounturile oferite”, spune CEO-ul, exemplificând cu o încercare de a trece de la reduceri masive la curse către un model care le permite utilizatorilor să plătească tarife mai mici în schimbul unui timp de aşteptare mai lung – un model aplicat şi de gigantul Amazon pe livrări.</p>
      <p>Khosrowshahi reiterează ideea că priorităţile companiei sunt acum eficienţa şi profitabilitate, în timp ce până acum prioritatea a fost creşterea rapidă.</p>
      <p>„Cu siguranţă acela a fost setul potrivit de priorităţi la acel moment. Priorităţile noastre se schimbă”, spune el.</p>
      <p>Uber a schimbat şi estimările pentru întreg anul 2019, susinând că se aşteaptă ca încasările să crească în T4. Compania a anunţat că se aşteaptă la o pierdere EBTIDA cuprinsă între 2,8 miliarde dolari şi 2,9 miliarde dolari.</p>
      <p> </p>
      <p> </p>
      <p> </p>
    </article>
  </body>
</html>