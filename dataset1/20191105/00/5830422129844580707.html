<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/138428/%D9%BE%DB%8C%D8%B4-%D8%A8%DB%8C%D9%86%DB%8C-%D9%85%D8%B9%D8%A7%D9%85%D9%84%D8%A7%D8%AA-%D9%85%D8%AB%D8%A8%D8%AA-%D8%A7%D9%85%D8%B1%D9%88%D8%B2-%D8%A8%D8%A7%D8%B2%D8%A7%D8%B1-%D8%B3%D9%87%D8%A7%D9%85-%D9%88-%D8%A7%D9%86%D8%AA%D9%82%D8%A7%D8%AF-%D8%A7%D8%B2-%D8%B9%D8%B1%D8%B6%D9%87-%D9%87%D8%A7%DB%8C-%D8%A2%D8%A8%D8%B4%D8%A7%D8%B1%DB%8C"/>
    <meta property="og:site_name" content="boursepress.ir"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="پیش بینی معاملات مثبت امروز بازار سهام و انتقاد از عرضه های آبشاری"/>
    <meta property="og:description" content="یک تحلیلگر با درخواست از مسئولان بورس برای دخالت در روند فرسایشی و منفی بازار سرمایه، وضعیت معاملات و قیمت های امروز را پیش بینی کرد."/>
  </head>
  <body>
    <article>
      <h1>پیش بینی معاملات مثبت امروز بازار سهام و انتقاد از عرضه های آبشاری</h1>
      <h2>یک تحلیلگر اعلام کرد:</h2>
      <address>
        <time datetime="2019-11-05T00:00:00+00:00">05 Nov 2019</time>
      </address>
      <p>
        <i>یک تحلیلگر با درخواست از مسئولان بورس برای دخالت در روند فرسایشی و منفی بازار سرمایه، وضعیت معاملات و قیمت های امروز را پیش بینی کرد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، حافظ عزیزی درخصوص روند اخیر معاملات بازار سهام اعلام کرد: فضای بورس تهران بیش از یک ماه است که سرد و جانکاه است و سطح عمومی قیمت ها و شاخص ها در حال افت است. متولیان و مدیران بورس نیز فقط نشسته اند و کاری مفید و مثمر ثمر انجام نمی دهند.</p>
      <p>بطوری که دخالت تأثیرگذار آنها در بازار تقریبا نزدیک به صفر است. امید می رود با اجتماع و اعتراض سهامداران خرد از طرق قانونی، شاهد ورود و اثرگذاری متولیان بازار بر این امر و حمایت از بورس مهجور تهران باشیم.</p>
      <p>اما یکی از این اقدامات، جلوگیری از فروش و عرضه های سنگین و آبشاری توسط حقوقی های بازار است.چند سال پیش نیز سازمان اقدام به محدودسازی شدید عرضه های آبشاری و بازار خراب کنی توسط حقوقی های بازار کرده بود که سیاست موفق و موثری بود و حداقل از هیجانات کاذب و منفی بازار کاست.</p>
      <p>حال محدودسازی عرضه ها توسط حقوقی های بازار به عنوان بهترین و مفیدترین ابزاری خواهد بود که می تواند به ایجاد تعادل و کاسته شدن از هیجان و بار منفی روانی بازار بینجامد.</p>
      <p>از طرفی جا دارد مدیران سازمان تا دیر نشده، اقدام به ورود و جمع کردن صف های فروش در نمادهای ارزنده و زیر ارزش ذاتی واقع کنند و مانع از افت و ریزش سنگین و بی رویه قیمت ها شوند. وگرنه همگی دچار عواقب وخیم و جبران ناپذیرِ وضعیت نامطلوب و تلخ فعلی خواهیم بود.</p>
      <p>براین اساس، بازار امروز مثبت و قیمت ها رو به بالا پیش بینی شده و انتظار می رود بزودی ورق برگردد و بار دیگر شاهد رونق بازار سرمایه باشیم. منفی های دیروز بسیاری از نمادها واقعا خریدنی بود.</p>
      <p>انتهای پیام</p>
    </article>
  </body>
</html>