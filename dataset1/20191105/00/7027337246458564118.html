<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696982/%D8%AA%D9%88%D9%BE%D8%AE%D8%A7%D9%86%D9%87-%D8%A7%DB%8C%D8%AA%D8%A7%D9%84%DB%8C%D8%A7%DB%8C%DB%8C-%D8%A2%D8%A8%DB%8C%E2%80%8C%D9%87%D8%A7-%D8%B9%D9%84%DB%8C%D9%87-%D9%86%D9%81%D8%AA-%D9%86%D9%81%D8%B3-%D8%A7%D8%B3%D8%AA%D9%82%D9%84%D8%A7%D9%84-%D9%BE%D8%B4%D8%AA-%DA%AF%D9%88%D8%B4-%D9%BE%D8%B1%D8%B3%D9%BE%D9%88%D9%84%DB%8C%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="توپخانه ایتالیایی آبی‌ها علیه نفت/ نفس استقلال پشت گوش پرسپولیس"/>
    <meta property="og:description" content="دیدار تیم های فوتبال استقلال و صنعت نفت در ورزشگاه آزادی پیگیری شد که این دیدار با برتری ۵ بر صفر شاگردان استراماچونی به پایان رسید. "/>
  </head>
  <body>
    <article>
      <h1>توپخانه ایتالیایی آبی‌ها علیه نفت/ نفس استقلال پشت گوش پرسپولیس</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <p>
        <b>دیدار تیم های فوتبال استقلال و صنعت نفت در ورزشگاه آزادی پیگیری شد که این دیدار با برتری ۵ بر صفر شاگردان استراماچونی به پایان رسید. </b>
      </p>
      <p>تیم فوتبال استقلال که چهار دیدار گذشته‌اش در لیگ برتر را با برد به پایان برده بود، هفته دهم را با یک پیروزی پرگل پشت سرگذاشت تا فاصله‌اش با صدر جدول را کمتر کند و همسایه پرسپولیس شود.</p>
      <p>به گزارش مهر، روز دوم از هفته  دهم رقابت های لیگ برتر از ساعت ۱۵:۳۰ دقیقه امروز با دیدار تیم های فوتبال استقلال و صنعت نفت در ورزشگاه آزادی پیگیری شد که این دیدار با برتری ۵ بر صفر شاگردان استراماچونی به پایان رسید. </p>
      <figure>
        <img src="https://cdn.asriran.com/files/fa/news/1398/8/14/1034040_451.jpg"/>
      </figure>
      <p>محمد دانشگر(۱۰)، شیخ دیاباته(۲۱)، مهدی قائدی(۲۶)، وریا غفوری(۳۱) و میلیچ(۷۲) برای استقلال گل زدند.</p>
      <p>شروع این دیدار با حملات زهردار استقلال همراه بود و شاگردان استراماچونی خیلی زود به گل برتری دست پیدا کردند. پس از آنکه حسین حسینی شوت آل کثیر را مهار کرد، دروازه بان صنعت نفت در دقیقه ۱۰ مرتکب اشتباه شد و توپ مقابل سه بازیکن استقلال از دستش رها شد که محمد دانشگر با یک ضربه آرام دروازه خالی را باز کرد.</p>
      <p>پس از اینکه گل صنعت نفت قصد داشت دروازه حریف را با خطر مواجه کند اما این استقلال بود که توسط فرشید اسماعیلی صاحب یک موقعیت دیگر شد اما شوت این بازیکن با فاصله اندکی از کنار دروازه به بیرون رفت.</p>
      <p>در دقیقه ۲۰ حرکت دیاباته به سمت دروازه صنعت نفت با خطای دروازه بان صنعت نفت درون محوطه جریمه همراه شد اما داور خطا را بیرون از محوطه اعلام کرد. این ضربه را وریا غفوری روی دروازه صنعت نفت ارسال کرد و شیخ دیاباته با ضربه سر گل دوم آبی ها را در دقیقه ۲۱ وارد دروازه مهمان آبادانی کرد.</p>
      <p>پنج دقیقه بعد این مهدی قائدی بود که با شوتی محکم برای سومین بار دروازه صنعت نفت را باز کرد تا شاگردان استراماچونی طوفانی ترین شروع دیدارهای این فصل خود را داشته باشند. پیش از این گل شوت محکم وریا غفوری به تیر عمودی دروازه برخورد کرد.</p>
      <p>غفوری اما در دقیقه ۳۱ توانست از روی یک ضربه ایستگاهی زیبا برای چهارمین بار دروازه حریف را باز کند. </p>
      <p>شیخ دیاباته که در هفته های اخیر به یکی از بازیکنان تاثیرگذار استقلال تبدیل شده است در دقیقه ۴۰ شوت محکمی را به سمت دروازه صنعت نفت روانه کرد که ناصر سالاری این توپ را به کرنر فرستاد. </p>
      <p>نیمه دوم اما برای استقلال مثل نیمه اول پیش نرفت و این تیم عطش لازم برای رسیدن به گل های بیشتر را نداشت. البته خسته شدن مهدی قائدی و شیخ دیاباته باعث شد استراماچونی اواسط نیمه دوم تصمیم به تعویض این دو بازیکن با فاصله چند دقیقه بگیرد. </p>
      <p>با این حال آبی ها در نیمه دوم هم زهردار بودند و هر گاه به سمت دروازه صنعت نفت حمله کردند تماشاگران نیم خیز شدند. در دقیقه ۷۲ میلیچ از روی یک توپ برگشتی توانست با شوتی تماشایی برای پنجمین بار دروازه حریف آبادانی را باز کند.</p>
      <p>در دقیقه ۸۷ بازهم استقلال فرصت گلزنی ایجاد کرد و می توانست به ششمین گل خود دست پیدا کند اما توپ ارسالی وریا غفوری به بازیکن خودی نرسید. شاگردان استراماچونی در دقایق پایانی هم تیم برتر میدان بودند و به سمت بازی دفاعی نرفتند تا به یک پیروزی قاطع دست پیدا کنند. </p>
      <p>استقلال با این پیروزی پرگل ۱۸ امتیازی شد و با چند پله صعود به رده سوم رسید و با یک امتیاز کمتر از پرسپولیس همسایه رقیب سنتی اش شد. صنعت نفت هم ۱۶ امتیازی باقی ماند.</p>
    </article>
  </body>
</html>