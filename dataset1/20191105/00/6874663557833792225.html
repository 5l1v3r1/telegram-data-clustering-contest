<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773145,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="מנכ&quot;ל VMWare חושף: עד סוף השנה נתמזג עם Pivotal"/>
    <meta property="og:description" content="פט גלסינגר, שמנווט את החברה מתחום הווירטואליזציה אל תחום שירותי התשתית בענן, סיפר לכלכליסט מה ההבדל בין VMWare ובין פלטפורמות אמזון ומיקרוסופט. כמו כן, הציג יעדי צמיחה מרשימים והסביר מיהי חברת הטכנולוגיה הכי חשובה בארה&quot;ב"/>
  </head>
  <body>
    <article>
      <h1>מנכ"ל VMWare חושף: עד סוף השנה נתמזג עם Pivotal</h1>
      <h2>פט גלסינגר, שמנווט את החברה מתחום הווירטואליזציה אל תחום שירותי התשתית בענן, סיפר לכלכליסט מה ההבדל בין VMWare ובין פלטפורמות אמזון ומיקרוסופט. כמו כן, הציג יעדי צמיחה מרשימים והסביר מיהי חברת הטכנולוגיה הכי חשובה בארה"ב</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">רפאל קאהאן</a></address>
      <p>ענקית תשתיות המחשוב והווירטואליזציה VMware הכריזה באוגוסט שעבר על כוונתה לרכוש את הפעילות של החברה האחות Pivotal ב-2.7 מיליארד דולר. היום (ג') הודיע פט גלסינגר, מנכ"ל החברה, שהמהלך יתבצע עד סוף השנה הנוכחית. הכרזת גלסינגר התבצעה בכנס השנתי של VMWare, שנערך בימים אלה בברצלונה.</p>
      <p>הרכישה נועדה להכניס את VMWare לתחום מחשוב הענן בזווית חדשה - כספקית של תוכנות להפעלת פלטפורמות ענניות; בכובע זה, תוכל לספק פיתרונות עבור חברות שרוצות להקים פעילות מחשוב ענן או לייצר לעצמן מערך ענן פרטי בלי לעבור דרך הספקיות המובילות - אמזון, מיקרוסופט וגוגל. </p>
      <figure>
        <img src="https://images1.calcalist.co.il/PicServer3/2017/11/08/770126/25_l.jpg"/>
        <figcaption>פט גלסינגר <br/>צילום: גטי אימג'ס</figcaption>
      </figure>
      <p>המיזוג עם פיבוטל הוא אבן דרך חשובה עבור VMware; החברה רכשה בקיץ האחרון את Carbon Black, חברת סייבר שמתמחה באבטחת ענן, ב-2.1 מיליארד דולר. נהיעד של VMware הוא להרחיב את היצע שירותיה בתחום הענן, אך לשמור על ייחוד מול המתחרים. "אנחנו ניטרליים", סיפר גלסינגר לכלכליסט. "אנחנו יכולים לבוא עם HP, עם לנובו, עם IBM, עם אמזון, עם מיקרוסופט, SAP. אנחנו כמו שווייץ של עולם הטכנולוגיה". VMware מספקת לענקיות הטכנולוגיה התשתיות שמאפשרות להן להפעיל לא מעט מהפעילות שלהן, וכך מציעה שיתופי פעולה עם שחקניות שמתחרות בחברת האם שלה, Dell. </p>
      <p>VMware השתנתה בשנים האחרונות מחברה שהתמחתה בתחום הווירטואליזציה - הפעלה של מספר מחשבים וירטואליים על שרת בודד - הפכה לחברה שמספקת שירותים מגוונים בהרבה, אך רק בתחום התשתיות. "זה העסק שלנו. אנחנו לא חברת אפליקציות, אנחנו מספקים לאחרות את הבסיס שמפעיל את העסק שלהן", סיפר בחיוך. "אנחנו לא פייסבוק ולא אכפת לנו אם שני מיליארד אנשים מכירים את השם שלנו. מה שחשוב לנו ש-200 אלף האנשים החשובים לנו יכירו ויסמכו עלינו".</p>
      <p>
        <b>ה-5G הוא לא מה שאנשים חושבים</b>
      </p>
      <p>לפי הערכות, אחת הסיבות שמייקל דל רכש בזמנו את השליטה ב-EMC היתה בעיקר כדי לשים את ידיו על VMWare; למעשה, שווי השוק שלה עומד כיום על כ-66.8 מיליארד דולר והוא מספק חלק ניכר מהערך למניות של Dell ו-EMC. החברה שווה כיום כמעט פי שניים משווייה של Dell שעומד כיום על כ-39 מיליארד דולר. "הם מאוד אוהבים אותנו", מחייך גלסינגר בסיפוק, "יעדי הצמיחה שלנו הם כ-12% בשנה, אנחנו מכים את התחזיות בכל רבעון ואין לנו שום כוונה לשנות את צפי ההכנסות".</p>
      <figure>
        <img src="https://images1.calcalist.co.il/PicServer3/2016/05/22/608717/14_l.jpg"/>
        <figcaption>קנה את EMC כדי להגיע ל-VMWare. מייקל דל <br/>צילום: יאיר שגיא</figcaption>
      </figure>
      <p>גלסינגר גם בונה על מספר תחומים כמו AI, רשתות דור חמישי ואינטרנט הדברים כדי להגדיל את הפעילות. "אני חושב שנרוויח מאוד מהתחומים האלה. זה סבב של 10 שנים שרק מתחיל. אבל הדור החמישי זה לא באמת משהו שיאפשר לך לשחק ב-VR בסמארטפון. אתה באמת מתכנן להשתמש ב-VR בטלפון שלך? המהפכה האמיתית שזה יביא תהיה ברקע, חיבור של התקנים שונים ואנחנו שם כדי לספק את הפלטפורמה שמאפשרת לנהל את כל העסק הזה. חברות כמו וודאפון משתמשות במוצרים שלנו כדי לנהל את העסק שלהן".</p>
      <p>גלסינגר הוא איש בעל ותק בתחום תשתיות המחשוב. הוא כיהן בתפקידים בכירים באינטל כ-30 שנה, ב-EMC שלוש שנים לאחר מכן וכבר שבע שנים שהוא עובד ב-VMWare. עובדה לא ידועה היא שאינטל רצתה למנותו כמחליף למנכ"לה הקודם בריאן קרזניץ' בשנה שעברה. גלסינגר נמנע מלהתייחס לנושא, אך אמר שעל ענקית השבבים לבצע שינויים: "בוב סוואן (מנכ"ל אינטל הנוכחי - ר"ק) הוא איש כספים שהיה גם סמנכ''ל הכספים של איביי, אינטל זקוקה לאיש כספים כרגע. זו חברה שצריכה לחזור להובלה טכנולוגית כדי לחזור לשוק. זה ייקח להם כמה שנים אבל הם יצליחו, זו חברת הטכנולוגיה החשובה ביותר באמריקה, יותר ממיקרוסופט וגוגל. הם עובדים ברמה הבסיסית וקשה לחקות את המוצרים שלהם, זה לא תוכנה", סיכם.</p>
    </article>
  </body>
</html>