<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773033,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="הדרך של פאפאיה לגייס 45 מיליון דולר עברה בחדר הלידה"/>
    <meta property="og:description" content="מדובר בזינוק גדול עבור חברה שעד כה גייסה רק 5.5 מיליון דולר. המנכ&quot;לית עינת גז מעידה: &quot;לא הצלחתי לגייס כסף כשהייתי בהריון. המשקיעים נרתעו מהבטן&quot;. את הגיוס הובילה קרן אינסייט והשתתפו בו בסמר, ניו ארה ודינמיק לופ"/>
  </head>
  <body>
    <article>
      <h1>הדרך של פאפאיה לגייס 45 מיליון דולר עברה בחדר הלידה</h1>
      <h2>מדובר בזינוק גדול עבור חברה שעד כה גייסה רק 5.5 מיליון דולר. המנכ"לית עינת גז מעידה: "לא הצלחתי לגייס כסף כשהייתי בהריון. המשקיעים נרתעו מהבטן". את הגיוס הובילה קרן אינסייט והשתתפו בו בסמר, ניו ארה ודינמיק לופ</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">מאיר אורבך</a></address>
      <p>חברת פאפאיה גלובל גייסה 45 מיליון דולר בהובלת קרן אינסייט פרטנרס ובהשתתפות הקרנות בסמר, ניו ארה ודינמיק לופ - כך נודע לכלכליסט.</p>
      <p>Papaya Global יצרה פלטפורמת ניהול כוח אדם גלובלית שמפשטת ומאחדת את ניהול השכר, ההטבות והמסים בחברות בינלאומיות שמעסיקות עובדים במדינות רבות ועם נהלים שונים. החברה <a href="https://www.calcalist.co.il/conference/articles/0,7340,L-3748689,00.html">זכתה באוקטובר 2018 בתחרות הסטארט-אפים </a>בוועידת הדיגיטל והמובייל של כלכליסט.</p>
      <figure>
        <img src="https://images1.calcalist.co.il/PicServer3/2019/11/04/945058/1NL.jpg"/>
        <figcaption>מנכ"לית פאפיה עינת גז. "יש לנו לפחות עוד שנתיים שבהן נשלש את עצמנו" <br/>צילום: מנחם עוז</figcaption>
      </figure>
      <p>על רקע העובדה שברבעון האחרון גייסו חברות הסטארט־אפ המקומיות 2.4 מיליארד דולר, שני גורמים הופכים את הגיוס המשמעותי של פאפאיה לראוי לציון במיוחד: הזינוק שהוא מבטא עבור חברה שלפני כן גייסה בסך הכל 5.5. מיליון דולר, והעובדה שאת פאפאיה מובילה אישה: עינת גז, המנכ"לית ואחת משלושת מייסדי החברה, שהיא אחת הנשים המעטות שמובילות חברות הייטק. גז גם מתארת כיצד גרם ההריון המתקדם שבו היתה בעת ניסיון הגיוס הקודם של החברה לכך שאותו ניסיון נכשל.</p>
      <p>גז שאינה מגיעה מרקע טכנולוגי הקימה את פאפאיה גלובל ב־2016 ביחד עם ראובן דרונג ועופר הרמן. החברה החלה כפעילות בוטסטארפ (כלומר ללא גיוסי כספים) והסתמכה במידה רבה על ניסיונה הרב של גז ברילוקיישן סורס, חברה מובילה להשמה של עובדים ישראלים בחו"ל שהיא הקימה. עם הלקוחות הרבים של פאפאיה נמנים Kong, Rubrik, Yubico, Sonder, Fiverr, Wix, Microsoft Teradata, CyberArk. פאפאיה מספקת שירות לחברות ביותר מ־100 מדינות.</p>
      <p>כאשר נשאלת גז על הקלות הרבה של גיוסי הכספים ועל מה שקרה לחברות עם פער עצום בין הכנסות להייפ דוגמת WeWork, היא אינה חוששת להביע את דעתה. "עד עכשיו כל שנה שילשנו את עצמנו מבחינת לקוחות ומכירות, ויש לי עוד שנתיים כאלה לפחות. בסוף השנה נתקרב ל־20 מיליון דולר מכירות שנתיות, ואת זה אני מתכוונת לשלש בשנה הבאה", היא אומרת.</p>
      <p>"באתי מעולם של בוטסטראפ. מבחינתי לקוחות משלמים זה הדבר הכי חשוב בחברה. והלקוחות שלנו משלמים באמת - לא סכומים מגוחכים והפסדיים. אני חושבת שהיום העולם הבין שזה מה שצריך להיות וככה צריך לבנות עסק בריא. אני לא מכירה דרך אחרת".</p>
      <p>גז שילדה זמן קצר לפני שגייסה את הסיבוב הנוכחי אינה מגלה סימפטיה רבה גז שילדה זמן קצר לפני שגייסה את הסיבוב הנוכחי אינה מגלה סימפטיה רבה לגופים רבים שאיתם נפגשה.</p>
      <p>"אל תלכו לגייס כסף כשאתן בהריון", היא אומרת, "כי תצטרכו להתמודד עם שאלות שלא שואלים ומחשבות שלא רואים. במרץ ניסיתי לגייס כסף והמדדים העסקיים של החברה היו אותו דבר כמו היום, אבל הייתי עם בטן של חודש שישי וזה גרם לזה להיות בלתי אפשרי. כשילדתי חזרתי לשולחן הדיונים וגייסנו את הכסף. הדיאלוג בשלב הזה היה שונה והשיחה הרבה יותר נקייה וממוקדת. למזלי הרב, שתי הקרנות שהשקיעו בנו בסופו של דבר לא היו אז מולנו. צריך משקיעים עם אופק, אלה שרואים מעבר לטווח המיידי".</p>
      <h3>"לסטארט-אפ אין בייביסטר"</h3>
      <p>גז גם מתייחסת לנושא הכאוב בתחום ההייטק של איזון בין עבודה למשפחה. "זה ויתור מאוד גדול. ילדתי לפני חמישה חודשים ואם תשאל את הילד שלי, לא בטוח שהוא מכיר אותי יותר טוב מאת המטפלת. אם אתה בוחר קריירה תהיה פחות ממה שאתה רוצה עם הילדים. בעולם שלנו צריך לעשות ויתורים. סטארט־אפ זה הילד הכי תובעני במשפחה - כזה שאי אפשר לשים עליו בייביסיטר. צריך לבוא עם מחויבות פנימית ולהיות שלם עם זה".</p>
      <p>גיוס האחרון, שבו השתתפו גם המשקיעים הקודמים בפאפאיה, מהווה קפיצה משמעותית עבור החברה. "זו היתה בשבילנו הזדמנות להכניס שני משקיעים מהטובים בעולם. פאפיה גדלה בצורה לא קונבנציונלית, דרך הקשיים של הלקוחות, והפכה למוצר שפותר להם את הקשיים האלה. כל שנה עשינו גידול משמעותי לא רק בהכנסות, אלא גם צמחנו מחברות קטנות לחברות בינוניות ומשם לחברות ענק. עכשיו צריך לא לפספס את המומנטום ובשביל זה צריך הרבה כסף", אומרת גז.</p>
      <h3>"להיות סטנדרט עולמי"</h3>
      <p>לדברי גז, הפתרון של פאפאיה להתמודדות של חברות בינלאומית אינו משהו בר חלוף אלא כלי חיוני לכל חברה. "כדי לשלם נכון לעובדים, חברה צריכה לדעת הרבה דברים — נתונים אישיים, חוקי מדינה ודברים שקורים בחוזה שלך ומשנתים. וכל זה קורה מחדש בכל חודש או בכל מועד אחר של תשלום שכר. בשביל התאמות כאלה, אקסל זה לא מספיק. אחד המשקיעים אמר לנו שבתחום הפיירול, פאפאיה עשתה הבדל כמו ההבדל בין פקס למייל".</p>
      <p>לגבי העתיד של החברה אומרת גז: "אני רוצה להגיע לפעמון ההנפקה - אני לא רוצה להימכר. אני רוצה להיות סטנדרט עולמי לניהול שכר עובדים".</p>
    </article>
  </body>
</html>