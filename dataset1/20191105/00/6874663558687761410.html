<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773095,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="קבוצת Team8 מצטרפת לתוכנית הסייבר של עיריית ניו יורק"/>
    <meta property="og:description" content="הקבוצה תפעל להקמת אקוסיסטם אבטחת מידע בעיר, במסגרת פרויקט הסייבר העירוני שזכה לתקציב של מאה מיליון דולר; Team8, שכבר מפעילה שותפויות עם גורמים אקדמיים במדינה, תקבל כך גישה לטכנולוגיות, הזדמנויות ומיזמים"/>
  </head>
  <body>
    <article>
      <h1>קבוצת Team8 מצטרפת לתוכנית הסייבר של עיריית ניו יורק</h1>
      <h2>הקבוצה תפעל להקמת אקוסיסטם אבטחת מידע בעיר, במסגרת פרויקט הסייבר העירוני שזכה לתקציב של מאה מיליון דולר; Team8, שכבר מפעילה שותפויות עם גורמים אקדמיים במדינה, תקבל כך גישה לטכנולוגיות, הזדמנויות ומיזמים</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">מאיר אורבך</a></address>
      <p>קבוצת הסייבר הישראלית Team8 מצטרפת לתוכנית אבטחת המידע של עיריית ניו יורק. בשנה שעברה הכריז EDC, הארגון לפיתוח העיר, על רצונה להפוך לבירת הסייבר העולמית; לשם כך, השקיעה ניו יורק מאה מיליון דולר כדי ליצור 10,000 מקומות עבודה חדשים בתחום. לתוכנית כבר יש שותפים ישראלים בולטים: קרן JVP הקימה במסגרתה אקסלרטור בעיר, ו-SOSA ניו יורק תהווה מרכז פעילות עבורה.</p>
      <p>"השותפות עם EDC היא טבעית והזדמנות גדולה", מסר לכלכליסט נדב צפריר, מנכ"ל Team8. "ארצות הברית וניו יורק הן כלכלות אדירות שמתאימות לחברות שלנו, בהקשר של הפלח שאליו פונים מיזמים - כספים ותשתיות. זו הזדמנות ליצור אקוסיסטם שתהיה רלוונטית ותומכת ביעדים שלנו". במסגרת השת"פ, יצטרף צפריר לוועדה המייעצת של EDC, שמתווה את הכיוון האסטרטגי של התוכנית.</p>
      <figure>
        <img src="https://images1.calcalist.co.il/PicServer3/2019/04/12/899019/2_l.jpg"/>
        <figcaption>נדב צפריר <br/>צילום: אוראל כהן</figcaption>
      </figure>
      <p>"יש לנו שיתופי פעולה עם אוניברסיטאות NYU, קורנל, קולומביה ו-CUNY, עם אלפי סטודנטים" סיפר. "אנחנו מקבלים הזדמנות לזהות אזורי מחקר ויוזמות, וזה כר לאמץ טכנולוגיות ואנשים שמתאימים לנו. כמו כן, נסייע בתוכנית הלימודית של תוכניות הסייבר השונות". לדבריו, שותפות עם גופים אקדמיים הן אחת הדרכים לקבל פרספקטיבות שונות על אתגרי עולם הסייבר - תנאי חשוב לבניית חברות פורצות דרך ופיתוח פתרונות אפקטיביים.</p>
      <p>כמו כן, אמר צפריר שקבוצת Team8 צפויה לארגן כנסים ואירועים בתחום אבטחת המידע בעיר. "חברות פורצות דרך בתחום שלנו מתחרות על האנשים הכי טובים", אמר. "יש לנו יכולת להגיע לאנשים הכי חזקים בישראל. רוצים אותם גם בניו יורק, והדרך היחידה לעשות זאת היא דרך אקוסיסטם מקומית".</p>
    </article>
  </body>
</html>