<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773112,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="השקל מזנק מול הדולר והיורו; &quot;יכול להיות שנוצר עיוות במטבע&quot;"/>
    <meta property="og:description" content="הדולר היציג איבד 0.6% ל-3.501 שקלים, היורו נפל ב-1.1% ושערו היציג נקבע על 3.890 שקלים; מיטב דש: &quot;אם מסתכלים על כלל המטבעות בשנה האחרונה, השקל הוא המטבע הכי חזק בעולם&quot;"/>
  </head>
  <body>
    <article>
      <h1>השקל מזנק מול הדולר והיורו; "יכול להיות שנוצר עיוות במטבע"</h1>
      <h2>הדולר היציג איבד 0.6% ל-3.501 שקלים, היורו נפל ב-1.1% ושערו היציג נקבע על 3.890 שקלים; מיטב דש: "אם מסתכלים על כלל המטבעות בשנה האחרונה, השקל הוא המטבע הכי חזק בעולם"</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">שיר רייטר</a></address>
      <p>השקל טיפס היום בשוק המט"ח המקומי: הדולר היציג איבד 0.6% מול המטבע הישראלי ונקבע על 3.501 שקלים, היורו נפל ב-1.1% ושערו היציג נקבע על 3.890 שקלים. בשווקים הבינ"ל יורד היורו ב-0.3% ונסחר ב-1.109 דולר, הפאונד ללא שינוי, נסחר ב-1.288 דולר.   "מגמת ההתחזקות בשקל היא לא חדשה", אמר לכלכליסט אלכס זבז'ינסקי, הכלכלן הראשי של מיטב דש. "השקל התחזק מתחילת השנה ב-6.6% מול הדולר. התנודה לא חדשה, הייתה תקופה קצרה של פיחות ועכשיו המטבע חוזר להתחזק".</p>
      <figure>
        <img src="https://images1.calcalist.co.il/PicServer3/2019/07/11/920067/338555295_1-6_l.jpg"/>
        <figcaption>שטרות שקלים. "התחזקות יתר" <br/>צילום: בלומברג</figcaption>
      </figure>
      <p>זבז'ינסקי ציין כי לא היו נתונים או אירועים עדכניים שאמורים לחזק את השקל. "דווקא להפך, אם אני קורא על התפתחויות בתחום התקציבי, או נתונים כלכליים אני חושב שדווקא לאחרונה יש יותר סימנים של חולשה, אולי הייתי מצפה שהשקל ייחלש". "אבל הכוחות הכלכליים הבסיסיים", הוסיף זבז'ינסקי, "כמו העודף בחשבון השוטף וההשקעות, כל הזמן דוחפים את השקל להתחזקות, גם כשהוא נחלש זה לפרק זמן קצר והוא חוזר להתחזק. לפי זבז'ינסקי, הטריגר להיחלשות האחרונה של השקל היה הציפיות להורדת ריבית של בנק ישראל בהחלטתו הקרובה ב-25 בנובמבר. "הירידה התחילה אחרי פרסום הפרוטוקול של ישיבת הריבית האחרונה, שבה היה רמז עבה לכך שבנק ישראל הולך להוריד את הריבית. "בכל סיבוב כזה השקל קצת נחלש מסיבה כלשהי, ציפיות ריבית או הערכה כלכלית אחרת, וכעבור תקופה של שבוע, שבועיים או שלושה – הוא חוזר להתחזק. יש מגמה בסיסית של התחזקות השקל".</p>
      <figure>
        <img src="https://images1.calcalist.co.il/PicServer3/2019/09/02/931374/1NL.jpg"/>
        <figcaption>נגיד בנק ישראל אמיר ירון <br/>צילום: עמית שעל</figcaption>
      </figure>
      <p><b>המטבע אלוף העולם: "נוצר עיוות בהתפתחות השקל"</b> " אם מסתכלים על כלל המטבעות בשנה האחרונה, השקל הוא המטבע הכי חזק בעולם. אולי יש מטבע אחד שהתחזק יותר ממנו מול הדולר. גם בהסתכלות של 12 חודשים, השקל הוא אלוף העולם". בהסתכלות רחבה, אמר זבז'ינסקי כי ההתחזקות של המטבע "היא אולי עיוות. אני יכול להבין סיבות לשקל חזק - עודף השקעות, צמיחה סבירה של 3%. אבל זה שהשקל שנה אחר שנה הוא המטבע הכי חזק בעולם - זה לא מוצדק. השקל צריך להיות אחד המטבעות החזקים בעולם, אבל לא הכי חזק, ולכן אני חושב שיכול להיות שנוצר עיוות מסוים בהתפתחות של השקל". זבז'ינסקי הזהיר כי "אם יתרחש שינוי בנסיבות, כמו הורדת ריבית או צעדים מקלים אחרים מכיוון בנק ישראל, או אם הצמיחה במשק תיחלש – זה יכול לקרות, יש האטה בעולם – יכול להיות תיקון די משמעותי בשקל, כי ההתחזקות שלו היא התחזקות יתר". <b>אם הנסיבות לא ישתנו, נראה את השקל ממשיך להתחזק - למרות התחזקות היתר?</b></p>
      <p>"אנחנו כבר כמה שנים במצב הזה, שהשקל הוא המטבע שמתחזק הכי הרבה בעולם או המטבע שמתחזק כמעט הכי הרבה.</p>
      <p>"כל עוד אין שינוי בנסיבות, קשה לחשוב שזה ישתנה סתם. משהו צריך לקרות – אבל יש סיבות להניח שמשהו יקרה. אין לנו ממשלה, אנחנו יכולים לגלוש לשנה בלי ממשלה שתערער את הביטחון בתקציב ולהשפיע על הגירעון. אם נמשיך באותה סביבה של צמיחה של 3% קשה לראות איך השקל משנה כיוון".</p>
    </article>
  </body>
</html>