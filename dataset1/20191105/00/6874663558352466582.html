<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773065,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="בגלל הריכוזיות: אלשטיין בוחן חלוקת מניות מהדרין כדיבידנד בעין"/>
    <meta property="og:description" content="נכסים ובניין שבשליטת דסק&quot;ש של אדוארדו אלשטיין שוקלת לחלק את מניות חברת החקלאות כדי לקפל שכבה בפירמידה ולעמוד בדרישות חוק הריכוזיות. הפניקס כבר עשתה זאת בשל דרישות החוק"/>
  </head>
  <body>
    <article>
      <h1>בגלל הריכוזיות: אלשטיין בוחן חלוקת מניות מהדרין כדיבידנד בעין</h1>
      <h2>נכסים ובניין שבשליטת דסק"ש של אדוארדו אלשטיין שוקלת לחלק את מניות חברת החקלאות כדי לקפל שכבה בפירמידה ולעמוד בדרישות חוק הריכוזיות. הפניקס כבר עשתה זאת בשל דרישות החוק</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">גולן חזני</a></address>
      <p>דיסקונט השקעות, שבשליטת אדוארדו אלשטיין, בוחנת את חלוקת מניות מהדרין (העוסקת בנטיעה, עיבוד, אריזה ושיווק של מטעים ופרי הדר, נכסים מניבים ומתן שירותי אחסנה בקירור), כדיבידנד בעין. דסק"ש מחזיקה במהדרין באמצעות <a href="https://www.calcalist.co.il/stocks/home/0,7340,L-3959-699017,00.html?quote=%D7%A0%D7%9B%D7%A1%D7%99%D7%9D%20%D7%95%D7%91%D7%A0%D7%99%D7%9F">נכסים ובניין</a>, בה יש לה 69%. נכסים ובניין מחזיקה ב־45.6% ממניות מהדרין בשווי 210 מיליון שקל.</p>
      <p>ל"כלכליסט" נודע כי הצעד, אם וכאשר יוחלט על ביצועו, אמור לפתור חלק מבעיית חוק הריכוזיות של דסק"ש. נכסים ובניין החזיקה לאורך שנים את מניות מהדרין יחד עם הפניקס (41.4%).</p>
      <figure>
        <img src="https://images1.calcalist.co.il/PicServer3/2019/07/15/920890/1L.jpg"/>
        <figcaption>אדוארדו אלשטיין <br/>צילום: אוראל כהן</figcaption>
      </figure>
      <p>בחודש מאי השנה הודיעו נכסים ובניין וקבוצת הפניקס כי הן בוחנות את ההחזקה במהדרין, בשל חוק הריכוזיות. שתי השותפות ניסו, ללא הצלחה, למחוק מהבורסה את החברה. הפניקס נאלצה לחלק את המניות כדיבידנד בעין, מאחר שחוק הריכוזיות לא אפשר לה להישאר בשותפות עם דסק"ש, שהיא תאגיד ריאלי משמעותי, בשל היותה תאגיד פיננסי משמעותי. השבוע, כזכור, נמכרה השליטה בפניקס לקרנות סנטרברידג' וגלטין.</p>
      <p>מבחינת אלשטיין, הבעיה היא כמות הקומות בפירמידת השליטה. מדובר בחברת שכבה שלישית לדסק"ש, שמחזיקה בשליטה בנכסים ובניין. משמעות חלוקת המניות היא שנכסים ובניין תעביר את מניות מהדרין לבעלי המניות שלה, ודסק"ש תחזיק בכ־31% ממניות מהדרין.</p>
      <figure>
        <img src="https://images1.calcalist.co.il/PicServer3/2019/11/04/945079/1H.jpg"/>
      </figure>
      <p>מהדרין, המנוהלת בידי ישראל סנדלר, מחזיקה גם במספר נכסים מניבים ובקרקעות חקלאיות החכורות מרשות מקרקעי ישראל, אולם זו פועלת להשבת הקרקעות ממהדרין, בשל החלת הוראת השקעה לקידום הבנייה במתחמים מועדפים לדיור מ־2014.</p>
      <p>כיו"ר מהדרין משמש אלחנדרו אלשטיין, אחיו של אדוארדו, בעל השליטה בקבוצת אי.די.בי ובדסק"ש. נושא הנדל"ן נחשב לליבת העסקים של אלשטיין בדרום אמריקה וגם בארץ מקבל חשיבות גדולה. כזכור, אי.די.בי פתוח, המנוהלת ע"י ערן סער, מצויה בתקופה מאתגרת ומחזיקי האג"ח שלה מפקפקים ביכולתה להחזיר חוב של 3 מיליארד שקל, במיוחד לסדרה הארוכה ט', שנסחרת בתשואת זבל של 26.5%.</p>
      <p>נכסים ובניין מחזיקה גם בבעלות בחברת שכבה נוספת, ישפרו, לה היה חוב של כ־100 מיליון שקל למחזיקי האג"ח שלה. בישפרו, בעיית הריכוזיות נפתרה ע"י פדיון מלא של האג"ח בתחילת החודש, בהיקף של קצת יותר מ־100 מיליון שקל. ישפרו פועלת בתחום המרכזים המסחריים, אולם סובלת מביצועים בינוניים. חברת שכבה מהותית היא גב ים, שנכסים ובניין מכרה 17% ממניותיה ביולי האחרון תמורת כ־680 מיליון שקל וירדה לאחזקה של 34.8% בה, גם כן כדי לעמוד בדרישות חוק הריכוזיות.</p>
    </article>
  </body>
</html>