<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696978/%D9%86%D8%B4%D8%B1%DB%8C%D9%87-%D9%BE%D9%88%D9%84%D8%AA%DB%8C%DA%A9%D9%88-%D8%AA%D8%B1%D8%A7%D9%85%D9%BE-%D8%AF%D8%B1-%D8%AA%D9%84%D8%A7%D8%B4-%D8%A8%D8%B1%D8%A7%DB%8C-%D8%B3%D8%A7%D8%AE%D8%AA-%D8%AA%D9%81%D8%B1%DB%8C%D8%AD%DA%AF%D8%A7%D9%87-%D8%AF%D8%B1-%D8%A7%D9%88%DA%A9%D8%B1%D8%A7%DB%8C%D9%86-%D8%A8%D9%88%D8%AF%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="نشریه پولتیکو: ترامپ در تلاش برای ساخت تفریحگاه در اوکراین بوده"/>
    <meta property="og:description" content="رئیس جمهور آمریکا به‌رغم انتقادات اخیرش از فساد در اوکراین، در گذشته به دنبال قراردادهای تجاری در این کشور بوده است."/>
  </head>
  <body>
    <article>
      <h1>نشریه پولتیکو: ترامپ در تلاش برای ساخت تفریحگاه در اوکراین بوده</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/14/1034037_958.jpg"/>
      </figure>
      <p>رئیس جمهور آمریکا به‌رغم انتقادات اخیرش از فساد در اوکراین، در گذشته به دنبال قراردادهای تجاری در این کشور بوده است.</p>
      <p>به گزارش ایسنا، نشریه پولتیکو به تازگی گزارش داد که دونالد ترامپ جونیور و ایوانکا ترامپ، دو تن از فرزندان دونالد ترامپ، رئیس جمهور آمریکا در سال ۲۰۰۶ میلادی به اوکراین سفر کرده و با مقامات دولت کی‌یف درباره احتمال ساخت یک تفریحگاه و یک زمین گلف در اوکراین توسط سازمان ترامپ دیدار کردند؛ برنامه‌هایی که منجر شد تا دونالد ترامپ جونیور در سال ۲۰۰۸ میلادی برای دیدار با شرکت‌های توسعه و عمران به اوکراین بازگردد.</p>
      <p>یکی از سخنگویان کاخ سفید به نشریه پولتیکو گفت: توافقات تجاری قدیمی ترامپ هیچ ارتباطی با سیاست خارجه دولت ترامپ ندارد.</p>
      <p>براساس گزارش پولتیکو، هیچ سند و مدرکی درباره وجود شبهه در توافقات تجاری سازمان ترامپ در اوکراین وجود ندارد.</p>
      <p>جود دیر، سخنگوی کاخ سفید به نشریه پولتیکو گفت: همان‌طور که رئیس جمهور در سال ۲۰۱۷ اعلام کرد، هیچ دخالتی در فعالیت‌های روزانه سازمان ترامپ نداشته و هیچ اقدامی که شخصا برایش سودآور باشد انجام نمی‌دهد. اگرچه دموکرات‌های کاخ سفید به انتشار شایعات نادرست درباره انکار کامل اینکه ترامپ دهه‌ها یک تاجر موفق بوده، ادامه می دهند اما رئیس جمهور همچنان بر سر تعهدی که به مردم آمریکا داده، ایستاده است.<br/><br/>با این حال ترامپ به اتهامات فساد در اوکراین به عنوان توضیحی برای دلیل مطرح کردن مساله تحقیقات از جو بایدن، معاون رئیس جمهور سابق آمریکا و هانتر بایدن، پسرش که برای یک شرکت اوکراینی کار می کرد، در جریان تماس تلفنی ماه ژوئیه‌اش با رئیس جمهور اوکراین اشاره کرده است.</p>
      <p>این تماس تلفنی ترامپ با ولودیمیر زلنسکی، رئیس جمهور اوکراین و تلاش‌هایش برای متقاعد کردن وی برای آغاز تحقیقات از بایدن در مرکز تحقیقات استیضاح رئیس جمهور توسط دموکرات‌های مجلس نمایندگان قرار گرفته است.</p>
    </article>
  </body>
</html>