<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pravda-kr.com.ua/najsvizhishe/16602-u-kropivnitskomu-skojili-napad-na-advokata.html"/>
    <meta property="og:site_name" content="Кировоградская правда"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="У Кропивницькому скоїли напад на адвоката"/>
    <meta property="og:description" content="Група студентів-іноземців скоїла напад на кропивницького адвоката Олександра Біденка. Про це він особисто повідомив «КП». Інцидент стався ввечері 1 листопада.  "/>
  </head>
  <body>
    <article>
      <h1>У Кропивницькому скоїли напад на адвоката</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">Ірина Іванова</a></address>
      <p><i>Група студентів-іноземців скоїла напад на кропивницького адвоката Олександра Біденка. Про це він особисто повідомив «КП».</i> <br/><br/>Інцидент стався ввечері 1 листопада.  </p>
      <p>– Я саме був зі своїм клієнтом. Ми їхали машиною по вулиці Тарковського. Побачили припарковане всупереч правилам авто, яке заважало проїзду. Викликали поліцію. Поки та їхала, я підійшов до цього авто. Заразом підійшов водій. Я йому роз'яснив, що він порушує правила. Той натомість телефоном викликав підмогу – буквально за кілька хвилин приїхало шість чоловік. Теж іноземців. Під час розмови ті стали мене бити. Спочатку наносили удари по голові. А коли повалили на землю – взялися бити ногами, – розповів адвокат.  </p>
      <p>За словами Біденка, швидку викликала вже поліція. Медики констатували закриту черепно-мозкову травму.</p>
      <p>Правозахисник уже звернувся до Національної асоціації адвокатів України з заявою про посягання на його життя.</p>
      <p>Також Олександр Біденко повідомив, що за фактом нападу поліція відкрила кримінальне провадження.</p>
    </article>
  </body>
</html>