<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773142,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="המועצה הארצית לתכנון ובנייה: תמ&quot;א 38 תפקע ב-2022"/>
    <meta property="og:description" content="על פי החלטת המועצה הארצית לתכנון ובנייה, ערים שירצו יוכלו להשאיר את התוכנית עד 2025 ובתנאי שבמקביל הן יקדמו תוכנית מקומית להתחדשות עירונית"/>
  </head>
  <body>
    <article>
      <h1>המועצה הארצית לתכנון ובנייה: תמ"א 38 תפקע ב-2022</h1>
      <h2>על פי החלטת המועצה הארצית לתכנון ובנייה, ערים שירצו יוכלו להשאיר את התוכנית עד 2025 ובתנאי שבמקביל הן יקדמו תוכנית מקומית להתחדשות עירונית</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">אמיתי גזית</a></address>
      <p>תמ"א 38 תפקע במאי 2022, אך תיעלם סופית רק בעוד 5 שנים משום שרשויות מקומיות שירצו בכך יוכלו לפעול על פי הוראות התוכנית עד מאי 2025. בתנאי שבמקביל הן יקדמו תוכנית מקומית להתחדשות עירונית. זו ההחלטה שאישרה בשעה האחרונה המועצה הארצית לתכנון ובנייה, בהתאם להמלצת מנהל התכנון, ולהמלצת ועדת המשנה של המועצה - הולנת"ע - שהתקבלו לפני שבועיים. בנוסף לכך המועצה הארצית הוסיפה להחלטתה כי יש לבחון ביטול הפטור מהיטל השבחה בפרויקטים מהסוג הזה.</p>
      <figure>
        <img src="https://images1.calcalist.co.il/PicServer3/2019/07/22/922349/800-550_l.jpg"/>
        <figcaption>פרויקט תמ"א 38 בתל אביב <br/>צילום: אוראל כהן</figcaption>
      </figure>
      <p>ההחלטה התקבלה ברוב של 22 מול מתנגד 1 - נציג משרד הפנים, אלעד לב מנהל אגף תכנון במשרד. העמדה של לב הפתיעה את הנוכחים משום שהייתה הפוכה מעמדת השלטון המקומי. בעוד ראשי השלטון המקומי ביקשו כי תמ"א 38 תבוטל תוך שנה, לב ביקש כי תמ"א 38 תוארך למשך 5 שנים נוספות. ובנוסף אף ביקש להמשיך את הפטור מהיטל השבחה שמקנה התוכנית כיום. ההפתעה מעמדתו נובעת מכך שמצופה ממשרד הפנים לשקף את עמדת השלטון המקומי, ובוודאי לא להציג עמדה הפוכה לאינטרס של הרשויות המקומיות.</p>
      <p>גורמים שנכחו בדיון העריכו כי העמדה שבה נקט משרד הפנים קשורה למאבק של שר הפנים אריה דרעי בשלטון המקומי, וביו"ר מרכז השלטון המקומי חיים ביבס. בתחילת השבוע איים ביבס בשביתה על רקע טענות על תקציבים שאינם מועברים לשלטון המקומי. בנוסף יש הסבורים כי ההחלטה של כמה ראשי ערים להפעיל תחבורה ציבורית בשבת היא מקור נוסף למחלוקת עם משרד הפנים.</p>
      <p>עמיר ריטוב ראש המועצה האזורית לב השרון שהיה אחד מנציגי השלטון המקומי בדיון אמר לכלכליט כי "הופתענו מאד מעמדת משרד הפנים, אפילו נציגי הקבלנים שביקשו להאריך את תמ"א 38 ב-5 שנים גילו יותר אדיבות והבנה לצורכי השלטון המקומי מאשר נציג משרד הפנים. אנחנו כשלטון מקומי מאוד התאכזבנו שלא קיבלנו את בקשתנו להאריך את התמ"א רק בשנה בלבד, עם זאת הצטרפנו להצעת ההחלטה ומקבלים את עמדת הרוב".</p>
      <p>ראש מטה הדיור הלאומי ויו"ר המועצה הארצית לתכנון ובנייה זאב בילסקי: "לאחר אינספור דיונים ומחשבה אני מברך על הארכת תמ"א 38 לתקופת מעבר של שלוש שנים היום במועצה הארצית. מעבר לכך שזוהי תכנית מצילת חיים שמביאה לחיזוק מבנים והוספת ממ"דים שימנעו אסונות במקרי חירום, מוטלת עלינו האחריות לייצר ודאות בשוק הדיור ולהכניס שינויים באופן שהשוק יוכל לעמוד בהם. תקופת המעבר תאפשר חקיקה ושינויים נדרשים על מנת לייצר תשתית לפרויקטים של התחדשות עירונית באופן רחב בכלל הארץ ובדגש על הפריפריה".</p>
      <p>מנכ"לית מינהל התכנון, דלית זילבר: "תמ"א 38 היא תוכנית שאיבדה את הכיוון ולכן היא מסתיימת. אנחנו שמחים ששינינו את השיח הציבורי, לכיוון של תכנון ראוי ואיכותי שמסתכל בצורה כוללת על המרחב מחד ושמירת חיי האדם בפריפריה מאידך. התמ"א הסתיימה, אך העבודה של מינהל התכנון כעת לקדם שינויי חקיקה המתבקשים בהתאם למתווה שהוצג".</p>
      <p>ממרכז השלטןן המקומי נמסר: מרכז השלטון המקומי מברך על ההחלטה להביא לסיום תמ"א 38 ב-2022 וייערך לגיבוש תכנית פעולה להסכמי גג להתחדשות עירונית בפריפריה. רק כך תובטח התחדשות עירונית אמיתית וחיזוק מבנים לערי ישראל.</p>
      <p>‎נשיא התאחדות הקבלנים בוני הארץ, ראול סרוגו מסר בתגובה: "אנחנו שבים ומתריעים, כי ההחלטה להאריך את התמ״א שנתיים וחצי לא מספקת, ואנחנו נמשיך להאבק למען הארכתה, הרחבתה והאצתה גם לפריפריה וגם במרכז הארץ. שכן, רעידת אדמה עוד תבוא ואיום הטילים עוד לצערנו הוא ממשי, וכל עוד אין חלופה קיימת ומאושרת זה יהיה חוסר אחריות לבטל את התמ״א. אנו סבורים שיש לייצר פתרונות לאתגרים ולבעיות שהעלו הרשויות המקומיות והעלה מנהל התכנון, אך את זה צריך לעשות תוך כדי שתמ״א 38 ממשיכה להתקיים.</p>
    </article>
  </body>
</html>