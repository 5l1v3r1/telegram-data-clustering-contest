<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/amku-rozsliduye-nadannya-pilg-aeroportu-borispil-328479_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T00:31:00+00:00"/>
    <meta property="og:title" content="АМКУ розслідує надання &quot;пільг&quot; аеропорту &quot;Бориспіль&quot;"/>
    <meta property="og:description" content="Мінінфраструктури вдвічі знизило вартість за послуги з аеронавігаційного обслуговування польотів літаків для аеропорту Бориспіль."/>
  </head>
  <body>
    <article>
      <h1>АМКУ розслідує надання "пільг" аеропорту "Бориспіль"</h1>
      <h2>Мінінфраструктури вдвічі знизило вартість за послуги з аеронавігаційного обслуговування польотів літаків для аеропорту "Бориспіль".</h2>
      <address>
        <time datetime="2019-11-05T00:31:00+00:00">05 Nov 2019, 00:31</time>
      </address>
      <p><b><a href="https://dt.ua/ECONOMICS/u-dtek-prokomentuvali-rozsliduvannya-amku-325533_.html">АМКУ проводить розслідування</a></b> щодо Міністерства інфраструктури України, яке своїм наказом порушило умови для конкуренції, встановивши занижені ставки за послуги з аеронавігаційного обслуговування повітряних суден у повітряному просторі України.</p>
      <p>Для того, щоб авіакомпанія здійснила посадку в певному аеропорту України, вона повинна сплатити відповідний державний збір (ставку) за обслуговування повітряного судна Украероруху (організації, відповідальній за здійснення польотів над територією України), а розміри цих ставок своїм наказом визначає та затверджує Міністерство інфраструктури.</p>
      <p>Ці збори (ставки) були однакові для всіх авіакомпаній незалежно від того, де знаходиться аеропорт - у Києві, Борисполі, Львові чи Одесі. Однак Міністерство вирішило внести зміни в свій наказ, встановивши, зокрема, одиничну ставку плати за послуги з аеронавігаційного обслуговування на підході та в районі аеродрому в розмірі 210,0 євро для міжнародного аеропорту "Бориспіль" і - 411,0 євро для всіх інших аеропортів країни.</p>
      <p>Ще на стадії розробки проекту наказу Комітет неодноразово застерігав Мінінфраструктури, що встановлення таких ставок має ознаки надання одному аеропорту пільг чи переваг, які ставлять його у привілейоване становище порівняно з іншими аеропортами, що призводить до порушення антимонопольного законодавства.</p>
      <p>Крім того, в Комітет звернулася Асоціація "Аеропорти України", учасниками якої є 20 аеропортів України, і поскаржилася, що Мінінфраструктури своїм наказом створює для аеропорту "Бориспіль" привілейоване становище порівняно з іншими аеропортами.</p>
      <p>Враховуючи викладене, Комітет розпочав розгляд справи про антиконкурентні дії Мінінфраструктури. Розслідування у справі триває.</p>
      <p>Раніше у Мінінфраструктури повідомили про плани <b><a href="https://dt.ua/UKRAINE/u-mininfrastrukturi-hochut-pustiti-metro-v-aeroport-borispil-263946_.html">запустити в аеропорт Бориспіль метро</a></b>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>