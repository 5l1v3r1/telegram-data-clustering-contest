<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696989/%D8%B1%D9%88%D8%AD%D8%A7%D9%86%DB%8C-%DB%8C%DA%A9%D8%B4%D9%86%D8%A8%D9%87-%D8%A8%D9%87-%DB%8C%D8%B2%D8%AF-%D8%B3%D9%81%D8%B1-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="روحانی یکشنبه به یزد سفر می‌کند"/>
    <meta property="og:description" content="استاندار یزد با بیان این که دکتر حسن روحانی یکشنبه 19 آبان به استان یزد سفر می‌کند، گفت: 14 وزیر و معاون رییس جمهور، وی را در سفر به استان یزد همراهی می‌کنند."/>
  </head>
  <body>
    <article>
      <h1>روحانی یکشنبه به یزد سفر می‌کند</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/14/1034054_447.jpg"/>
      </figure>
      <p>استاندار یزد با بیان این که دکتر حسن روحانی یکشنبه 19 آبان به استان یزد سفر می‌کند، گفت: 14 وزیر و معاون رییس جمهور، وی را در سفر به استان یزد همراهی می‌کنند.</p>
      <p>«محمدعلی طالبی» در جمع خبرنگاران ضمن اعلام این خبر افزود: رییس جمهور در این سفر توجه ویژه به حوزه سرمایه‌گذاری و زیرساختی، اولویت‌های استان نظیر طرح‌های آبی، ایجاد اشتغال پایدار، توسعه گردشگری و برخی از طرح‌های عمرانی بزرگ استان که چندسالی است به دلیل کمبود اعتبار راکد بودند، خواهد داشت.</p>
      <p>وی در ادامه گفت: برگزاری جلسات مختلف با وزرا به منظور حمایت از تقویت زیرساخت حوزه‌های مختلف توسعه استان از دیگر برنامه‌های این سفر خواهد بود.</p>
      <p>طالبی با بیان این که در این سفر 500 طرح اقتصادی با اعتباری بالغ بر 25 هزار میلیارد ریال که 10 هزار میلیارد ریال آن سهم بخش دولتی و 15 هزار میلیارد ریال سهم بخش خصوصی است، افتتاح می‌شوند، تصریح کرد: طبق برنامه‌ریزی‌های انجام شده، تمام طرح‌های در دستور کار استان نیز حداکثر تا پایان سال آینده مورد بهره‌برداری قرار می‌گیرد.</p>
      <p>وی افتتاح فولاد چادرملو، فاز یک بندر خشک مهریز، گازرسانی به شهرک فولاد اشکذر، 25 کیلومتر از طرح دو بانده‌ی یزد - طبس و فاز یک بیمارستان خاتم‌الانبیا ابرکوه از جمله طرح‌های در دستور افتتاح سفر رییس جمهور به استان یزد است.</p>
      <p>استاندار در ادامه خاطرنشان کرد: با توجه به شاخص اشتغال استان یزد، تمرکز اصلی مسئولان در این سفر ساماندهی وضعیت اشتغال خواهد بود.</p>
      <p>وی توسعه متوازن، حراست از محیط زیست و توجه به مناطق کمتر برخوردار را از دیگر اولویت‌های جدی استان یزد برای جذب اعتبار لازم در این سفر دانست و بیان کرد: تقویت حمل و نقل ریلی، طرح های مربوط به حوزه آب، سلامت و بهداشت و توسعه گردشگری از دیگر اولویت‌های در دستور کار استان است.</p>
      <p>طالبی با بیان این که تاکنون 15 تفاهم‌نامه برای انعقاد با وزارتخانه‌ها در جریان این سفر آماده شده است، اظهار کرد: وزرا به عنوان نمایندگان ویژه رییس جمهور در این سفر به 10 شهرستان استان سفر می‌کنند.</p>
      <p>استاندار در پایان نیز خاطرنشان کرد: در این سفر وزرای بهداشت، ارتباطات، صنعت و معدن، ورزش و جوانان، میراث فرهنگی، نفت، جهادکشاورزی، نیرو، وزیر کشور، وزیر اطلاعات، معاونین برنامه‌ریزی، حقوقی و پارلمانی رییس جمهور و رییس سازمان امور اداری و استخدامی کشور از جمله همراهان رییس جمهور خواهند بود.</p>
    </article>
  </body>
</html>