<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773094,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="שמידט: ארה&quot;ב נמצאת בפיגור מסוכן אחרי סין בזירת ה-AI"/>
    <meta property="og:description" content="ועדה ממשלתית אמריקאית שמוביל בכיר גוגל לשעבר, בה חברים גם מנכ&quot;לית אורקל ומנהל הענן של אמזון, קבעה שעל ארה&quot;ב להקצות יותר משאבים לפיתוחי AI והכשרת מומחים. כמו כן, הביעו אנשיה דאגה מאקטיביזם של עובדי הייטק, שעלול לעכב פיתוחים בתחום"/>
  </head>
  <body>
    <article>
      <h1>שמידט: ארה"ב נמצאת בפיגור מסוכן אחרי סין בזירת ה-AI</h1>
      <h2>ועדה ממשלתית אמריקאית שמוביל בכיר גוגל לשעבר, בה חברים גם מנכ"לית אורקל ומנהל הענן של אמזון, קבעה שעל ארה"ב להקצות יותר משאבים לפיתוחי AI והכשרת מומחים. כמו כן, הביעו אנשיה דאגה מאקטיביזם של עובדי הייטק, שעלול לעכב פיתוחים בתחום</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">רפאל קאהאן</a></address>
      <p>ארה"ב מפגרת אחר סין בפיתוחי בינה מלאכותית - כך קבע דו"ח של ה-NSCAI, ועדה ממשלתית לבחינת התחום בארה"ב, אותה מוביל יוצא גוגל אריק שמידט. לפי דיווח של סוכנות רויטרס, פסקה הוועדה שעל הממשל להשקיע יותר בגיוס כ"א מיומן, במו"פ מתקדם, וביישום טכנולוגיות בינה מלאכותית במסגרת מדיניות הביטחון הלאומי בארה"ב. מדובר בדו"ח ביניים; המסקנות הסופיות צפויות להיחשף במהלך השנה הבאה.  </p>
      <p>הוועדה הוקמה אשתקד בידי הקונגרס האמריקאי, לאור ההתקדמות המהירה של סין בתחומי הבינה המלאכותית. לצד שמידט, יושבים בה מנכ"ל AWS של אמזון אנדי ג'אסי, וצפרא כץ, מנכ"לית אורקל. חברי הוועדה ביצעו בדיקות מול גורמים מדיניים אחרים שמנסים להתקדם בתחום - יפן, קנדה, בריטניה, אוסטרליה והאיחוד האירופי, ונראה שסין היא האיום העיקרי על ההובלה האמריקאית. כמו כן, נטען שממשלת סין מנצלת את פתיחות הכלכלה האמריקאית כדי להעביר ידע בדרכים שחלקן אינן חוקיות.</p>
      <figure>
        <img src="https://images1.calcalist.co.il/PicServer3/2017/05/24/728970/13_l.jpg"/>
        <figcaption>אריק שמידט <br/>צילום: דנה קופל</figcaption>
      </figure>
      <p>ההובלה הבולטת ביותר של סין מתבצעת ביישום AI בתחומי הפינטק וזיהוי הפנים. ואולם, לטענת שמידט עצמו, ניתן להדביק את הפער: "המחקרים המקוריים והמובילים ביותר בתחום עדיין נערכים במערב, סין היא רק עוקבת מהירה", אמר.</p>
      <p>
        <b>איום מבית: עובדי הייטק אקטיביסטים</b>
      </p>
      <p>נקודה נוספת שעלתה מדו"ח הוועדה היא ניצול כלי AI לפגיעה בזכויות אדם. "כ-74 מדינות משתמשות בטכנולוגיה כדי לבצע מעקב אחרי האזרחים שלהם, מתוכן כמחציתן הן דמוקרטיות ליברליות מתקדמות", נכתב; ואולם, לא צוינו שמות המדינות ולא פורטו השימושים האמורים. למשל, גם בארה"ב עצמה נעשה שימוש בכלי זיהוי פנים כדי לעצור חשודים בפשיעה, ושיעור הטעויות של טכנולוגיה זו עדיין נחשב לגבוה במיוחד.   </p>
      <p>מנגד, הזהירו מחברי הדו"ח מפני יוזמות אמריקאיות שיגבילו פיתוחי בינה מלאכותית, בראשם האקטיביזם של עובדי גוגל ומיקרוסופט שהוביל לנטישת שיתופי פעולה ממשלתיים. "אתיקה ונחיצות אסטרטגית ניתנות לשילוב. אך אנחנו מודאגים שהדיון עשוי לשתק את הפיתוח בתחום ה-AI", נכתב. אין זה מפתיע שהדו''ח כלל התייחסות לנושאים האמורים; שמידט עצמו הוא יועץ למשרד ההגנה האמריקאי ואחד האדריכלים העיקריים של שילוב גוגל במסגרת פעילות הפנטגון.</p>
    </article>
  </body>
</html>