<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697021/%D8%AF%D8%B1%DA%AF%D8%B0%D8%B4%D8%AA-%DA%86%D9%87%D8%B1%D9%87-%D9%BE%D8%B1%D8%B3%D8%A7%D8%A8%D9%82%D9%87-%D8%A2%D9%85%D9%88%D8%B2%D8%B4-%D9%88-%D9%BE%D8%B1%D9%88%D8%B1%D8%B4"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="درگذشت چهره پرسابقه آموزش و پرورش"/>
    <meta property="og:description" content="جعفر نجفی علمی فوق لیسانس جامعه شناسی داشت و در تحصیلات حوزوی و اطلاعات فقهی در حد یک مجتهد شناخته می‌شد و روحانیون بلند مرتبه‌ای در قم بر دانش عمیق حوزوی او صحه می‌گذاشتند."/>
  </head>
  <body>
    <article>
      <h1>درگذشت چهره پرسابقه آموزش و پرورش</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <p>
        <b>جعفر نجفی علمی فوق لیسانس جامعه شناسی داشت و در تحصیلات حوزوی و اطلاعات فقهی در حد یک مجتهد شناخته می‌شد و روحانیون بلند مرتبه‌ای در قم بر دانش عمیق حوزوی او صحه می‌گذاشتند.</b>
      </p>
      <p>محمد جعفر نجفی علمی، از چهره‌های پرسابقه آموزش و پرورش درگذشت.<br/><br/>او که در دولت دوم میرحسین موسوی و در دوران ریاست جمهوری آیت الله خامنه ای، استاندار فارس بود پس از پیروزی انقلاب یک چند فرماندار ممسنی و در دوران وزارت شهید محمدعلی رجایی، مدیر کل تربیت معلم شد. <br/><br/>به گزارش عصرایران، نجفی علمی از پایه‌گذاران و معلمان مدرسه راهنمایی مفید در سال‌های پیش از انقلاب بود. مدرسه‌ای که در آن نه از سرود شاهنشاهی خبری بود و نه از مراسم 9 آبان و برخلاف مدرسه علوی (که به تصریح امام خمینی دانش آموزان را دور از سیاست، بار می‌آوردند) با ظرافت موضوعات سیاسی را نیز در سطح درک دانش‌آموزان به نوجوان انتقال می‌دادند. <br/><br/>جعفر نجفی علمی فوق لیسانس جامعه شناسی داشت و در تحصیلات حوزوی و اطلاعات فقهی در حد یک مجتهد شناخته می‌شد و روحانیون بلند مرتبه‌ای در قم بر دانش عمیق حوزوی او صحه می‌گذاشتند.<br/><br/>او تجربه دوبار کاندیداتوری در انتخابات مجلس شورای اسلامی را نیز داشت و هر چند از جانب انجمن اسلامی معلمان حمایت شد اما در فهرست نهایی ائتلاف قرار نگرفت و به مجلس راه نیافت.<br/><br/>مرحوم نجفی علمی که در کارنامه او سرپرستی مدارس ایرانی در امارات عربی متحده نیز ثبت شده، نزد مدیران فرهنگی دهه‌های 70،60 و 80 در آموزش و پرورش مورد احترام و شناخته شده بود.<br/><br/>تشییع و تدفین او روز چهارشنبه در قم و از مسجد خاتم الانبیای این شهر انجام می شود و زمان مراسم ترحیم تهران روز‌ پنج‌شنبه 16 آبان 1398 در مسجد النبی تهرانسر است.</p>
    </article>
  </body>
</html>