<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88690"/>
    <meta property="og:site_name" content="Denník politika"/>
    <meta property="article:published_time" content="2019-11-05T00:35:03+00:00"/>
    <meta property="og:title" content="Začala sa predvolebná kampaň k budúcoročným parlamentným voľbám"/>
    <meta property="og:description" content="5.11.2019 (Webnoviny.sk) – Kampaň k parlamentným voľbám sa oficiálne začína v utorok 5. novembra. Termín konania volieb do Národnej rady SR – sobotu 29. februára 2020 v pondelok vyhlásil predseda Národnej rady SR Andrej Danko (SNS). Voľby sa po druhý raz riadia novou volebnou legislatívou, zákonom o podmienkach výkonu volebného práva a zákonom o volebnej kampani. Do pravidiel platných v ostatných parlamentných voľbách v marci 2016 však zasiahli najmä dve nedávne novelizácie. Tie upravujú financovanie kampane a predlžujú moratórium na volebné prieskumy."/>
  </head>
  <body>
    <article>
      <h1>Začala sa predvolebná kampaň k budúcoročným parlamentným voľbám</h1>
      <address><time datetime="2019-11-05T00:35:03+00:00">05 Nov 2019, 00:35</time> by <a rel="author">Webnoviny</a></address>
      <p>5.11.2019 (Webnoviny.sk) – Kampaň k parlamentným voľbám sa oficiálne začína v utorok 5. novembra. Termín konania volieb do Národnej rady SR – sobotu 29. februára 2020 v pondelok vyhlásil predseda Národnej rady SR Andrej Danko (SNS). Voľby sa po druhý raz riadia novou volebnou legislatívou, zákonom o podmienkach výkonu volebného práva a zákonom o volebnej kampani. Do pravidiel platných v ostatných parlamentných voľbách v marci 2016 však zasiahli najmä dve nedávne novelizácie. Tie upravujú financovanie kampane a predlžujú moratórium na volebné prieskumy.</p>
      <h3>Vysielatelia musia zaistiť rovnosť</h3>
      <p>Volebnú kampaň môžu politické subjekty podľa zákona začať dňom, v ktorom vyhlásenie volieb zverejnia v Zbierke zákonov SR, čo sa stane v utorok.</p>
      <p>Kampaň sa skončí 48 hodín predo dňom konania volieb. Vysielanie politickej reklamy je povolené len 21 dní predo dňom konania volieb, pričom sa musí skončiť 48 hodín predo dňom konania volieb. Na vysielanie politickej reklamy aj diskusií vo vysielaní verejnoprávneho RTVS majú kandidujúce strany a hnutia právny nárok.</p>
      <p>Vysielatelia s licenciou, teda súkromné televízie a rozhlasové stanice, sa môžu sami rozhodnúť, či pre politickú reklamu a diskusie vyhradia vysielací čas. Zodpovednosť za obsah politickej reklamy nesú kandidujúce strany a hnutia, ktoré si politickú reklamu aj platia. Všetci vysielatelia musia zaistiť vo vysielaní rovnosť.</p>
      <h3>Predĺženie moratória na prieskumy</h3>
      <p>Volebné prieskumy sa môžu zverejňovať kratšie, ako je to v prípade politickej reklamy a diskusií. Podľa zatiaľ platnej legislatívy sa nesmú zverejňovať 14 dní pred voľbami. Parlament však koncom októbra schválil pozmeňujúci návrh koaličných poslancov za Smer-SD, ktorým sa moratórium na zverejňovanie prieskumov verejnej mienky predĺži zo 14 na 50 dní.</p>
      <p>Za zmenu hlasovali poslanci Smeru-SD, SNS a ĽSNS Mariana Kotlebu. Novelu ešte môže parlamentu vrátiť prezidentka Zuzana Čaputová. Ak tak urobí, budú na jej opätovné schválenie potrebné hlasy nadpolovičnej väčšiny všetkých poslancov. Viaceré strany avizovali, že v prípade nadobudnutia platnosti podajú podnet na Ústavný súd SR.</p>
      <p>Ombudsmanka Mária Patakyová tvrdí, že novela porušila hneď niekoľko základných práv a slobôd. Konkrétne by podľa verejnej ochrankyne práv zasiahla do práva verejnosti na informácie či slobodu slova a slobodu prejavu, ale aj slobodu podnikania prieskumných agentúr.</p>
      <h3>Plagáty a bilbordové ploch</h3>
      <p>Popri vysielaní venovanom voľbám sa verejnosť najčastejšie s kampaňou stretáva na plagátových a bilbordových plochách. Volebné plagáty sa môžu vyvesovať tam, kde to určia obce (v Bratislave a Košiciach mestské časti) všeobecne záväzným nariadením. V ňom obec určí miesta a podmienky na umiestňovanie volebných plagátov na verejných priestranstvách počas volebnej kampane. Vyhradená plocha musí zodpovedať zásadám rovnosti kandidujúcich subjektov.</p>
      <p>Na kampaň môžu strany a koalície vynaložiť maximálne tri milióny eur s DPH, a to cez transparentný účet. Na kampani sa môžu zúčastniť aj tretie strany, tie sa musia registrovať na ministerstve vnútra. Podľa novely zákona o volebnej kampani, ktorú parlament schválil v júni v skrátenom legislatívnom konaní, však strana môže počas jedného volebného obdobia prijať najviac 3,5 milióna eur z darov, pôžičiek a úverov. Limit sa však netýka príspevkov od štátu.</p>
      <p>Porušenie jednotlivých pravidiel vedenie kampane i vysielania politickej reklamy sa pokutuje. Pokuty za porušenie jednotlivých častí zákona o volebnej kampani môže udeľovať podľa konkrétneho prípadu Štátna komisia pre voľby a kontrolu financovania politických strán, Ministerstvo vnútra SR, Ministerstvo kultúry SR a tiež Rada pre vysielanie a retransmisiu, a to podľa zákona o vysielaní a retransmisii.</p>
      <p>Viac k témam: <a href="https://www.webnoviny.sk/tag/moratorium/"><u>moratórium</u></a>, <a href="https://www.webnoviny.sk/tag/parlamentne-volby-na-slovensku/"><u>Parlamentné voľby do NRSR na Slovensku 2020</u></a><br/>Zdroj: Webnoviny.sk – <a href="https://www.webnoviny.sk/zacala-sa-predvolebna-kampan-k-buducorocnym-parlamentnym-volbam/"><u>Začala sa predvolebná kampaň k budúcoročným parlamentným voľbám</u></a> © SITA Všetky práva vyhradené.</p>
    </article>
  </body>
</html>