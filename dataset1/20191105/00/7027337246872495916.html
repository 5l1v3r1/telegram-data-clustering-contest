<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696952/%D8%A7%DA%AF%D8%B1-%DA%86%D9%86%D8%AF-%D9%87%D9%85%D8%B3%D8%B1%DB%8C-%D8%A7%D8%AC%D8%B1%D8%A7-%D9%86%D8%B4%D9%88%D8%AF-%D9%81%D8%B3%D8%A7%D8%AF-%D9%88-%D9%81%D8%AD%D8%B4%D8%A7-%D8%A8%DB%8C%D8%B4%D8%AA%D8%B1-%D9%85%DB%8C%E2%80%8C%D8%B4%D9%88%D8%AF-%DA%86%D9%86%D8%AF-%D9%87%D9%85%D8%B3%D8%B1%DB%8C-%D8%A8%D8%B1%D8%A7%DB%8C-%D9%87%D8%B1-%D9%85%D8%B1%D8%AF%DB%8C-%D8%AC%D8%A7%DB%8C%D8%B2-%D9%86%DB%8C%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="اگر چند همسری اجرا نشود، فساد و فحشا بیشتر می‌شود/ چند همسری برای هر مردی جایز نیست"/>
    <meta property="og:description" content="اگر حکم چند همسری را قبول نکنیم به معنای این است که عده ای از بانوان از حق تاهل محروم شوند."/>
  </head>
  <body>
    <article>
      <h1>اگر چند همسری اجرا نشود، فساد و فحشا بیشتر می‌شود/ چند همسری برای هر مردی جایز نیست</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <p>
        <b>اگر حکم چند همسری را قبول نکنیم به معنای این است که عده ای از بانوان از حق تاهل محروم شوند.</b>
      </p>
      <figure>
        <img src="https://cdn.asriran.com/files/fa/news/1398/8/14/1033980_956.jpg"/>
      </figure>
      <p>علی مطهری درباره موضوع چند همسری گفت: اصل مسئله چند همسری حکمی از احکام اسلام است که به حل یک معضل اجتماعی می پردازد.</p>
      <p>نماینده تهران در مجلس در گفتگو با خبرنگار عصر ایران افزود: معمولا در اجتماعات بشری به دلیل تلفات مردان در جنگ و یا در حین کار یا بر اثر بیماری، تعداد زنان آماده ازدواج از تعداد مردان آماده ازدواج بیشتر می شود که اگر حکم چند همسری را قبول نکنیم به معنای این است که عده ای از بانوان از حق تاهل محروم می شوند.</p>
      <p>مطهری با اشاره به اینکه این حکم برای هر مردی جایز نیست، گفت: البته این مسئله شرایطی دارد. مردانی می توانند این حکم را اجرا کنند که توانایی مالی، توانایی جسمی، رشد و فکری و عقلی داشته باشند و حتی حکومت اسلامی می تواند در این موضوع دخالت کند و کسانی که صلاحیت این کار را دارند بتوانند انجام دهند.</p>
      <p>وی ادامه داد: با توجه به وضعیت فعلی جامعه، اگر ما این حکم را اجرا نکنیم، فساد و فحشا در جامعه افزایش پیدا می کند. اما موضوع این نیست که بخواهیم این مسله را ترویج کنیم و از همه بخواهیم این کار را انجام دهند. این مسئله ترویج بردار نیست. حکمی است که در جای خود خوب است و کسانی که شرایطش را دارند می توانند انجام دهند و اینکه بخواهیم کارگاه ترویج برگزار کنیم که همه این به این حکم عمل کنند، کار درستی نیست و مشکلات زیادی ایجاد می کند.</p>
      <p>مطهری در پاسخ به سوال خبرنگار عصر ایران درباره اینکه این موضوع از لحاظ احساسی بنیاد خانواده را درگیر می کند، گفت: در اینکه تک همسری بهتر از چند همسری است شکی نیست اما این راه حلی برای یک معضل اجتماعی است.<br/><br/>در جامعه ای که بر فرض مثال 3 میلیون زن آماده ازدواج بیشتر از مردان دارد چه باید کرد؟ نمی توانیم بگویم که آنها ازدواج نکنند. حق تاهل، حق اجتماعی و الهی آنها است و هیچ راهی هم غیر از این وجود ندارد و اینکه بگوییم دولت اداره آنها را به عهده بگیرد درست نیست. لذا حکمی که اسلام داده است، بسیار حکم حکیمانه ای است.</p>
      <p>وی در پایان اظهار کرد: بعد از جنگ جهانی دوم در آلمان تصویب کردند که هر مرد می تواند با 4 زن ازدواج کند و این موضوع به این خاطر بود که مردان زیادی در جنگ کشته شده بودند و و زنان آماده ازدواج بیشتر بود.</p>
      <p>او در واکنش به این سوال که شرایط فعلی ایران با شرایط بعد از جنگ آلمان قبل مقایسه نیست توضیح داد:‌ شرایط ایران هم اکنون نرمال نیست. اگر هم اکنون آمار بگیرید تعداد زنان آماده ازدواج بسیار بیشتر از مردان آماده ازدواج است. چند همسری یک راه حل برای معضل اجتماعی و برای مردانی است که ویژگی هایی داشته باشند.</p>
    </article>
  </body>
</html>