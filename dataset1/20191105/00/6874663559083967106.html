<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773075,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="עמוס לוזון ימכור דירות בצפון ת&quot;א במיליון שקל לחדר"/>
    <meta property="og:description" content="לאחרונה קיבל היזם היתר בנייה להקמת פרויקט מגורים שיכלול 89 דירות בשני בניינים בני 14 ו-8 קומות, בסמוך לצומת הפיל שבשכונת אפקה"/>
  </head>
  <body>
    <article>
      <h1>עמוס לוזון ימכור דירות בצפון ת"א במיליון שקל לחדר</h1>
      <h2>לאחרונה קיבל היזם היתר בנייה להקמת פרויקט מגורים שיכלול 89 דירות בשני בניינים בני 14 ו-8 קומות, בסמוך לצומת הפיל שבשכונת אפקה</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">שלומית צור</a></address>
      <p>היזם עמוס לוזון, קיבל לאחרונה היתר בנייה לפרויקט הכולל שני בניינים ברחוב רוממה בשכונת אפקה בתל אביב, סמוך <a href="https://www.calcalist.co.il/markets/articles/0,7340,L-3756711,00.html">לצומת הפיל. </a> </p>
      <p>הפרויקט יכלול שני בניינים בני 14 ו-8 קומות, ובהם 89 דירות וחניון תת קרקעי. מחיר דירת 3 חדרים יחל ב-3 מיליון שקל.</p>
      <figure>
        <img src="https://images1.calcalist.co.il/PicServer3/2019/11/05/945139/888_l.jpg"/>
        <figcaption>הדמיה: מגדלי צהלה <br/>הדמיה: סטודיו בונסאי</figcaption>
      </figure>
      <p>מדובר בקרקע בת 4 דונם הממוקמת בין הרחובות רוממה, בני אפרים ומשה סנה. הקרקע, היתה בבעלות משפחת אגסי, בעלת מסעדת "הפיל" המיתולוגית. בשנת 2002 חתמה חברת א. דורי, על עסקת קומבינציה עם משפחת אגסי, לתכנון והקמת פרויקט מגורים.</p>
      <p>בשנת 2016 <a href="https://www.calcalist.co.il/markets/articles/0,7340,L-3711920,00.html">קנה היזם עמוס לוזון את קבוצת דורי </a>שנשלטה מאז 2008 על ידי גזית גלוב ב-10 מיליון שקל בלבד והקבוצה שינתה את שמה לקבוצת לוזון. בדצמבר 2018 רכשה קבוצת לוזון את חלקה של אגסי בקרקע במזומן והפכה לבעלת מלוא הזכויות בקרקע. בפברואר האחרון, רכש לוזון באמצעות החברה הפרטית שבשליטתו - חברת ע. לוזון, ובשיתוף עם היזם ניר ברוש, את <a href="https://www.calcalist.co.il/markets/articles/0,7340,L-3756711,00.html">כלל הקרקע מקבוצת לוזון הציבורית ב-170 מיליון שקל</a>.</p>
      <figure>
        <img src="https://images1.calcalist.co.il/PicServer3/2019/11/05/945139/888_l.jpg"/>
        <figcaption>הדמיה: מגדלי צהלה <br/>הדמיה: סטודיו בונסאי</figcaption>
      </figure>
      <p>"שילמתי מחיר גבוה על הקרקע וקבוצת לוזון קיבלה רווח של 70 מיליון שקל מהעסקה" אמר היום לוזון ל"כלכליסט". "הקבוצה צריכה לשלם אג"ח, אם היא היתה מקימה את הפרויקט בעצמה ולא מוכרת את הקרקע, היא היתה נפגשת עם הכסף רק בעוד 3 שנים". לחברת ע. לוזון הפרטית שתקים את פרויקט הבנייה בצומת הפיל, אין קשר לקבוצת לוזון הציבורית.</p>
      <p>חברת ע. לוזון שבשליטת עמוס לוזון, מעורבת במספר פרויקטים למגורים, ובהם פרויקטים של "מחיר למשתכן". לוזון התייחס לגורלה הלוט בערפל של התוכנית והוסיף: "מחיר למשתכן זה הדבר הכי טוב שקרה לזוגות צעירים בישראל. אם לא היה מחיר למשתכן, כל אלפי הצעירים שקנו דירות במחיר למשתכן, לא היו מגיעים לדירה בחיים.</p>
      <p>בראשון לציון בנחלת יהודה מכרתי דירות 3 חדרים בפחות מיליון שקל, כשמעבר לכביש יזמים מכרו את אותה דירה ב-1.8 מיליון שקל. אותו הדבר בראש העין".</p>
    </article>
  </body>
</html>