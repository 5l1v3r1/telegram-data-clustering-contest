<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773131,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="מנכ&quot;ל מובילאיי: &quot;אנחנו לא לוקחים דולר מאינטל&quot;"/>
    <meta property="og:description" content="כמעט שלוש שנים לאחר שנרכשה על ידי אינטל, אמר היום אמנון שעשוע כי בניגוד לחברות אחרות שפועלות בתחום הרכב האוטונומי, &quot;מובילאיי פועלת לגמרי במימון עצמי, ללא אינטל&quot;. הוא סיפר כי הכנסות החברה זינקו ברבעון השלישי ב-20% לעומת הרבעון המקביל אשתקד ואמר כי בעתיד מצפה החברה להתרחב לתחום המוניות הרובוטיות ולייצר הכנסות משמעותיות מדאטה שנאספת אצלה"/>
  </head>
  <body>
    <article>
      <h1>מנכ"ל מובילאיי: "אנחנו לא לוקחים דולר מאינטל"</h1>
      <h2>כמעט שלוש שנים לאחר שנרכשה על ידי אינטל, אמר היום אמנון שעשוע כי בניגוד לחברות אחרות שפועלות בתחום הרכב האוטונומי, "מובילאיי פועלת לגמרי במימון עצמי, ללא אינטל". הוא סיפר כי הכנסות החברה זינקו ברבעון השלישי ב-20% לעומת הרבעון המקביל אשתקד ואמר כי בעתיד מצפה החברה להתרחב לתחום המוניות הרובוטיות ולייצר הכנסות משמעותיות מדאטה שנאספת אצלה</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">הגר רבט</a></address>
      <p>מובילאיי רשמה ברבעון השלישי צמיחה של 20% בהכנסות לעומת הרבעון המקביל אשתקד - כך הודיע היום (ג') אמנון שעשוע, מנכ"ל החברה שנרכשה בידי אינטל ב-2017 תמורת 15.3 מיליארד דולר. הנתון התפרסם בכנס משקיעים שערכה מובילאיי, במסגרתו הוזמנו המשתתפים להתנסות בנסיעה ברחובות ירושלים ברכב עם מערכות החברה.</p>
      <p>במובילאיי טענו כי אפשר לייחס את הצמיחה של החברה להתרחבות המהירה של שוק מערכות הסיוע המתקדמות לנהיגה (ADAS), בעוד שבעתיד תתרחב גם לתחום המוניות הרובוטיות ותייצר הכנסות מהיוון דאטה שהיא אוספת. בהקשר זה, אמר ג'ורג' דייוויס, סמנכ״ל הכספים של אינטל, שמובילאיי מייצרת עבור ענקית השבבים הזדמנות משמעותית לצמיחה בתחום הדאטה וכי ביצועיה טובים מהמצופה: ״מוביליאיי היא אחד ההימורים הגדולים שלנו והיא חלק קריטי בעתיד החברה. היא כבר עולה על הציפיות שלנו עם הכנסות שמהוות את הבסיס לתחום הנהיגה ללא נהג״.</p>
      <figure>
        <img src="https://images1.calcalist.co.il/PicServer3/2019/01/09/875898/063_109111004648217_l.jpg"/>
        <figcaption>אמנון שעשוע <br/>צילום: איי אף פי</figcaption>
      </figure>
      <p>דיוויס הדגיש את העובדה שמרבית החברות הפועלות בתחום עושות זאת תוך צבירת חובות משמעותיים אבל ״מובילאיי פועלת לגמרי במימון עצמי״. ״אנחנו לא לוקחים דולר מאינטל, הכל מגיע ממימון שלנו״, הוסיף שעשוע.</p>
      <p>
        <b>עם העיניים אל סין</b>
      </p>
      <p>שעשוע הכריז על שיתוף פעולה חדש של החברה עם יצרנית הרכב הסינית NIO. האחרונה תטמיע את מערכות מוביליאיי בכלי הרכב שלה המיועדים לשוק הצרכני בסין ובמזרח הרחוק. בנוסף, NIO תעבוד עם מוביליאיי לפיתוח מערכת מתאימה לסקטור של מונית רובוטית כחלק מרכבי הדור הבא שלה. המוצר הסופי יימכר בבלעדיות למוביליאיי להפצה גלובלית עבור תחום שירותי המוניות האוטונומיות.</p>
      <p>המערכות הללו יכילו פתרונות טכנולוגיים מוטמעים של חברות נוספות, אך במוביליאיי לא פרטו בשלב זה לאילו חברות חברו והאם מדובר החברות ישראליות או בינלאומיות. שעשוע סיפר שלמובילאיי מספר עסקאות עם גורמים בסין, שיסייעו לה לאסוף מידע במדינה אשר הופכת לטריטוריה חשובה מאוד עבורה. ״הכל נעשה בציות מוחלט לחוקים המקומיים לגבי איסוף מידע״ אמר שעשוע, אך לא התייחס לרקורד הבעייתי של סין בנוגע לאיסוף מידע על אזרחיה.</p>
      <figure>
        <img src="https://images1.calcalist.co.il/PicServer3/2019/06/17/913799/322324731_1-572947_l.jpg"/>
        <figcaption>שעשוע לצד מכונית חכמה <br/>צילום: בלומברג</figcaption>
      </figure>
      <p>על אף ששעשוע לא סיפק מחיר מדויק למערכת, אמר שעלות של מערכת כזו למוניות אוטונומיות אמורה להיות בטווח של עשרות אלפי דולרים. לדבריו, עבור הפרויקט בת"א שמתוכנן ל-2022, מכוונת החברה לתג מחיר של 15,000 דולר.</p>
      <p>NIO היא יצרנית רכב שאינה מוכרת לצרכנים מחוץ לשוק המקומי, אף שלפני כשנה הונפקה בבורסת ניו יורק. היא נחשבת למתחרה מקומית לטסלה, שכן אחד מתחומי ההתמחות שלה הוא פיתוח כלי רכב חשמליים. אולם על אף הנפקה מבטיחה בארה״ב, החברה הציגה בספטמבר דו״חות מאכזבים בהם צמיחה עלייה של 80% בהפסדים בהשוואה לשנה קודמת. בבלומברג נכתב כי בחמש שנות פעילותה, הפסידה NIO יותר מ-5 מיליארד דולר. כמו כן, חשוב לציין כי תעשיית הרכב הסינית רחוקה מלהיחשב כמובילה עולמית. יצרניות הרכב החזקות ביותר, ביניהן מרצדס ו-BMW, נמצאות באירופה. שוק הרכב הסיני אמנם נחשב לזה עם הצמיחה המהירה ביותר בעולם היום, אבל הוא רחוק מלהוות תג איכות עבור התעשייה . כך, למשל, אם במובילאיי ירצו לחבור בעתיד לחברה אירופאית או אמריקאית, סביר שיצטרכו לעבור תהליכי פיילוטים מבראשית.</p>
      <p>
        <b>המונית הרובוטית תגיע ב-2022</b>
      </p>
      <p>שעשוע הציג באירוע את אסטרטגיית מוביליאיי לשנים הקרובות, ואמר שלדעתו יש לחברה היום יתרון בשלושה תחומים: הראייה הממוחשבת, המיפוי והבטיחות. ״מובילאיי יוצאת ערך חברתי וכלכלי בכל יום״, אמר. ״האסטרטגיה שלנו של ׳ADAS to AV׳ היא משחק לטווח הארוך עם מימון עצמי ומו״פ שיאפשר לנו לקחת חלק בשני שווקים משמעותיים - שוק ה-ADAS המוערך ב-72 מיליארד דולר ושוק המוניות הרובוטיות אותו אינטל מעריכה ב-160 מיליארד דולר עד 2030״.</p>
      <p>הוא פירט את לוח הזמנים של התחום לראייתו, ומיקם את הגעת המונית הרובוטית לשוק ב-2022, את שיווק טכנולגיית ConsumerAV לצרכנים ב-2025 ואת רמה 4-5 של הנהיגה האוטונומית ב-2023. ״ללא מוביליות כשירות מדובר בשוק של 70 מיליארד דולר״, אמר. ״אנחנו לא מאלה שמרגש אותם להיות הראשונים בשוק, ומעדיפים לקחת את הזמן שלנו וללמוד. יותר מכך - אנחנו מאמינים שרוב השחקנים בשוק יכשלו ובסוף הוא יצטמצם ל-4-5 שחקנים. אנחנו מעדיפים לעשות את זה טוב מאשר לעשות את זה מהר״.</p>
      <p>בנוסף, מסרה החברה שמ-2008 ועד סוף השנה, יעבור מספר שבבי ה-EyeQ ששיווקה את קו 50 מיליון היחידות. כיום יש לחברה שותפויות עם 27 חברות רכב, בהן שותפות חדשה עם חברה הודית (שוק הרכב שצומח הכי מהר אחרי השוק הסיני), ושתי חברות סיניות. השותפות לרכבים אוטונומיים ברחובות תל אביב עליה הכריזו בחברה מוקדם יותר השנה, עם פולקסווגאן וצ׳מפיון מוטורוס בשם Pinta תצא לפועל במהלך 2022.</p>
      <p>מובילאיי חשפה היום גם שותפות חדשה עם החברה הצרפתית RATP - Régie Autonome des Transports Parisiens - שמטרתו הטמעת פתרונות תחבורה ברחוב הפריזאי שמבוססים על הטכנולוגיה של מובילאיי. במובילאיי מציינים כי מדובר בשותפות לטווח הארוך שתכלול גם הצעה להפעלת מוניות רובוטיות בפריז במהלך 2020.</p>
      <p>מוביליאיי הודיעה גם על התקדמות בתחום המיפוי והיא צופה שכל מדינות האיחוד האירופי יהיו ממופות עבור מערכותיה במהלך הרבעון הראשון של 2020 וארה״ב כולה עד סוף אותו שנה. למובילאיי שותפויות למיפוי אוטומטי עם מספר יצרניות רכב מובילות (שמעבירות לה את המידע שנאסף מהרכבים שלהן) כמו BMW, ניסאן, ופולקסווגן. יצירת מיפוי מדויק של תנאי השטח הוא משמעותי בתחום הנהיגה האוטונומית, הן מטעמי ניווט ובטיחות, והן על מנת להציע פתרונות תחבורה עתידיים לרשויות עירוניות וגורמים נוספים.</p>
    </article>
  </body>
</html>