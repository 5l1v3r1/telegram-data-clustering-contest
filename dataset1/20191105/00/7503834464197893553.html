<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/feature/spugen-op-logo-ea-levert-flinke-schorsing-op-esport-hitjes/"/>
    <meta property="og:site_name" content="Power Unlimited"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Spugen op logo EA levert flinke schorsing op – Esport Hitjes  "/>
    <meta property="og:description" content="Terwijl Brutus een extra kaarsje uitblaast vandaag, geniet hij nog na van het afgelopen weekend waar genoeg te genieten was voor de liefhebbers van de virtuele sporten. Zo was Blizzcon fenomenaal, stelde het wereldkampioenschap League of Legends niet teleur en was er lekkere CS:GO-actie. Helaas was er ook minder goed nieuws, maar dat lees je in een nieuwe Esport Hitjes."/>
  </head>
  <body>
    <article>
      <h1>Spugen op logo EA levert flinke schorsing op – Esport Hitjes  </h1>
      <address><time datetime="2019-11-05T00:00:00+00:00">05 Nov 2019</time> by <a rel="author">Brutus</a></address>
      <p>
        <b>Terwijl Brutus een extra kaarsje uitblaast vandaag, geniet hij nog na van het afgelopen weekend waar genoeg te genieten was voor de liefhebbers van de virtuele sporten. Zo was Blizzcon fenomenaal, stelde het wereldkampioenschap League of Legends niet teleur en was er lekkere CS:GO-actie. Helaas was er ook minder goed nieuws, maar dat lees je in een nieuwe Esport Hitjes.</b>
      </p>
      <h3>OWranje grote verrassing wereldkampioenschap Overwatch</h3>
      <p>Een van de grootste esport-verrassingen van het jaar vond afgelopen weekend plaats zijn tijdens Blizzcon. Het Nederlandse Overwatch-team, met als bijnaam OWranje, wist zich daar voor de poulefase te plaatsen door Finland met 3-0 uit te schakelen. Dat was al een gigantische upset, maar de zes Nederlanders hadden vervolgens ook nog de brutaliteit om in de poule de derde plaats te pakken en nummer twee Canada uit het toernooi te knikkeren.</p>
      <p>Nederland heeft geen enkele Overwatch League-speler en moest het tegen Canada en China opnemen. Dat zijn teams die volledig bestaan uit spelers die op het hoogste niveau spelen. Ook de andere landen in de poule; Rusland en Denemarken waren op papier sterker dan OWranje. Dat hield onze landgenoten echter niet tegen; na een nipt verlies tegen China werd Canada verrassend verslagen. Vervolgens was Denemarken te sterk voor Nederland, maar omdat Rusland wel werd verslagen eindigde Nederland op een knappe derde plek.</p>
      <p>In de kwartfinale was favoriet Frankrijk de tegenstander, dat team wist in poule A boven Zuid-Korea te eindigen. Ondanks dat het klasseverschil duidelijk merkbaar was, verzette Nederland zich kranig. De eerste map werd nipt gewonnen door Frankrijk, terwijl Nederland de tweede map op hangen en wurgen wist te pakken. In de derde en vierde map werd het verschil in kwaliteit pijnlijk duidelijk en pakte Frankrijk de winst. Het algehele toernooi werd gewonnen door de Verenigde Staten dat China in de finale versloeg. Dit betekende overigens dat Zuid-Korea voor het eerst geen wereldkampioen is geworden. De Aziaten werden door de VS in de halve finale eruit geknikkerd.</p>
      <figure>
        <img src="https://cdn2.pu.nl/media/brutus/owatch.jpg"/>
      </figure>
      <p>      </p>
      <h3>Nederlanders maken weinig indruk in RLCS</h3>
      <p>Een paar jaar geleden domineerden Nederlanders de Rocket League-esport, maar die tijd lijkt al lang en breed voorbij. De reguliere competitie is voorbij en de Nederlanders spelen geen enkele rol van betekenis op het hoogste Europese niveau. Hrant ‘Flakes’ Yakoub einde helemaal onderaan op de achtste plek met Complexity Gaming. Voormalig wereldkampioen Remco ‘Remkoe’ den Boer deed het niet veel beter en werd zevende met Team SoloMid. Jos ‘ViolentPanda’ van Meurs die eerder ook wereldkampioen werd, behaalde met een teleurstellende vijfde plaats echter wel de play-offs.</p>
      <p>In die play-offs kan hij met zijn team Dignitas nog steeds een plek afdwingen op het wereldkampioenschap. Daarvoor moet eerst FC Barcelona verslagen worden. Als dat is gelukt moet het vervolgens tegen de verliezer van Renault Vitality tegen Mousesports. Als die gewonnen wordt, staan ze in de halve finale van het Europees kampioenschap en verdienen ze een startbewijs voor het wereldkampioenschap. Een lange weg dus. Dat wereldkampioenschap is in december in Spanje.</p>
      <figure>
        <img src="https://cdn2.pu.nl/media/brutus/rlcs.jpg"/>
      </figure>
      <h3>Wereldkampioenschap League of Legends verpulvert kijkcijferrecords</h3>
      <p>League of Legends is heet. Het wereldkampioenschap is gigantisch spannend en het niveau is misschien wel het hoogste allertijden. Dat is ook te zien aan de kijkcijfers, want de halve finale tussen G2 Esports en Sk Telecom T1 heeft kijkcijferrecords gebroken. De wedstrijd waarbij de beste teams uit Zuid-Korea en Europa tegen elkaar stonden, trok op het hoogtepunt liefst <a href="https://escharts.com/tournaments/lol/2019-world-championship">4 miljoen kijkers</a>. Dat zijn dus kijkers die tegelijkertijd naar de wedstrijd keken. Zij hebben allemaal gezien hoe G2 Esports de finale wist te bereiken.</p>
      <p>G2 Esports en Sk Telecom T1 zijn twee van de populairste teams binnen competitief League of Legends. Als ze dan in een halve finale tegen elkaar staan is er natuurlijk flinke interesse. Voorheen was het record aantal kijkers in handen van Fortnite, met 2,3 miljoen maar dat is dus bijna verdubbeld afgelopen weekend. De cijfers worden verzameld door statistieken van onder andere Twitch, YouTube, Facebook en AfreecaTV bij elkaar op te tellen. De zeven kijkers op Mixer zijn dan weer niet meegerekend, evenals de cijfers vanuit China, omdat die onbetrouwbaar zijn.</p>
      <p>Aankomende zondag is de finale van het wereldkampioenschap en deze gaat tussen G2 Esports en het Chinese FunPlus Phoenix. Vorig jaar trok deze twee miljoen kijkers (en de halve finale 1,6 miljoen). Dat aantal zal vrijwel zeker verbroken worden. Of ook het algehele kijkcijferrecord verbroken zal worden is maar de vraag. Normaliter zijn Zuid-Koreanen namelijk niet meer zo enthousiast over hun spelletjes wanneer hun teams voortijdig het vliegtuig naar huis moeten pakken.</p>
      <figure>
        <img src="https://cdn2.pu.nl/media/brutus/worlds2019.jpg"/>
      </figure>
      <p>             </p>
      <h3>Wereldkampioenschap Hearthstone gewonnen door Chinese</h3>
      <p>Xiaomeng ‘VKLiooon’ Li is wereldkampioen Hearthstone. De Chinese dame wist tijdens het toernooi overtuigend de titel te pakken. In de poulefase won ze namelijk beide wedstrijden met 2-0, wat haar de eerste plek in de groep opleverde. De halve finale was een stuk spannender met een 3-2 overwinning op Kevin ‘Casie’ Eberlein. De grote finale daarentegen was zo afgelopen; Brian ‘Bloodyface’ Eason ging namelijk met 3-0 de boot in.</p>
      <p>Deze prestatie is uniek. Nog nooit eerder won een vrouw een gigantisch esport-toernooi, maar daar is nu dus verandering ingekomen. VKLiooon neemt met de overwinning $200.000 mee naar huis. Tijdens haar overwinningsspeech zei ze nog dat een jaar geleden ze bij een toernooi naar de tribune werd verwezen toen ze mee wilde doen. Nu staat ze op het grote podium en kan ze eindelijk tonen dat Hearthstone toch echt voor iedereen is.</p>
      <figure>
        <img src="https://cdn2.pu.nl/media/brutus/hearthstone.jpg"/>
      </figure>
      <p>          </p>
      <h3>StarCraft 2 is weer van de Koreanen</h3>
      <p>Vorig jaar was er een gigantische stunt, want voor het eerst werd het wereldkampioenschap StarCraft 2 gewonnen door iemand die niet uit Zuid-Korea kwam. De Finse Joona ‘Serral’ Sotala ging er toen met de prijs vandoor. Dit jaar deed de Finse Zerg-speler weer mee, maar kon hij dit niet omzetten naar een tweede wereldtitel op rij. Die titel was namelijk voor Park ‘Dark’ Ryung Woo, die in 2016 ook al in de finale stond op Blizzcon.</p>
      <p>Dark behoort al jarenlang tot de beste spelers ter wereld, maar won nog nooit de wereldtitel. Dit jaar was hij samen met Serral de grote favoriet. Beide waren namelijk gigantisch in hun eigen regio's. Het leek er dan ook op dat beide in de finale zouden komen voor een clash of titans, maar Ricardo ‘Reynor’ Romiti gooide roet in het eten. De Italiaan versloeg Serral in halve finale met 3-2. Dat kunstje kon hij helaas niet herhalen; de grote finale was een redelijk makkelijke prooi voor Dark die Reynor met 4-1 terug naar Italië stuurde.</p>
      <figure>
        <img src="https://cdn2.pu.nl/media/brutus/wcs.png"/>
      </figure>
      <p>           </p>
      <h3>FIFA-speler spuugt op logo, krijgt competitieve verbanning</h3>
      <p>De meeste personen ouder dan vijf jaar zijn op de hoogte dat spugen (in dit geval tuffen en dus niet overgeven) op iets of iemand niet echt netjes is. Als je dat dan doet op het logo van het bedrijf dat jouw uitnodigt voor grote evenementen dan kan je gevolgen verwachten. Deze redenering lijkt vrij logisch, maar niet voor Kurt ‘Kurt0411’ Fenech. Hij is er op de harde manier achter gekomen dat je beter niet kan bijten in de hand die je voedt.</p>
      <p>Toen hij in FIFA een tegengoal incasseerde, die in zijn opinie niet aan hemzelf lag maar aan het spel, besloot hij zich even <a href="https://twitter.com/JarbaFifa/status/1190371139912163329?s=19">af te reageren</a>. Nadat hij FIFA, EA en ene Cory op een niet zo vriendelijke manier toespreekt, lijkt het erop dat hij een toeval krijgt. Vervolgens gaat hij door met zijn onduidelijke tirade voor hij een foto (screenshot?) met zijn telefoon maakt van het FIFA 20 pauzemenu en een opmerking maakt dit in een fotolijstje te plaatsen. Helaas lijkt dat sarcastisch te zijn, want vervolgens pakt hij een sjaal met een EA-logo en spuugt hij erop. Want dat is iets wat normale mensen doen..</p>
      <p>EA was niet zo happy met de gefrustreerde esporter en besloot hem dan ook flink op zijn kloten te geven. Kurt0411 is uitgesloten van alle competitieve FIFA 20-evenementen. Het gaat hier niet om een eenmalige actie overigens, de charmante jongeman was namelijk al twee keer gewaarschuwd de afgelopen twaalf maanden. In een <a href="https://twitter.com/Kurt0411Fifa/status/1190400063740219393?ref_src=twsrc%5Etfw%7Ctwcamp%5Etweetembed%7Ctwterm%5E1190400063740219393&amp;ref_url=https%3A%2F%2Fwww.gamers.com.mt%2Fnews%2F912%2Fkurt0411-gets-banned-from-ea-sports-fifa-global-series">reactie</a> op Twitter laat hij dan ook zijn zelfkennis schijnen door te vertellen dat ‘de tirannen van EA er alles aan doen hem te schorsen en ze bang voor zijn grote mond zijn.’ Met een echte oplossing komt hij overigens niet. </p>
      <figure>
        <img src="https://cdn2.pu.nl/media/brutus/virgul.png"/>
      </figure>
      <p>            </p>
      <h3>Nieuws in het kort</h3>
      <p><b>Epic bant professional wegens gebruik van aimbot<br/></b>Jarvis ‘Jarvis’ Kaye heeft zijn laatste professionele Fortnite-wedstrijd gespeeld. De speler is lid van team FaZe en gooide onlangs video’s online waar hij aimbot gebruikt op zijn tweede account. Epic Games vindt dit echter no bueno en heeft hem voor het leven verbannen. Jarvis zelf is schuldbewust en geeft aan dat het onschuldig was en hij het puur vanwege entertainment deed. Dat zijn tegenstanders het iets minder minder gezellig vonden zal niet in zijn hoofd zijn opgekomen.</p>
      <p><b>FaZe wint Blast Pro Series in Kopenhagen<br/></b>De Blast Pro Series in Kopenhagen is gewonnen door FaZe Clan. Dat team was afgelopen weekend veruit het sterkst in Denemarken. In de poulefase werden Astralis (16-2) en Ninjas in Pyjamas (16-3) getrakteerd op vernederingen. Vervolgens werd in de grote finale nogmaals tegen Ninjas in Pyjamas gespeeld. Ditmaal ging het iets moeizamer maar na twee rondes (19-17 en 16-12) wist FaZe toch de hoofdprijs van $125.000 te pakken. In december vindt de grote finale van de Blast Pro Series plaats in Bahrein.</p>
      <figure>
        <img src="https://cdn2.pu.nl/media/brutus/blastpro.jpg"/>
      </figure>
      <p>                      </p>
      <p><b>14-jarige Fortnite-speler krijgt politie aan de deur tijdens competitiewedstrijd<br/></b>Na enkele gevallen waarbij swatting tot de doden heeft geleid, zou je vermoeden dat men er mee zou kappen. Blijkbaar is de wereld toch niet zo ver, want afgelopen weekend zat Cody ‘Clix’ Conrad midden in een potje van de Fortnite Championship Series toen de politie voor zijn deur stond. Gelukkig was dit een gevalletje van eerst kijken en dan pas schieten, maar mensen moet er verdomme echt mee kappen.</p>
    </article>
  </body>
</html>