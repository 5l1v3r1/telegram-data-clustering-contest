<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740027"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T00:18:00+00:00"/>
    <meta property="og:title" content="สหราชอาณาจักรได้ประธานสภาสามัญคนใหม่"/>
    <meta property="og:description" content="เซอร์ลินด์ซีย์ ฮอยล์ สมาชิกอาวุโสจากพรรคแรงงาน ได้รับการเลือกตั้งจากที่ประชุม ให้ดำรงตำแหน่งประธานสภาสามัญของสหราชอาณาจักรคนใหม่"/>
  </head>
  <body>
    <article>
      <h1>สหราชอาณาจักรได้ประธานสภาสามัญคนใหม่</h1>
      <address>
        <time datetime="2019-11-05T00:18:00+00:00">05 Nov 2019, 00:18</time>
      </address>
      <p>
        <b>เซอร์ลินด์ซีย์ ฮอยล์ สมาชิกอาวุโสจากพรรคแรงงาน ได้รับการเลือกตั้งจากที่ประชุม ให้ดำรงตำแหน่งประธานสภาสามัญของสหราชอาณาจักรคนใหม่</b>
      </p>
      <p>สำนักข่าวต่างประเทศรายงานจากกรุงลอนดอน ประเทศสหราชอาณาจักร เมื่อวันที่ 5 พ.ย. ว่าที่ประชุมสภาสามัญมีมติเสียงข้างมากเมื่อวันจันทร์ 325 เสียง เลือกเซอร์ลินด์ซีย์ ฮอยล์ ให้ดำรงตำแหน่งประธานสภาสามัญคนใหม่ ต่อจากนายจอห์น เบอร์โคว ซึ่งลาออกจากตำแหน่งหลังนั่งอยู่บนบัลลังก์ครบ 2 สมัย และกินเวลานานกว่า 10 ปี โดยหลังจากการประกาศผลคะแนนอย่างเป็นทางการ เป็นธรรมเนียมที่สมาชิกต้องร่วมกันลากตัวประธานสภาคนใหม่ขึ้นนั่งบนบัลลังก์ เป็นการแสดงออกเชิงสัญลักษณ์ว่าประธานสภาสามัญจะต้องไม่กระการใดให้ระคายเคืองต่อเบื้องพระยุคลบาท<br/> </p>
      <figure>
        <iframe data-src="https://twitter.com/BBCPolitics/status/1191453047114698753?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191105/news_aaaAUqNzLu072951_533.jpg?v=20191105124?v=1562"/>
      </figure>
      <p> <br/>ทั้งนี้ เซอร์ฮอยล์ วัย 62 ปี ถือเป็นหนึ่งในสมาชิกอาวุโสของสภาสามัญ โดยได้รับเลือกตั้งเป็นครั้งแรกเมื่อปี 2540 ในฐานะสมาชิกสภาสามัญสังกัดพรรคแรงงาน เขตเลือกตั้งชอร์ลีย์ ของมณฑลแลงคาสเชอร์ ทางตะวันตกเฉียงเหนือของอังกฤษ และได้รับการเลือกตั้งในตำแหน่งรองประธานสภาสามัญเมื่อเดือนมิ.ย. 2553 อนึ่ง เพื่อแสดงความเป็นกลางอย่างแท้จริง เซอร์ฮอยล์เตรียมลาออกจากสมาชิกพรรคแรงงาน เช่นเดียวกับเบอร์โควซึ่งลาออกจากการเป็สมาชิกพรรคอนุรักษนิยมหลังได้รับการเลือกตั้งให้ดำรงตำแหน่งประธานสภาสามัญ</p>
      <figure>
        <img src="https://www.dailynews.co.th/admin/upload/20191105/news_lsGrjQozMi072933_533.jpg?v=20191105124?v=8638"/>
      </figure>
      <p> </p>
      <figure>
        <iframe data-src="https://twitter.com/BBCPolitics/status/1189651543940878338?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/BBCPolitics/status/1189996734921003010?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ด้านนายกรัฐมนตรีบอริส จอห์นสัน กล่าวแสดงความยินดีต่อประธานสภาสามัญคนใหม่ ซึ่งรับตำแหน่งในช่วงที่สหราชอาณาจักรกำลังเผชิญกับความท้าทายหลายด้าน โดยเฉพาะปัญหาเบร็กซิต และการเลือกตั้งทั่วไปก่อนกำหนดครั้งใหม่ในวันที่ 12 ธ.ค. นี้ ซึ่งจะต้องมีการยุบสภา หมายความว่าระหว่างนี้เซอร์ฮอยล์จะยังไม่สามารถปฏิบัติงานได้จนกว่าจะผ่านพ้นการเลือกตั้ง ขณะที่เซอร์ฮอยล์กล่าวขอบคุณความไว้วางใจจากบรรดาสมาชิก และกล่าวว่าเขา "ไม่ใช่จอห์น เบอร์โคว" สะท้อนว่ารูปแบบในการควบคุมที่ประชุมของเซอร์ฮอยล์จะ "แตกต่าง" จากเบอร์โคว อดีตประธานสภาวัย 56 ปี ซึ่งเป็นที่รู้จักจากการใช้น้ำเสียง "ออเดอร์!" เพื่อให้ที่ประชุมอยู่ในความสงบ และลีลาการรักษาระเบียบในสภาที่ "เป็นเอกลักษณ์" ตลอดระยะเวลา 1 ทศวรรษที่ผ่านมา.<br/><br/><b>เครดิตภาพ : AP</b></p>
    </article>
  </body>
</html>