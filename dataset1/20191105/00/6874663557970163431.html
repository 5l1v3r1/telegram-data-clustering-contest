<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773104,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="מנכ&quot;ל אובר לאחר הדוחות: &quot;מתכוונים לגדול ולהרחיב את הפריסה הגלובלית&quot;"/>
    <meta property="og:description" content="ראשי חברת הנסיעות מביטים על הבאות, בעוד חלק מהאנליסטים מביעים ספקנות לטווח הארוך - &quot;אינני בטוחה ששיתוף נסיעות הוא עסק רווחי&quot;, כך לדברי אנליסטית טכנולוגיה; החברה דיווחה אמש על הפסד ענק נוסף בדוח הרבעוני שלה - 1.16 מיליארד דולר, אך התעלתה על התחזיות ואף עלתה ברווחים ובהכנסות לעומת הרבעון המקביל אשתקד"/>
  </head>
  <body>
    <article>
      <h1>מנכ"ל אובר לאחר הדוחות: "מתכוונים לגדול ולהרחיב את הפריסה הגלובלית"</h1>
      <h2>ראשי חברת הנסיעות מביטים על הבאות, בעוד חלק מהאנליסטים מביעים ספקנות לטווח הארוך - "אינני בטוחה ששיתוף נסיעות הוא עסק רווחי", כך לדברי אנליסטית טכנולוגיה; החברה דיווחה אמש על הפסד ענק נוסף בדוח הרבעוני שלה - 1.16 מיליארד דולר, אך התעלתה על התחזיות ואף עלתה ברווחים ובהכנסות לעומת הרבעון המקביל אשתקד</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">שירות כלכליסט</a></address>
      <p>חברת אובר טכנו' דיווחה אמש בדוחות הרבעוניים על הפסד ענק נוסף – של 1.16 מיליארד דולר ברבעון השלישי, או 68 סנט למניה (הצפי עמד על הפסד של 70 סנט למניה), לעומת הפסד של 986 מיליון דולר ברבעון המקביל. המניה ירדה אמש במסחר המאוחר ב-5%. ההפסד ברבעון השלישי כלל 401 מיליון דולר בפיצויים על בסיס מניות (מניות בשווי של יותר מ-20 מיליארד דולר יכנסו לשוק החל מהשישי בנובמבר). ההכנסות של החברה נסקו ב-30% ל-3.81 מיליארד דולר מ-2.94 מיליארד דולר ברבעון המקביל אשתקד. הצפי עמד על הכנסות של 3.63 מיליארד דולר. אובר הפסידה עד כה מעל ל-7 מיליארד דולר בשנה הפיסקאלית הנוכחית ומעלה שאלות רבות בקרב אנליסטים לגבי מצבה בטווח הארוך.</p>
      <figure>
        <img src="https://images1.calcalist.co.il/PicServer3/2019/09/11/933995/5_l.jpg"/>
        <figcaption>אובר <br/>צילום: איי פי</figcaption>
      </figure>
      <p>מנכ״ל אובר, דארא ח׳וסרו-שאהי אמר בשיחת וועידה עם אנליסטים מוול סטריט כי הרווח התפעולי לפני פחת, ריבית ומסים יהיה רווחי ב-2021 בזמן ש"החברה מתכוונת לגדול ולהרחיב את הפריסה הגלובלית שלה״ בעזרת טכנולוגיה, אוטומטיזציה "וביצועים יעילים יותר". בנוסף, החברה מתכננת להציע הדרכה לדוח הכלכלי של הרבעון הרביעי שלה לשנה הפיסקאלית של 2020. ״אני אוהב את מגמת שולי הרווח שלנו", הוסיף. נלסון קאי, סמנכ״ל הכספים של החברה ציין בזמן שיחת הוועידה כי שיפור בשולי הרווח בשווקי הנסיעות השיתופיות הוא הדרך המרכזית לרווחיות. במקביל, ביטלה אובר יותר מ-1000 משרות - 2% מכוח העבודה שלה במשך שלושה סבבי התייעלות שבוצעו בחודשים האחרונים. "הרעיון הכללי הוא טוב, אבל הבעיה היא שעם כאלה הוצאות תקורה גבוהות אינני בטוחה ששיתוף נסיעות הוא עסק רווחי", אמרה בת׳ קינדיג, אנליסטית טכנולוגיה עצמאית מסן פרנסיסקו, לאתר מרקט ווטץ׳. ״אובר וליפט מסבסדות נסיעות בכדי להתחרות עם מחירי המוניות ובמטרה למשוך לקוחות", הוסיפה. ההפסד ברבעון השלישי היה נמוך משמעותית מהנפילה של 5.24 מיליארד דולר ברבעון השני – ניתן לקשור את זה בעיקר להוצאת ה-3.9 מיליארד דולר בפיצויים על בסיס מניות, בזמן ההנפקה הראשונית שביצעה החברה במאי. אובר דיווחה על פעילות של 103 מיליון לקוחות אקטיביים בפלטפורמה שלה ברבעון השלישי. FactSet ציפתה ל-104.4 מיליון לקוחות. הזמנות הברוטו בזמן הרבעון עלו ב-29% ל-16.5 מיליארד דולר, לעומת תחזית של 16.7 מיליארד דולר. רווחים מנסיעות עלו ב-19% ל-2.9 מיליארד דולר ברבעון השלישי. Uber Eats, שירות משלוחי האוכל של החברה עלה ב-64% ל-645 מיליון דולר, מהרבעון המקביל בשנה שעברה. ג׳אסטין פאטרסון, אנליסט בחברת ריימונד ג׳יימס, צופה ירידה בהפסדים ברבעון הרביעי (של 639 מיליון דולר), ולתוך 2020 ו-2021, כשהחברה תקצץ הוצאות וכשמלחמת המחירים שלה עם היריבה ליפט תצטנן. בהודעה שמסר פאטרסון בסוף אוקטובר הוא שמר על תשואת יתר ומחיר יעד של 54 דולר. מניית אובר ירדה ב-34% מאז הופעתה הראשונה בשוק ההון בעשירי במאי השנה, בזמן שמדד S&amp;P 500 עלה ב-23%.</p>
    </article>
  </body>
</html>