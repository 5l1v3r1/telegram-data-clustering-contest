<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/pakleni-decembar-za-liverpul-dva-dana-dva-meca-dva-tima-u-samo-24-sata/341724"/>
    <meta property="og:site_name" content="MozzartSport"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Pakleni decembar za Liverpul: Dva dana, dva meča, dva tima u samo 24 sata"/>
    <meta property="og:description" content="Jirgen Klop se pomirio sa odlukom Fudbalske lige"/>
  </head>
  <body>
    <article>
      <h1>Pakleni decembar za Liverpul: Dva dana, dva meča, dva tima u samo 24 sata</h1>
      <h2>Jirgen Klop se pomirio sa odlukom Fudbalske lige</h2>
      <address>
        <time datetime="2019-11-05T00:00:00+00:00">05 Nov 2019</time>
      </address>
      <p>Engleska fudbalska liga potvrdila je termin četvrtfinalnog duela Liga kupa između Aston Vile i Liverpula za utorak 17. decembar u 20.45 časova kako je prvobitno i bilo planirano. Odluka je usledila uprkos činjenici da Crvene samo dan kasnije očekuje učešće na Svetskom klupskom prvenstvu u Kataru gde je polufinale zakazano za sredu.</p>
      <p>Trener Liverpula <b>Jirgen Klop</b> je posle trijumfa na penale nad Arsenalom u prethodnoj rundi čak zapretio i da će se tim povući iz  Liga kupa ukoliko im se raspored ne prilagodi. Iz EFL su pokazali volju da izmeste utakmicu u neki od termina dva polufinala, ali se od toga odustalo.<br/><b>"Prioritet Fudbalske lige je da zadrži integritet Karabao kupa, a odluka koju smo doneli treba da očuva najvažnije interese takmčenja koje privlači milione gledalaca u zemlji i nostranstvu i koje se prenosi u 130 zemalja širom sveta"</b>, kažu iz Fudbalske lige.  </p>
      <p>U Liverpulu su se pomirili s odlukom i nameravaju da izvedu dva različita tima.<br/><b>"Nije to idealan scenario, ali je dogovor postignut u najboljem interesu takmičenja, klubova i nas samih"</b>, kažu na Enfildu.</p>
      <p>Tako ćemo 17. decembra na Vila Parku verovatno gledati <b>Brustera, Kelehera, Vilijamsa, Van den Berga</b> i ostalu mlađariju iz omladinskog tima Crvenih, pošto će <b>Salah, Mane, Firmino, Origi, Keita</b> i ostali dan ranije biti u Kataru gde će juriti svetsku krunu.</p>
      <p><b>Foto</b>: <i>Reuters</i></p>
    </article>
  </body>
</html>