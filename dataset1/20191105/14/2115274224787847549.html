<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/hoyle_speaker_camera_londra_profilo-6487231/news/2019-11-05/"/>
    <meta property="og:site_name" content="Agi"/>
    <meta property="article:published_time" content="2019-11-05T14:47:00+00:00"/>
    <meta property="og:title" content="Chi è Lindsay Hoyle, nuovo speaker della Camera dei Comuni britannica"/>
    <meta property="og:description" content="Laburista pacato e conciliatore, sostituisce in tutto e per tutto l'eccentrico John Bercow, grande protagonista della tumultuosa pagina della Brexit. E in casa ha uno piccolo zoo con cui ha reso omaggio alla politica inglese"/>
  </head>
  <body>
    <article>
      <h1>Chi è Lindsay Hoyle, nuovo speaker della Camera dei Comuni britannica</h1>
      <h2>Laburista pacato e conciliatore, sostituisce in tutto e per tutto l'eccentrico John Bercow, grande protagonista della tumultuosa pagina della Brexit. E in casa ha uno piccolo zoo con cui ha reso omaggio alla politica inglese</h2>
      <address><time datetime="2019-11-05T14:47:00+00:00">05 Nov 2019, 14:47</time> by <a rel="author" href="https://www.agi.it/authors/brahim-maarad/" target="_blank">Brahim Maarad</a></address>
      <p><b>Lindsay Hoyle</b> è il nuovo speaker della Camera dei Comuni britannica: laburista low profile, 62enne, pacato e conciliatore, sostituisce in tutto e per tutto l'eccentrico <b>John Bercow</b>, grande protagonista della tumultuosa pagina della <b>Brexit</b> che Hoyle ha ora il delicato compito di completarne la scrittura.</p>
      <figure>
        <iframe data-src="https://twitter.com/LindsayHoyle_MP/status/1191300576740548608?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Già vice di Bercow dal 2010, il deputato del Lancashire si è sempre distinto per la sua imparzialità e per la "gentilezza", attributo evidenziato anche dal premier, <b>Boris Johnson</b>, nel suo intervento di benvenuto. Parole di apprezzamento sono arrivate anche dal suo ormai ex capogruppo, <b>Jeremy Corbyn</b>.</p>
      <p>"Questa Camera cambierà e cambierà in meglio. Spero tornerà di nuovo una grande e rispettata Camera, non solo qui ma in tutto il mondo. Dobbiamo assicurarci di spazzare via queste macchie", ha dichiarato nel suo primo intervento da numero dell'assise, promettendo che sarà "neutrale" e "trasparente".</p>
      <figure>
        <iframe data-src="https://twitter.com/BBCPolitics/status/1191458520090075136?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ha ricordato sua figlia Natalie, morta suicida nel 2017 dopo essere uscita da una relazione "tossica". "C'è una persona che non è qui: mia figlia, <b>Natalie</b>. Vorrei che fosse stata qui, manca a tutta la famiglia, non più di quanto manchi a sua madre. Devo dire che lei era tutto per noi. Ci mancherà sempre, ma sarà sempre nei nostri pensieri".</p>
      <p>Al contrario del suo predecessore, non si è mai sbilanciato sulla Brexit ma quando è stato necessario, ad esempio nel 2017 contro i nazionalisti scozzesi che cantavano l'inno europeo in pieno svolgimento dei lavori parlamentari, ha saputo tirare fuori gli artigli e zittirli. In un'intervista di domenica, aveva spiegato di vedere lo speaker come un semplice arbitro e che "la gente non vuole ricordarsi dell'arbitro, ma della partita".</p>
      <p>A casa, Hoyle ha un piccolo zoo con gli animali che portano nomi di politici britannici: il pappagallo <b>Boris</b>, in onore del premier conservatore, la tartaruga "dal guscio duro" <b>Maggie</b> e il rottweiler <b>Gordon</b>, come gli ex premier Thatcher e Brown. </p>
    </article>
  </body>
</html>