<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policie-nenasla-duvody-k-zahajeni-rizeni-proti-firme-synthesia/1817472?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T14:17:00+00:00"/>
    <meta property="og:title" content="Policie nenašla důvody k zahájení řízení proti firmě Synthesia"/>
    <meta property="og:description" content="Hradec Králové - Policie nenašla důvody pro zahájení úkonů trestního řízení v případu firmy Synthesia kvůli dotacím z Evropského sociálního fondu. Trestní oznámení ministerstva práce a sociálních věcí (MPSV) na pardubickou firmu ze skupiny Agrofert proto uložila jako vyřízené. ČTK to řekl Pavel Hochmann z Krajského státního zastupitelství v Hradci Králové, které případ od června dozorovalo."/>
  </head>
  <body>
    <article>
      <h1>Policie nenašla důvody k zahájení řízení proti firmě Synthesia</h1>
      <address><time datetime="2019-11-05T14:17:00+00:00">05 Nov 2019, 14:17</time> by <a rel="author" href="http://www.ctk.cz/" target="_blank">ČTK</a></address>
      <p>Hradec Králové - Policie nenašla důvody pro zahájení úkonů trestního řízení v případu firmy Synthesia kvůli dotacím z Evropského sociálního fondu. Trestní oznámení ministerstva práce a sociálních věcí (MPSV) na pardubickou firmu ze skupiny Agrofert proto uložila jako vyřízené. ČTK to řekl Pavel Hochmann z Krajského státního zastupitelství v Hradci Králové, které případ od června dozorovalo.</p>
      <p>"Šetření bylo ukončené tím, že policie podání v říjnu 2019 uložila ad acta. Nebylo zjištěno podezření ze spáchání trestného činu. Policie úkony trestního řízení vůbec nezačala," řekl ČTK Hochmann.</p>
      <p>Trestní oznámení na firmu podalo MPSV kvůli pochybnostem, zda byly splněny podmínky pro udělení dotace. Dotaci téměř dva miliony korun původně schválilo MPSV firmě před třemi lety. Podle informací médií okolnosti, kvůli nimž bylo podáno oznámení na firmu Synthesia, měly být podobné jako v kauze farmy Čapí hnízdo, v níž byl pro podezření z dotačního podvodu stíhán i nynější premiér Andrej Babiš (ANO). Tedy, že by Synthesia jako velký podnik neměla na dotaci nárok, a tak angažováním malé firmy šance zvýšila. Skupinu Agrofert vložil do svěřenského fondu jeho původní vlastník premiér Babiš.</p>
      <p>Podle krajského státního zastupitelství policie uložila trestní oznámení z toho důvodu, že partner projektu, tedy menší firma, o tom věděla, Spolupráce na projektu s firmou Synthesia projednala. "V rámci šetření se zjistilo, že partner projektu vzdělávání o tom věděl a chtěl se ho účastnit. Akorát žadatel (o dotaci) si to chybně vyložil tak, že prohlášení o partnerství, jako žadatel o dotaci, má podepsat on," řekl ČTK Hochmann.</p>
      <p>Ministerstvo v březnu 2017 rozhodlo o poskytnutí dotace, ale nebyla vyplacena. Firma Synthesia nakonec o proplacení nepožádala.</p>
    </article>
  </body>
</html>