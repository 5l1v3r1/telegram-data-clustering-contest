<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/novi-suddi-ksu-sklali-prisyagu-328554_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T14:23:00+00:00"/>
    <meta property="og:title" content="Нові судді КСУ склали присягу"/>
    <meta property="og:description" content="На початку наступного року З'їзд суддів обере за своєю квотою третього суддю Конституційного суду."/>
  </head>
  <body>
    <article>
      <h1>Нові судді КСУ склали присягу</h1>
      <h2>На початку наступного року З'їзд суддів обере за своєю квотою третього суддю Конституційного суду.</h2>
      <address>
        <time datetime="2019-11-05T14:23:00+00:00">05 Nov 2019, 14:23</time>
      </address>
      <p><b><a href="https://dt.ua/POLITICS/na-vseukrayinskomu-z-yizdi-suddiv-obrali-pershogo-suddyu-ksu-327805_.html">Перші судді нового складу Конституційного суду України</a></b> Петро Філюк і Галина Юровська у вівторок, 5 листопада, склали присягу, повідомляє "<a href="https://www.ukrinform.ua/rubric-polytics/2812105-novi-suddi-ksu-sklali-prisagu.html">Укрінформ</a>".</p>
      <p>На спеціальному пленарному засіданні судді зачитали присягу та скріпили її особистими підписами, після чого голова КСУ Олександр Тупицький вручив їм суддівські мантії, посвідчення та нагрудні знаки.</p>
      <p>Участь у  церемонії також взяли голови Верховної Ради Дмитро Разумков і Верховного суду України Валентина Данішевська. Під час виступу вона пообіцяла, що вже на початку наступного року З'їзд суддів обере за своєю квотою третього суддю КСУ.</p>
      <p>"Ми розуміємо, що наша відповідальність є ще за одне вільне крісло, і ми обіцяємо, що на початку наступного року ми оберемо ще одного суддю Конституційного суду", - сказала вона.</p>
      <p>Раніше голова ВР Разумков повідомив, що перезавантаження <b><a href="https://dt.ua/POLITICS/razumkov-prokomentuvav-situaciyu-v-ksu-326343_.html">Конституційного суду України зараз неможливе</a></b> через поновлення на посаді ексголови КСУ  Станіслава Шевчука.</p>
      <p>14 травня <b><a href="https://dt.ua/POLITICS/golovi-ksu-shevchuku-vislovili-nedoviru-311259_.html">судді КСУ висловили недовіру голові Конституційного суду Станіславу Шевчуку</a></b> і проголосували за його звільнення, (12 "за" із 18 суддів). <b><a href="https://dt.ua/UKRAINE/tisk-na-suddiv-ta-perevischennya-povnovazhen-visnovok-komisiyi-ksu-pro-zvilnennya-shevchuka-311364_.html">Згідно з висновком постійної комісії</a></b>,<b> </b>Шевчука звільнили через перевищення службових повноважень, тиск на суддів і грубе та систематичне нехтування своїми обов'язками, "що є несумісним зі статусом судді Конституційного суду України". </p>
      <p>Сам він назвав рішення колег "антиконституційним переворотом" і <b><a href="https://dt.ua/POLITICS/eks-golova-ksu-shevchuk-zvinuvativ-u-svoyemu-zvilnenni-poroshenka-311283_.html">звинуватив у ньому п'ятого президента України Петра Порошенка</a></b>. Водночас саме Шевчука вважають відповідальним за декриміналізацію незаконного збагачення, після чого НАБУ довелося закрити низку резонансних справ.</p>
      <p>На спеціальному пленарному засіданні 17 вересня судді Конституційного суду <a href="https://dt.ua/POLITICS/konstituciyniy-sud-ocholiv-kolishniy-zastupnik-golovi-sudu-323824_.html"><b>обрали головою Олександра Тупицького</b></a>, а його заступником Сергія Головатого.</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>