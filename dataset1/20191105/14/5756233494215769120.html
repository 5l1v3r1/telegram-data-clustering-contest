<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620052/%D9%85%D9%87%D8%AF%DB%8C-%D8%AE%D8%AF%D8%A7%D8%A8%D8%AE%D8%B4%DB%8C-%D9%85%D9%84%DB%8C%E2%80%8C%D9%BE%D9%88%D8%B4-%D8%AA%DA%A9%D9%88%D8%A7%D9%86%D8%AF%D9%88-%D9%87%D9%85-%D8%AA%D8%BA%DB%8C%DB%8C%D8%B1-%D8%AA%D8%A7%D8%A8%D8%B9%DB%8C%D8%AA-%D8%AF%D8%A7%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T14:38:00+00:00"/>
    <meta property="og:title" content="مهدی خدابخشی، ملی‌پوش تکواندو هم تغییر تابعیت داد"/>
    <meta property="og:description" content="مهدی خدابخشی ملی‌پوش سابق تکواندو ایران که در سال گذشته با یکی از ملی‌پوشان تیم بانوان صربستان ازدواج کرده بود، رسما تصمیم خود را برای ادامه فعالیت ورزشی همراه با تیم ملی تکواندو صربستان گرفت."/>
  </head>
  <body>
    <article>
      <h1>مهدی خدابخشی، ملی‌پوش تکواندو هم تغییر تابعیت داد</h1>
      <address>
        <time datetime="2019-11-05T14:38:00+00:00">05 Nov 2019, 14:38</time>
      </address>
      <p>
        <i>مهدی خدابخشی ملی‌پوش سابق تکواندو ایران که در سال گذشته با یکی از ملی‌پوشان تیم بانوان صربستان ازدواج کرده بود، رسما تصمیم خود را برای ادامه فعالیت ورزشی همراه با تیم ملی تکواندو صربستان گرفت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در آخرین رنکینگ اعلامی فدراسیون جهانی تکواندو در ماه نوامبر نیز مهدی خدابخشی به عنوان نماینده کشور صربستان در جایگاه چهل و هشتم وزن چهارم المپیک حضور دارد. این در حالی است که در رنکینگ ماه گذشته المپیک، مهدی خدابخشی به عنوان نماینده ایران حضور داشت، اما با طی فرآیند تغییر تابعیت او دیگر می‌تواند برای کشور صربستان به میدان برود.</p>
      <p>به گزارش آفتاب‌نیوز؛ بر همین اساس نیز مهدی خدابخشی در تورنمنت بین‌المللی صربستان در وزن ۸۷- کیلوگرم به عنوان نماینده صربستان به رقابت پرداخت و با کسب مدال برنز نخستین مدال خود را نیز برای این کشور کسب کرد.</p>
      <figure>
        <img src="https://aftabnews.ir/files/fa/news/1398/8/14/355770_904.jpg"/>
      </figure>
      <p>به نوشته خبرگزاری تسنیم، خدابخشی در زمان حضور در تکواندو ایران موفق به کسب مدال طلای مسابقات جهانی ۲۰۱۵ روسیه، مدال طلای مسابقات قهرمانی آسیا ۲۰۱۴ ازبکستان، مدال طلای بازی‌های آسیایی ۲۰۱۴ کره‌جنوبی شد و در المپیک ۲۰۱۶ ریو نیز در وزن سوم المپیک نماینده کشورمان بود.</p>
      <p>خبرگزاری فارس نیز در همین‌باره نوشته است: پدر «مهدی خدابخشی» در واکنش به تابعیت پسرش گفت: پسرم با یکی از اعضا تیم ملی تکواندو صربستان ازدواج کرده و اتفاقا همسر او مسلمان است.</p>
      <p>طبق آخرین خبرها، خدابخشی پس از مهاجرت به کشور صربستان مدعی شده که به دلیل ازدواج با یکی از اعضا تیم ملی تکواندو صربستان از این پس تمایل دارد تا برای تیم ملی تکواندو این کشور فعالیت کند و به همین دلیل با رضایت نامه مسئولان فدراسیون و کمیته ملی المپیک فعالیت خود را در این کشور آغاز کرده است.</p>
      <p>لازم به یادآوری است، فدراسیون جهانی تکواندو در پایان مسابقات فینال گرندپری 2015 و پس از اعلام اسامی نفراتی که از طریق "رنکینگ سیستم" مجوز شرکت در بازی‌های المپیک ریودوژانیرو 2016 را به دست آوردند، در گزارشی مهدی خدابخشی، تکواندوکار وزن 80- کیلوگرم کشورمان را با لقب نابودگر نام برد.</p>
    </article>
  </body>
</html>