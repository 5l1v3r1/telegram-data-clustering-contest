<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545067.html/%D8%A8%D8%A7%D8%B1%DA%AF%DB%8C%D8%B1%DB%8C-%D9%88-%D8%AE%D8%B1%D9%88%D8%AC-70-%D8%AF%D8%B1%D8%B5%D8%AF-%DA%A9%D8%A7%D9%84%D8%A7%D9%87%D8%A7%DB%8C-%D8%A7%D8%B3%D8%A7%D8%B3%DB%8C-%D8%AA%D8%AE%D9%84%DB%8C%D9%87-%D8%B4%D8%AF%D9%87-%D8%AF%D8%B1-%D8%A8%D9%86%D8%AF%D8%B1-%DA%86%D8%A7%D8%A8%D9%87%D8%A7%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T14:42:00+00:00"/>
    <meta property="og:title" content="بارگیری و خروج 70 درصد کالاهای اساسی تخلیه شده در بندر چابهار"/>
    <meta property="og:description" content="مدیرکل بنادر و دریانوردی سیستان و بلوچستان گفت: بندر چابهار با دارا بودن امتیازهایی نظیر تجهیزات پیشرفته تخلیه و بارگیری، اسکله هایی با قابلیت پذیرش کشتی های اقیانوس پیما و عدم انتظار نوبت کشتی نسبت به سایر بنادر از موقعیت ممتازی برای ورود بخشی از کالاهای اساسی کشور برخودار است."/>
  </head>
  <body>
    <article>
      <h1>بارگیری و خروج 70 درصد کالاهای اساسی تخلیه شده در بندر چابهار</h1>
      <h2>مدیرکل بنادر و دریانوردی سیستان و بلوچستان مطرح کرد:</h2>
      <address>
        <time datetime="2019-11-05T14:42:00+00:00">05 Nov 2019, 14:42</time>
      </address>
      <p>مدیرکل بنادر و دریانوردی سیستان و بلوچستان گفت: بندر چابهار با دارا بودن امتیازهایی نظیر تجهیزات پیشرفته تخلیه و بارگیری، اسکله هایی با قابلیت پذیرش کشتی های اقیانوس پیما و عدم انتظار نوبت کشتی نسبت به سایر بنادر از موقعیت ممتازی برای ورود بخشی از کالاهای اساسی کشور برخودار است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ بهروز آقایی در گفت وگو با <a href="http://asrehamoon.ir/">عصرهامون</a>، اظهار کرد: با توجه به ظرفیت پذیرش بخشی از کالاهای اساسی کشور در بزرگترین بندر اقیانوسی ایران، پیگیری های متعددی برای ورود کالاهای اساسی مورد نیاز استان های شرقی از طریق این اداره کل انجام شد. <br/><br/>وی افزود: در پی این پیگیری ها، برگزاری جلسات متعدد، بازدید مقام های کشوری و در نهایت ابلاغ وزارت صمت به 2 شرکت بزرگ دولتی مبنی بر انتقال 50 درصد کالاهای وارداتی خود از طریق بندر چابهار، از مهرماه امسال شاهد پهلوگیری کشتی های حامل کالای اساسی در این بندر بودیم.<br/><br/>مدیرکل بنادر و دریانوردی سیستان و بلوچستان بیان کرد: در این مدت 6 کشتی حامل کالای اساسی در مجموع با ظرفیت 340 هزار تن در این بندر پهلو گرفته و عملیات تخلیه و بارگیری نیز با نرم مثبتی در حال انجام است.<br/><br/>آقایی ادامه داد: با توجه به زیرساخت های مناسب تخلیه و بارگیری و به منظور جلوگیری از رسوب کالا و بهره مندی مردم از کالاهای وارداتی بیش از 70 درصد کالاهای تخلیه شده، بارگیری و از بندر خارج شده است.<br/><br/>وی با اشاره به ظرفیت تخلیه روزانه 12 هزار تن کالا در بندر چابهار و خروج 2 هزار و 500 تن کالای اساسی در روز خاطرنشان کرد: انتقال کالاهای اساسی از مسیر بندر چابهار باعث کاهش قیمت ها و ترافیک کشتی های در نوبت انتظار تخلیه در دیگر بنادر جنوبی کشور می شود.<br/><br/>وی در ادامه گفت: در فاز نخست طرح توسعه این بندر علاوه بر استحصال 203 هکتار از دریا، هزار و 700 متر اسکله با درافت 16.5- متر احداث شده که ممتازترین و بیشترین عمق برای پهلودهی کشتی ها نسبت به سایر بنادر کشور است. <br/><br/>آقایی با بیان این که عملیات فاز 2 طرح توسعه بندر شهید بهشتی نیز با استحصال 38 هکتار از دریا در مرحله تحکیم بستر در دست اجراست اضافه کرد: 30 دستگاه تجهیزات استراتژیک شامل 9 جرثقیل ساحلی و محوطه ای، 13دستگاه انواع تجهیزات تخلیه و بارگیری و 8 مکنده غلات با ظرفیت 600 تن بر ساعت نیز در این بندر مونتاژ و عملیاتی شده است.<br/><br/><br/>انتهای پیام/</p>
    </article>
  </body>
</html>