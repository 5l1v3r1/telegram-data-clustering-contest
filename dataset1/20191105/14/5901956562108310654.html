<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/kralj-prebave-241953"/>
    <meta property="og:site_name" content="Slovenske novice"/>
    <meta property="article:published_time" content="2019-11-05T14:25:00+00:00"/>
    <meta property="og:title" content="Kralj prebave"/>
    <meta property="og:description" content="Kaki blagodejno vpliva na naše zdravje, je rumene, oranžne ali rdečkaste barve, po obliki spominja na paradižnik. Prihaja iz Kitajske, kjer ga gojijo že dva tisoč let, in Japonske, raste tudi pr..."/>
  </head>
  <body>
    <article>
      <h1>Kralj prebave</h1>
      <h2>Kaki je bogat s C-vitaminom, od mineralov je v njem veliko kalija, ki je pomemben za zdravje srca, koristil naj bi tudi pri hemoroidih in težavah z želodcem.</h2>
      <address><time datetime="2019-11-05T14:25:00+00:00">05 Nov 2019, 14:25</time> by <a rel="author">U. S.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/24/1567336.jpg"/>
          <figcaption>GETTY IMAGES/ISTOCKPHOTOFOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/10/24/1567338.jpg"/>
          <figcaption>GETTY IMAGES/ISTOCKPHOTOLjudsko zdravilstvo kaki priporoča pri težavah s črevesjem in želodcem. FOTO: Guliver/Getty Images</figcaption>
        </figure>
      </slideshow>
      <p>Kaki blagodejno vpliva na naše zdravje, je rumene, oranžne ali rdečkaste barve, po obliki spominja na paradižnik. Prihaja iz Kitajske, kjer ga gojijo že dva tisoč let, in Japonske, raste tudi pri nas.<br/><br/>Je posebnega vonja, videza in sladkastega, medenega okusa, vsebuje sladkor, zlasti glukozo in fruktozo, precej prehranskih vlaknin, več antioksidantov, vitamine C, B2, B9, A, betakaroten, pa E in K, od mineralov pa kalcij, kalij, mangan, baker, fosfor.<br/>V ljudskem zdravilstvu je cenjen sadež, svežega ali pa njegov sok priporočajo pri težavah s črevesjem – pri (kroničnem) zaprtju, tudi pri hemoroidih (preprečuje trdo blato), v primeru slabe prebave in težav z želodcem ter gastroenteritisom. Mimogrede: kuhan sadež koristi v primeru diareje.<br/><br/>Kaki naj bi po prepričanju tradicionalne kitajske medicine uravnotežal energijo, priporoča se kot energijsko bogato živilo pri oslabljenem organizmu, ker vsebuje dosti sladkorja, ki daje energijo, se priporoča tudi pri fizični aktivnosti. Priporoča se slabokrvnim, ljudem z zamaščenimi jetri ali slabim delovanjem tega pomembnega organa, tudi pri težavah s suhim kašljem pomaga.</p>
      <figure>
        <img src="https://www.slovenskenovice.si/images/slike/2019/10/24/1567336.jpg"/>
        <figcaption>FOTO: Guliver/Getty Images<cite>GETTY IMAGES/ISTOCKPHOTO</cite></figcaption>
      </figure>
      <p>Ker vsebuje antioksidante, varuje organizem pred posledicami oksidativnega stresa, obenem antioksidanti krepijo odpornost telesa, ki se tako lažje brani pred boleznimi, k večji odpornosti pripomore tudi C-vitamin. Kaki je vir vitamina A, ki je pomemben za zdrav vid, vsebuje tudi lutein in zeaksantin, ki prav tako pomagata preprečevati bolezni oči. Pomaga v boju proti boleznim srca in ožilja, nižal naj bi visoki krvni tlak. Pomirjujoče vpliva na živce, jih sprošča in krepi. Svoj prostor je našel tudi v kozmetiki, uporaba je lahka: z žličko izdolbemo sočno meso in zmešamo ter kot masko nanesemo na očiščeno kožo obraza in vratu. Po petnajstih minutah speremo z mlačno vodo.</p>
      <blockquote>Pazimo, da je sadež zares zrel, le tak ima sladek okus.</blockquote>
      <p>Najboljši so sveži, kakije lahko uživamo tudi posušene, taki so zlasti dobrodošli pozimi. Vsebuje precej tanina, zaradi česar je lahko trpkega okusa, ta pa se izgubi, ko je sadež povsem zrel. Super je, da pri gojenju škropiv praktično ne uporabljajo. Zdaj je njihova sezona, prav zdaj zorijo, zato si jih le privoščite. </p>
    </article>
  </body>
</html>