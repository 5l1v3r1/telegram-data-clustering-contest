<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/slo-o-firemni-spionaz-nebo-jen-o-zoufaly-cin-soud-ostrava-data20191105.html"/>
    <meta property="og:site_name" content="Deník.cz"/>
    <meta property="article:published_time" content="2019-11-05T14:44:00+00:00"/>
    <meta property="og:title" content="Špionáž, nebo zoufalství? Soud v Ostravě řeší pokus krádeže firemních dat"/>
    <meta property="og:description" content="Případ údajné firemní špionáže začal v úterý rozplétat Krajský soud v Ostravě. Obžalovanými jsou dva muži, kteří měli podle státního zástupce políčeno na důležité interní informace společnosti z Moravskoslezského kraje, v níž kdysi pracovali."/>
  </head>
  <body>
    <article>
      <h1>Špionáž, nebo zoufalství? Soud v Ostravě řeší pokus krádeže firemních dat</h1>
      <address><time datetime="2019-11-05T14:44:00+00:00">05 Nov 2019, 14:44</time> by <a rel="author">Jaroslav Perdoch</a></address>
      <p>Pomocí speciálního softwaru se prý počátkem letošního roku snažili získat přístup k počítačové síti firmy, jež obchodovala s ložisky.</p>
      <p>Tím by se mimo jiné dostali k informacím o objednávkách, nákupních a prodejních cenách, nabídkách a poptávkách zákazníků a podobně. Do systému se chtěli nabourat prostřednictvím jejich známého, který ve firmě stále působil.</p>
      <p>Právě on měl zajistit nainstalování programu. Žalobce tvrdí, že dvojici by pak už nic nebránilo v tom, aby se z jakéhokoliv internetového prohlížeče dostala k informacím.</p>
      <figure>
        <img src="https://g.denik.cz/10/2c/pes_voditko_jablonec_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zlociny-a-soudy/divka-v-ostrave-vencila-psa-vystrelil-na-ni-muz-z-balkonu-20191105.html">Dívka v Ostravě venčila psa, vystřelil na ni muž z balkonu Přečíst článek ›</a>
      </aside>
      <p>Muži, který měl software spustit, slíbili odměnu dvacet tisíc korun. Stejnou částku by dostával za každý měsíc, když budou mít přístup do firemní databáze. Dotyčný ale vše oznámil zaměstnavateli, který kontaktoval policii.</p>
      <h3>KE KONKURENCI</h3>
      <p>Strůjcem plánu měl být muž (41 let), který ve firmě několik let působil. Podle svých slov z ní udělal prosperující společnost.</p>
      <p>„Já vyjel do republiky, sháněl zákazníky, jezdil za dodavateli a obstarával peníze,“ vypověděl u soudu muž, který pak senátu líčil, jak se postupně dostával do problémů s dalšími lidmi ze společnosti. Prý mu házeli klacky pod nohy a snažili se jej „vyšachovat“.</p>
      <p>Nakonec sám odešel a nastoupil ke konkurenční společnosti, která podnikala ve stejném oboru.</p>
      <h3>DOKUMENTY</h3>
      <p>Kvůli neshodám mu ale původní zaměstnavatel údajně odmítl dát dokumenty o ukončení práce, které potřeboval. Podobné potíže měl i druhý obžalovaný, který s ním odešel ke konkurenci. „Pak mě napadla ta idiotština, co jsme udělali,“ řekl muž.</p>
      <figure>
        <img src="https://g.denik.cz/57/85/lksvatomartinhusa17110915_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/oslava-svateho-martina-se-blizi-kam-na-husi-hody-v-ostrave-20191105.html">Oslava svatého Martina se blíží. Kam na husí hody v Ostravě? Přečíst článek ›</a>
      </aside>
      <p>Nainstalováním programu se údajně chtěli dostat pouze do konkrétní e-mailové schránky. „Chtěl jsem heslo k e-mailu, o kterém jsem byl stoprocentně přesvědčený, že tam ty dokumenty budou. Udělal jsem blbost, které lituji,“ řekl obžalovaný. Hlavní líčení pokračuje ve středu výslechy svědků. Mužům hrozí až pět let vězení.</p>
    </article>
  </body>
</html>