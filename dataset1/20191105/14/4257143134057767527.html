<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/05/napirend-elott-az-onkormanyzati-adossagtol-a-nyugdijas-szegenysegig"/>
    <meta property="og:site_name" content="infostart"/>
    <meta property="article:published_time" content="2019-11-05T14:25:00+00:00"/>
    <meta property="og:title" content="Napirend előtt: az önkormányzati adósságtól a nyugdíjas szegénységig"/>
    <meta property="og:description" content="Pécsi és budapesti ügyekről, valamint gazdasági témákról is beszéltek kedd reggel a képviselők az Országgyűlésben, napirend előtt."/>
  </head>
  <body>
    <article>
      <h1>Napirend előtt: az önkormányzati adósságtól a nyugdíjas szegénységig</h1>
      <address><time datetime="2019-11-05T14:25:00+00:00">05 Nov 2019, 14:25</time> by <a rel="author">Infostart / InfoRádió - Németh Zoltán</a></address>
      <h3>Pécsi és budapesti ügyekről, valamint gazdasági témákról is beszéltek kedd reggel a képviselők az Országgyűlésben, napirend előtt.</h3>
      <p>Pécs költségvetési ügyeiről beszélt a térség országgyűlési képviselője. Mellár Tamás felidézte, hogy Páva Zsolt korábbi pécsi fideszes polgármester néhány héttel az önkormányzati választás előtt 7 milliárd forintos megtakarításról beszélt. Az átadás–átvétel után azonban Péterffy Attila független polgármester a város pénzügyi főosztályáról azt a tájékoztatást kapta, hogy 18.2 milliárd forint adósság és 4,8 milliárd forint működési adóssággal rendelkezik Pécs városa - idézte a politikus.</p>
      <p>A Miniszterelnökség államtitkára szerint belső ellenzéki egyeztetésről és marakodásról szólt a felszólalás. Orbán Balázs ezt követően beszámolt arról, hogy 2010 után majdnem 1400 milliárd forint adósságtól szabadította meg a jelenlegi kormány az önkormányzatokat. Ezzel párhuzamosan fejlesztési programok is elindultak. "Mintha az lenne a politikai trükk, hogy ígérgettek a választási kampányban, de már akkor is tudták, hogy nem fogják tudni teljesíteni" - mondta az államtitkár.</p>
      <p>Az LMP-s Ungár Péter a gondoskodási válságot rótta fel a kormányzatnak az otthongondozási díjjal, valamint a szociális szférában dolgozók béremelésével összefüggésben. Szerinte a szociális szféra sztrájkja csak a sztrájktörvény rossz szabályai miatt nem tud megvalósulni.</p>
      <p>A kormány nevében válaszoló Rétvári Bence azt mondta: az elmúlt években több ezerrel növekedett azok száma, akik otthonápolási díjra jogosultak, míg 2002-höz képest 72 százalékkal emelkedett a szociális dolgozók bére, és az Emberi Erőforrások Minisztériumának parlamenti államtitkára hozzátette, a jövő évi költségvetés 142 milliárd forintnyi béremelési keretet tartalmaz.</p>
      <p>A szocialista Gurmai Zita a KSH-t idézve azt hangsúlyozta, hogy 2010 óta a nyugdíjas szegénység a duplájára emelkedett. A képviselő a baloldali kormányok által bevezetett vegyes indexálás visszaállítását javasolja, ami szerinte több pénzt jelentene a nyugdíjasoknak.</p>
      <p>Rétvári Bence válaszában közölte: míg az uniós átlag 14,2 százalék, Magyarországon ennek a kétharmada a szegénységnek kitett nyugdíjasok aránya.</p>
      <p>A napirend előtti felszólalások végén a fideszes Halász János a Pénzügyminisztérium államtitkárával, Tállai Andrással sorolta fel az elmúlt időszak gazdasági eredményeit, és hogy a jövőben a növekedés három pillérre épül: a munkaerő-tartalékok kihasználására, a termelőkapacitási és bővítési beruházásokra, valamint a hatékonyságot javító technológiai fejlesztésekre.</p>
      <p>
        <i>Nyitókép: MTI/Soós Lajos</i>
      </p>
      <p>
        <b>Kapcsolódó hang</b>
      </p>
      <p>Napirend előtti felszólalások</p>
      <figure>
        <audio src="https://infostart.hu/audio/00004/00004e6ab.mp3"/>
      </figure>
      <p> </p>
    </article>
  </body>
</html>