<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545169.html/%D8%A2%D8%BA%D8%A7%D8%B2-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%85%D9%88%D8%AC-%D8%AC%D8%AF%DB%8C%D8%AF-%D8%B1%DB%8C%D8%B2%D8%B4-%D9%85%D9%84%D8%AE-%D8%B5%D8%AD%D8%B1%D8%A7%DB%8C%DB%8C-%D8%AF%D8%B1-%D8%B3%DB%8C%D8%B3%D8%AA%D8%A7%D9%86-%D9%88%D8%A8%D9%84%D9%88%DA%86%D8%B3%D8%AA%D8%A7%D9%86-%D8%A8%DB%8C%D8%B4%D8%AA%D8%B1%DB%8C%D9%86-%D9%85%D9%84%D8%AE-%D8%B5%D8%AD%D8%B1%D8%A7%DB%8C%DB%8C-%D8%AF%D8%B1-%D9%81%D9%86%D9%88%D8%AC-%D9%85%D8%B4%D8%A7%D9%87%D8%AF%D9%87-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T14:37:00+00:00"/>
    <meta property="og:title" content="آغاز مبارزه با موج جدید ریزش ملخ صحرایی در سیستان وبلوچستان/بیشترین ملخ صحرایی در فنوج مشاهده شد"/>
    <meta property="og:description" content="رئیس سازمان جهاد کشاورزی سیستان وبلوچستان از آغاز مبارزه با موج جدید ریزش ملخ صحرایی در استان خبر داد."/>
  </head>
  <body>
    <article>
      <h1>آغاز مبارزه با موج جدید ریزش ملخ صحرایی در سیستان وبلوچستان/بیشترین ملخ صحرایی در فنوج مشاهده شد</h1>
      <h2>با فرا رسیدن فصل کشت و کار محصولات زراعی؛</h2>
      <address>
        <time datetime="2019-11-05T14:37:00+00:00">05 Nov 2019, 14:37</time>
      </address>
      <p>رئیس سازمان جهاد کشاورزی سیستان وبلوچستان از آغاز مبارزه با موج جدید ریزش ملخ صحرایی در استان خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamoon.ir/">عصرهامون</a>، غلام حیدر زورقی ظهر امروز در نشست ستاد گیاه پزشکی استان گفت: به دنبال بارندگی‌های اخیر در منطقه بلوچستان و براساس هشدار دبیر کمیسیون مبارزه با ملخ صحرایی فائو مبنی بر احتمال مهاجرت مجدد ملخ صحرایی از مناطق تولید مثل تابستانه در مرز بین کشورهای هند و پاکستان به سوی نوار ساحلی دریای عمان خصوصا جنوب استان سیستان و بلوچستان، متأسفانه در اوایل آبانماه سال‌جاری آفت ملخ صحرایی وارد بخشی از مناطق در شهرستان های چابهار ،سرباز، نیکشهر و فنوج  شد و در حال حاضر بیشترین ملخ صحرایی در شهرستان فنوج گزارش شده است.<br/><br/>وی افزود: با توجه به فرا رسیدن فصل کشت و کار محصولات زراعی و افزایش سبزینگی در مناطق جنوبی استان بر اثر بارندگی‌های ماه‎های قبل، حرکت ملخ‌های بالدار به این مناطق می‌تواند یک خطر جدی برای بخش کشاورزی محسوب شود.<br/><br/>وی تصریح کرد: در هجوم آفت ملخ صحرایی در اسفند ماه سال گذشته به استان، سازمان جهادکشاورزی استان با بسیج کلیه امکانات، درسطح ۲۱۱ هزار و ۵۳۵ هکتار با ملخ صحرایی مراتع و اراضی زراعی استان مبارزه و مانع آسیب رسانی به بخش کشاورزی در سیستان وبلوچستان شد.<br/><br/>رئیس سازمان جهاد کشاورزی استان با اشاره به رصد و ردیابی این آفت در شهرستان های جنوبی استان توسط کارشناسان حفظ نباتات سازمان، از همه بهره برداران بخش کشاورزی خواست در صورت مشاهده دستجات ملخ مراتب را به نزدیکترین مرکز جهاد کشاورزی اعلام کنند.<br/><br/>انتهای پیام/</p>
    </article>
  </body>
</html>