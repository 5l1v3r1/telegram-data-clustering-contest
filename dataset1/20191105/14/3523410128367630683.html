<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638358/%D8%AD%D9%88%D8%A7%D8%AF%D8%AB-%DA%A9%D9%86%D8%B3%D9%88%D9%84%DA%AF%D8%B1%DB%8C-%D8%A7%DB%8C%D8%B1%D8%A7%D9%86-%D8%AA%D9%88%D8%B7%D8%A6%D9%87-%D8%B1%DB%8C%D8%A7%D8%B6-%D9%88%D8%A7%D8%B4%D9%86%DA%AF%D8%AA%D9%86-%D9%88-%D8%AA%D9%84%E2%80%8C%D8%A2%D9%88%DB%8C%D9%88-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T14:51:00+00:00"/>
    <meta property="og:title" content="حوادث کنسولگری ایران، توطئه ریاض، واشنگتن و تل‌آویو است"/>
    <meta property="og:description" content="تحلیلگر مسائل سیاسی عراق بر این باور است که آمریکا و رژیم صهیونیستی در حال توطئه علیه عراق هستند و حوادث کنسولگری ایران نیز در همین ارتباط است."/>
  </head>
  <body>
    <article>
      <h1>
        <a href="https://www.bultannews.com/fa/news/638358/%D8%AD%D9%88%D8%A7%D8%AF%D8%AB-%DA%A9%D9%86%D8%B3%D9%88%D9%84%DA%AF%D8%B1%DB%8C-%D8%A7%DB%8C%D8%B1%D8%A7%D9%86-%D8%AA%D9%88%D8%B7%D8%A6%D9%87-%D8%B1%DB%8C%D8%A7%D8%B6-%D9%88%D8%A7%D8%B4%D9%86%DA%AF%D8%AA%D9%86-%D9%88-%D8%AA%D9%84%E2%80%8C%D8%A2%D9%88%DB%8C%D9%88-%D8%A7%D8%B3%D8%AA">حوادث کنسولگری ایران، توطئه ریاض، واشنگتن و تل‌آویو است</a>
      </h1>
      <h2>تحلیلگر مسائل سیاسی عراق بر این باور است که آمریکا و رژیم صهیونیستی در حال توطئه علیه عراق هستند و حوادث کنسولگری ایران نیز در همین ارتباط است.</h2>
      <address><time datetime="2019-11-05T14:51:00+00:00">05 Nov 2019, 14:51</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «<b>صالح العکیلی</b>» تحلیلگر مسائل سیاسی نسبت به توطئه جدید ایالات متحده <b>آمریکا</b> علیه <b>عراق</b> هشدار داد.</p>
      <p> </p>
      <p>العکیلی به پایگاه خبری «المعلومه» گفت که آمریکا رهبری طرح و سناریوی از پیش‌ تعیین شده‌ای را بر عهده دارد که بتواند مجددا سیطره نیروهای خود بر عراق و روند سیاسی در این کشور بازگرداند.</p>
      <p> </p>
      <p>وی تأکید کرد که «آنچه در کنسولگری ایران در کربلای مقدس رخ داد، به وضوح بیانگر اظهارات مایک پامپئو وزیر خارجه آمریکا و طرف اسرائیلی و عربستان است».</p>
      <p> </p>
      <p>این تحلیلگر سیاسی بر این باور است که آمریکا، اسرائیل و عربستان «به صورت مشترک، در این توطئه بزرگ و ایجاد هرج‌ومرج داخلی دست دارند».</p>
      <p> </p>
      <p>العکیلی خاطر نشان کرد که «ایجاد درگیری بین نیروهای امنیتی و تظاهرات‌کنندگان برای اجرای سناریوی از پیش آماده شده جهت ورود مجدد نیروهای آمریکایی به منطقه سبز، قابل پیش‌بینی بود».</p>
      <p> </p>
      <p>وی تصریح کرد که پس از این درگیری‌ها و ورود نظامیان آمریکایی به منطقه سبز، کودتای نظامی شکل می‌گیرد و بدین ترتیب عراق به فصل هفتم منشور سازمان ملل مجددا بازگردانده می‌شود.</p>
      <p> </p>
      <p>این کارشناس در پایان خاطر نشان کرد که آمریکا، اسرائیل و همپیمانانشان قصد دارند مجددا واشنگتن بر عراق تسلط یابد و این مسئله از طریق بازگرداندن عراق به فصل هفتم منشور سازمان ملل، صورت می‌گیرد و بدین ترتیب آمریکا می‌تواند بر مسائل سیاسی و امنیتی این کشور تسلط پیدا کند.</p>
      <p> </p>
      <p>در همین ارتباط، «قیس الخزعلی» دبیر کل جنبش «عصائب اهل الحق» عراق به حملات برخی از نفوذی‌ها به کنسولگری جمهوری اسلامی ایران در کربلا واکنش نشان داد (<a href="https://www.farsnews.com/news/13980814000078/%D9%88%D8%A7%DA%A9%D9%86%D8%B4-%D8%B3%DB%8C%D8%A7%D8%B3%D8%AA%D9%85%D8%AF%D8%A7%D8%B1-%D8%B9%D8%B1%D8%A7%D9%82%DB%8C-%D8%A8%D9%87-%D8%AD%D9%85%D9%84%D9%87-%D9%85%D8%B9%D8%AA%D8%B1%D8%B6%D8%A7%D9%86-%D8%A8%D9%87-%DA%A9%D9%86%D8%B3%D9%88%D9%84%DA%AF%D8%B1%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%DA%A9%D8%B1%D8%A8%D9%84%D8%A7"><b>+</b></a>) و گفت که آتش زدن دیوار کنسولگری ایران توسط عناصر محلی با بازتوئیت ترامپ رئیس جمهور آمریکا و ابراز احساسات وزیر خارجه رژیم صیهونیستی «بهترین دلیل آن چیزی است که شب گذشته درباره نقش اسرائیلی، آمریکایی و خلیجی گفتیم».</p>
      <p> </p>
      <p>درباره خروج عراق از فصل هفتم منشور سازمان ملل، وزارت امور خارجه این کشور، آذر سال 1396 اعلام کرد که طبق اعلام شورای امنیت، عراق از فصل هفتم شده است. </p>
      <p> </p>
      <p>بغداد تأکید کرد، بعد از سلسله موفقیت‌های دیپلماتیک که وزارت خارجه عراق محقق کرد، سرانجام تلاش‌ها با صدور قطعنامه شورای امنیت مبنی بر خروج عراق از فصل هفتم در خصوص برنامه نفت مقابل غذا به نتیجه رسید و عراق وضعیت طبیعی و جایگاه بین‌الملل خود را بازیافت.</p>
      <p> </p>
      <p>بعد از حمله رژیم صدام به کویت در سال 1990، شورای امنیت، عراق را تهدیدی برای امنیت و صلح جهانی قلمداد و آن را مشمول فصل هفتم منشور سازمان ملل کرد. فصل هفتم منشور سازمان ملل متحد، تنها فصلی است که به شورای امنیت، اجازه استفاده از قدرت نظامی را علیه کشوری می‌دهد که «صلح جهانی» را تهدید می‌کند. علاوه بر این، تمام دارایی‌های این کشور در بانک‌های بین‌المللی مسدود می‌شود. </p>
      <p> </p>
      <p>پیش‌تر این فصلِ منشور، اساس دخالت و اقدام نظامی سازمان ملل متحد در کره در سال ۱۹۵۰ در طی جنگ کره و استفاده از نیروهای چند ملیتی در عراق و کویت در سال ۱۹۹۱، اقدام نیروهای بین‌المللی علیه القاعده در افغانستان در سال ۲۰۰۱ و اقدام نیروهای بین‌المللی در لیبی در سال ۲۰۱۱ شده بود. </p>
      <p> </p>
      <p>انتهای پیام/</p>
    </article>
  </body>
</html>