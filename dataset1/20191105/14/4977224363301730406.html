<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sta.si/2694282/zaradi-obilnejsih-padavin-v-zahodni-in-osrednji-sloveniji-povecana-verjetnost-zemeljskih-plazov"/>
    <meta property="og:site_name" content="STA.si"/>
    <meta property="article:published_time" content="2019-11-05T14:20:39+00:00"/>
    <meta property="og:title" content="Zaradi obilnejših padavin v zahodni in osrednji Sloveniji povečana verjetnost zemeljskih plazov"/>
    <meta property="og:description" content="Zaradi obilnejših padavin, ki so po razmeroma suhem oktobru Slovenijo dosegle v začetku novembra, imajo nekatere reke velike pritoke. Kot opozarjajo na Geološkem zavodu Slovenije, je v zahodni in osrednji Sloveniji povečana tudi verjetnost zemeljskih plazov."/>
  </head>
  <body>
    <article>
      <h1>Zaradi obilnejših padavin v zahodni in osrednji Sloveniji povečana verjetnost zemeljskih plazov</h1>
      <address>
        <time datetime="2019-11-05T14:20:39+00:00">05 Nov 2019, 14:20</time>
      </address>
      <p>
        <i>Ljubljana, 5. novembra - Zaradi obilnejših padavin, ki so po razmeroma suhem oktobru Slovenijo dosegle v začetku novembra, imajo nekatere reke velike pritoke. Kot opozarjajo na Geološkem zavodu Slovenije, je v zahodni in osrednji Sloveniji povečana tudi verjetnost zemeljskih plazov.</i>
      </p>
      <figure>
        <img src="https://www.sta.si/foto/630,420,6,554266"/>
        <figcaption>Krško. Zemeljski plaz.<cite>Foto: Nebojša Tejić/STA Arhiv STA</cite></figcaption>
      </figure>
      <p>Po navedbah geološkega zavoda lahko do pojavljanja zemeljskih plazov pride tudi v ostalih predelih Slovenije. Verjetnost se bo povečevala sorazmerno s količino padavin. Prebivalcem na teh območjih in predvsem tam, kjer so se v preteklosti že pojavljali zemeljski plazovi, svetujejo, naj bodo pozorni na dogajanja v tleh nad in pod objekti, zgrajenimi na pobočjih ali tik ob njih. Še posebej naj bodo pozorni na sveže razpoke v opornih zidovih, posedanje in zdrse zemljine ter tudi na znake zamakanja vode na zemljišču.</p>
      <p>Agencija RS za okolje (Arso) pa je že dopoldne poročala o velikih pretokih rek s povirjem v Julijskih Alpah, v Kamniško Savinjskih Alpah, v Idrijsko Cerkljanskem in Škofjeloškem hribovju ter v porečju Vipave. Naraščajo tudi reke ponekod drugod po Sloveniji, zlasti v osrednji in južni Sloveniji lahko pride tudi do razlivanj posameznih rek. Te bodo po napovedih največje pretoke dosegle v večernih urah in v noči na sredo. Ob močnejših krajevnih nalivih lahko hitro narastejo tudi hudourniški vodotoki.</p>
      <p>Reke v zgornjem Posočju se postopno umirjajo, naraščajo pa reke na območju Bohinja. Gladina Bohinjskega jezera je v zadnjih dveh dneh narasla za dober meter in pol in še narašča, je Arso objavil na Twitterju. V zaledju jezera je v tem času ponekod padlo tudi prek 400 mm dežja. Glavnina padavin se je sedaj pomaknila v južno Slovenijo, tudi tam reke naraščajo, možna so razlivanja.</p>
      <p>Vremenoslovci tudi za popoldan napovedujejo oblačno vreme s pogostimi padavinami, predvsem na zahodu bodo nevihte, krajevno tudi dolgotrajnejši nalivi. Pihal bo okrepljen južni do jugozahodni veter, ob morju jugo. Dež bo v prvem delu noči večinoma ponehal. V sredo bo na vzhodu deloma sončno in povečini suho vreme, drugod bodo občasno krajevne padavine, deloma plohe, na zahodu tudi kakšna nevihta.</p>
      <related>
        <h4>Povezani članki</h4>
        <a href="https://www.sta.si/2693972/noc-prinasa-obilnejse-padavine"/>
        <a href="https://www.sta.si/2693959/ponoci-nad-slovenijo-obilnejse-padavine"/>
        <a href="https://www.sta.si/2693926/vreme-oblacno-in-dezevno"/>
        <a href="https://www.sta.si/2693750/neurje-na-jugozahodu-francije-terjalo-smrtno-zrtev-desettisoci-brez-elektrike"/>
        <a href="https://www.sta.si/2693639/zaradi-dezja-in-vetra-policija-poziva-k-previdni-in-prilagojeni-voznji"/>
        <a href="https://www.sta.si/2692724/poplave-bodo-do-sredine-stoletja-ogrozale-300-milijonov-ljudi"/>
        <a href="https://www.sta.si/2690651/vlada-za-prednostno-sanacijo-po-februarskih-poplavah-namenja-pet-milijonov-evrov"/>
        <a href="https://www.sta.si/2679433/na-obmocju-zagreba-mocan-dez-povzrocil-stevilne-tezave"/>
      </related>
    </article>
  </body>
</html>