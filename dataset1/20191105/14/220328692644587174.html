<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/btr-na-turne-v-sashch-i-kanada-405945.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T14:43:00+00:00"/>
    <meta property="og:title" content="Б.Т.Р. тръгват на турне в САЩ и Канада"/>
    <meta property="og:description" content="Музикантите ще представят новия си албум „Невидими стени 2019“"/>
  </head>
  <body>
    <article>
      <h1>Б.Т.Р. тръгват на турне в САЩ и Канада</h1>
      <address><time datetime="2019-11-05T14:43:00+00:00">05 Nov 2019, 14:43</time> by <a rel="author">Агенция Стандарт</a></address>
      <p>Турнето на Б.Т.Р. в Северна Америка, в което музикантите ще представят последния си албум „Невидими стени“, стартира на 8 ноември. Началната спирка за първия от 14-те концерта е  Минеаполис, следват Чикаго, Вашингтон, Ню Йорк,  Хюстън, Финикс, Лас Вегас, Сан Франциско, Чикаго, Денвър, Ванкувър, Калгари, Торонто - и на 1 декември е финалът в Монреал. Това е втори гастрол за групата в Щатите и Страната на кленовия лист.  Първият, през 2015-а, премина при огромен интерес – бисове, срещи с почитателите си до заранта и задокеанска премиера на албума „Защо“. Момчетата пазят спомена за пълните зали с много български знамена и публиката, която пее „Спасение“. Четири години по-късно рокаджиите в състав - Атанас Пенев /вокали/, Славчо Николов /китари, вокали/, Иван Калфов /бас китара/, Илиян Диков /барабани/ ще представят и 12-ия си студиен албум.  Групата изпраща 2019-а с европейско турне с 13 представления в Германия, Чехия, Франция, Италия и Испания, национална лятна обиколка „Невидими стени 2019“ в десетки градове, видеоклипове в стилистиката на киното на  „Никога преди“ и „Тези дни“ . От 2019-а в учебниците по музика е включен пилотният сингъл „Моята сила“ от албума „Невидими стени“.  Музиката и текстът са на  Славчо Николов, аранжиментът е на Б.Т.Р.</p>
      <p>Както във всички въздействащи и с послание текстове на Славчо Николов от репертоара на рок бандата, „Моята сила“ и лентата със сюжет на екшън драма с режисьор Асен Блатечки, е в плейлистата и на тийнеджърите, и на поколенията преди тях. </p>
    </article>
  </body>
</html>