<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/kulya-zrikoshetila-vid-kamenya-truba-rozpoviv-yak-stalosya-vbivstvo-5-richnogo-hlopchika-u-pereyaslavi-637871.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T14:40:39+00:00"/>
    <meta property="og:title" content="Куля зрикошетила від каменя. Труба розповів, як сталося вбивство хлопчика у Переяславі"/>
    <meta property="og:description" content="Зброя та кулі належали одному з правоохоронців, сказав Труба, кожен з них знав, що «місцевість прострілюється»"/>
  </head>
  <body>
    <article>
      <h1>Куля зрикошетила від каменя. Труба розповів, як сталося вбивство хлопчика у Переяславі</h1>
      <address>
        <time datetime="2019-11-05T14:40:39+00:00">05 Nov 2019, 14:40</time>
      </address>
      <h4>Зброя та кулі належали одному з правоохоронців, сказав Труба, кожен з них знав, що «місцевість прострілюється»</h4>
      <p>Постріл, який вбив малолітнього Кирила Тлявова у Переяславі-Хмельницькому на Київщині, був здійснений правоохоронцем – куля зрикошетила від каменя.</p>
      <p>Про це 5 листопада під час брифінгу заявив директор ДБР Роман Труба.</p>
      <p>За словами Труби, учасниками трагічних подій було троє дорослих, з яких двоє — правоохоронці, інспектор і поліцейський. Четвертий — неповнолітній, 16-річний син поліцейського.</p>
      <p>31 травня з 13:00 по 15:45 всі знаходились на подвір’ї поліцейського, вживали спиртні напої, розповів директор ДБР. З його слів, всі домовились про постріли з вогнепальні зброї по заздалегідь заготовлених мішенях.</p>
      <p>Зброя та кулі належали одному з правоохоронців, сказав Труба, кожен з них знав, що «місцевість прострілюється».</p>
      <p>«О 15:36 інспектор поліції вистрілив по мішені, яка знаходилась на траєкторії між двома будинками. Куля пролетіла на 52 метри, вцілила у верхівку каменя, здійснила рикошет, пролетіла ще 33 м і влучила в голову хлопчика», - повідомив Труба.</p>
      <p>З його слів, у той час, коли чоловіки стріляли по мішенях, біля подвір’я, окрім Кирила, перебувало ще троє дітей.</p>
      <p>Нагадаємо, 31 травня  до травматологічного відділення Переяслав-Хмельницької лікарні звернулися батьки п’ятирічного хлопчика з попереднім діагнозом відкрита черепно-мозкова травма. <a href="https://glavcom.ua/kyiv/news/pid-kijevom-pyatirichniy-ditini-vistrelili-v-golovu-598540.html">У дитини було виявлене кульове поранення</a>, яке спричинило перелом кісток черепа та пошкодження головного мозку.</p>
      <p>3 червня <a href="https://glavcom.ua/kyiv/news/pomer-hlopchik-poraneniy-policeyskimi-u-pereyaslav-hmelnickomu--599005.html">хлопчик помер у лікарні.</a></p>
      <p>Поліція <a href="https://kv.npu.gov.ua/news/Informacziya/policzejski-kijivshhini-provodyat-rozsliduvannya-za-faktom-poranennya-5-richnogo-xlopchika/">заявляла</a>, що їм вдалося встановити обставини події, виявити предмети та інші речові докази, які можуть свідчити про те, що дитина начебто отримала травму голови внаслідок випадкового пострілу.  Пізніше у Держбюро розслідувань встановили, що до нанесення вогнепальних ушкоджень дитині причетні <a href="https://glavcom.ua/country/criminal/vistriliti-v-golovu-ditini-na-kijivshchini-mogli-policeyski-dbr-598564.html">два працівники Переяслав-Хмельницького відділення Нацполіції</a>.</p>
      <p>Як відомо, обох поліцейських, підозрюваних у вбивстві 5-річного хлопчика у Переяславі-Хмельницькому, <a href="https://glavcom.ua/news/vbivstvo-hlopchika-oboh-policeyskih-zvilnili-zi-sluzhbi-599663.html">звільнили зі служби.</a></p>
      <p>18 липня суд <a href="https://glavcom.ua/kyiv/news/vbivstvo-hlopchika-v-pereyaslav-hmelnickomu-areshtovaniy-tretiy-pidozryuvaniy-611285.html">арештував третього підозрюваного</a> у справі вбивства Кирила Тлявова.</p>
      <p>Голосіївський районний суд Києва 19 липня обрав запобіжний захід четвертому підозрюваному у кримінальному провадженні щодо вбивства п’ятирічного хлопчика  – <a href="https://glavcom.ua/kyiv/news/vbivstvo-hlopchika-v-pereyaslav-hmelnickomu-sud-vidpraviv-nepovnolitnogo-pid-nichniy-domashniy-aresht-611627.html">16-річному неповнолітньому.</a></p>
      <footer>Джерело: <a href="http://www.unn.com.ua/">УНН</a></footer>
      <related>
        <a href="https://glavcom.ua/news/ubivstvo-pyatirichnogo-kirila-tlyavova-pidozryuvanih-policeyskih-zalishili-pid-vartoyu-616363.html"/>
        <a href="https://glavcom.ua/news/pidozryuvaniy-u-vbivstvi-ditini-v-pereyaslavi-policeyskiy-trichi-uniknuv-rotaciji-na-donbas-599978.html"/>
        <a href="https://glavcom.ua/country/society/vbivstvo-hlopchika-u-pereyaslavi-avakov-zustrivsya-z-rodinoyu-zagibloji-ditini--599308.html"/>
      </related>
    </article>
  </body>
</html>