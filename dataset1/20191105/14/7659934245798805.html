<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1977496/irak%E2%80%99ta-kan-akmaya-devam-ediyor-internet-eri%C5%9Fimi-yine-kesildi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-05T14:30:00+00:00"/>
    <meta property="og:title" content="Irak’ta kan akmaya devam ediyor: İnternet erişimi yine kesildi"/>
    <meta property="og:description" content="Irak güvenlik güçlerinin dün gece geç saatlerde ülkenin güneyinde düzenlenen gösterilerde eylemcilerin üzerine ateş açtığı ifade edilirken, polis ve sağlık kaynakları, çıkan olaylarda en az iki kişinin hayatını kaybettiğini söyledi. Iraklılar gösteri"/>
  </head>
  <body>
    <article>
      <h1>Irak’ta kan akmaya devam ediyor: İnternet erişimi yine kesildi</h1>
      <address>
        <time datetime="2019-11-05T14:30:00+00:00">05 Nov 2019, 14:30</time>
      </address>
      <p>Irak güvenlik güçlerinin dün gece geç saatlerde ülkenin güneyinde düzenlenen gösterilerde eylemcilerin üzerine ateş açtığı ifade edilirken, polis ve sağlık kaynakları, çıkan olaylarda en az iki kişinin hayatını kaybettiğini söyledi. Iraklılar gösterilere katılmaya devam ederken, ülkede internetin yeniden kesildiği ifade edildi.<br/><br/>Reuters’a konuşan kaynaklar, güvenlik güçlerinin ülkenin güneyinde bulunan Nasiriye kentinin 45 kilometre kuzeyinde bulunan Şhatra’da göstericilere ateş açması sonucu 2 kişinin öldüğünü, 12 kişinin ise yaralandığını aktardı. Hastane kaynakları, iki kişinin kafasına isabet eden mermi sonucu hayatını kaybettiğini belirtti.<br/><br/><b>Ölü ve yaralı sayısı artıyor</b><br/><br/>Kaynaklar, göstericilerin üst düzey bir devlet görevlisinin evine zorla girmeye çalıştığını iddia ederken, güvenlik güçlerinin Umm Kasr Limanı’nın ana girişinde bulunan göstericilere ateş açması sonucu bir göstericinin hayatını kaybettiğini, 34 kişinin ise yaralandığını ifade etti.<br/><br/>Oturma eylemleri, geçtiğimiz Çarşamba gününden bu yana Basra kentindeki Umm Kasr Limanı faaliyetlerinin durmasına sebep oldu.<br/><br/><b>Sokağa çıkma yasağı</b><br/><br/>Basra’da bulunan güvenlik görevlileri, kalabalığın dağılması için dün akşam saat 22:00’da sokağa çıkma yasağı ilan ederken, gerektiği takdirde yasağa uymayanlara yönelik güç kullanacakları yönünde uyarıda bulundu.<br/><br/>Dün akşam başkent Bağdat’ta da en az 6 gösterici hayatını kaybederken, bir gösterici de Shatra’da yaşamını yitirdi.<br/><br/>Birleşmiş Milletler Irak Özel Temsilcisi Jeanine Hennis-Plasschaert dün akşam Twitter hesabından yaptığı paylaşımda “Irak’ta devam eden şiddet nedeniyle dehşete düşüyorum. Şiddet şiddeti çekiyor, barışçıl gösteri düzenleyen protestocular korunmak zorunda. Ulusal diyalog için önemli bir zaman” ifadelerini kullandı.<br/><br/><b>İnternet erişimi kesildi</b><br/><br/>AFP’nin haberine göre, Iraklı yetkililer bugün, başkentteki hükümet binalarının yakınlarında yaşanan çatışmaların ardından Bağdat ve ülkenin güney kentlerinde internet bağlantısını kesti.<br/><br/>Siber güvenlik ve internet erişimi sorunlarını yakından takip eden NetBLocks kuruluşu, “internet kesintisinin gösterilerin başlamasından bu yana Irak hükümeti tarafından getirilen en kötü kısıtlamalar“ olduğunu açıkladı.<br/><br/>Yetkililer, geçtiğimiz ay patlak veren gösterilerde de iki hafta boyunca interneti keserken, sosyal medya uygulamalarına bazı kısıtlamalar getirmişti.<br/><br/>Irak’ta yaşanan ikinci protesto dalgasında “rejimin devrilmesi” gibi sloganlar atılırken, 24 Ekim’den itibaren Irak sokaklarında barışçıl sivil itaatsizlik eylemleri düzenleniyor.<br/><br/><b>Halk, İran’a tepkili</b><br/><br/>Irak sokaklarına dökülen göstericiler, rejimin yıkılmasını talep ederken, İran’ı ülkede “siyasi sistemin” arkasında olmakla suçluyor. Son günlerde hükümetin devrilmesini talep eden sloganlar atan göstericiler, ABD ile birlikte Irak siyasetine nüfuz etmiş İran’a sert eleştirilerde bulunuyor.<br/><br/>İran Devrim Muhafızları Kudüs Gücü Komutanı Kasım Süleymani’nin sık sık Irak’ı ziyaret etmesi, İran Dini Lideri Ali Hamaney’in gösterilerin arkasında ‘dış güçlerin’ bulunduğunu belirten demeçleri, göstericilerin öfkesine sebep oluyor.<br/><br/>AFP’nin yayınladığı rakamlara göre, 1 Ekim’den bu yana Irak’ta devam eden protesto gösterilerinde şimdiye dek 270 kişi hayatını kaybederken, yetkililer, yaklaşık bir haftadır devam eden gösterilerde ölü ve yaralı sayısına ilişkin açıklama yapmıyor.</p>
    </article>
  </body>
</html>