<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dolenjskilist.si/2019/11/05/228138/novice/posavje/Postelja_v_Galeriji/"/>
    <meta property="og:site_name" content="Dolenjski list"/>
    <meta property="article:published_time" content="2019-11-05T14:00:00+00:00"/>
    <meta property="og:title" content="Postelja v Galeriji"/>
    <meta property="og:description" content="V Galeriji Krško bodo drevi odprli razstavo Postelja Nataše Skušek, vizualne umetnice srednje generacije, ki je po temeljni izobrazbi kiparka, v svojem..."/>
  </head>
  <body>
    <article>
      <h1>Postelja v Galeriji</h1>
      <address><time datetime="2019-11-05T14:00:00+00:00">05 Nov 2019, 14:00</time> by <a rel="author">M. Ž.</a></address>
      <p><b>Krško</b> - V Galeriji Krško bodo drevi odprli razstavo Postelja Nataše Skušek, vizualne umetnice srednje generacije, ki je po temeljni izobrazbi kiparka, v svojem umetniškem ustvarjanju pa prehaja med različnimi mediji in praksami. Na ogled bo do 9. februarja prihodnje leto.</p>
      <p>»Ukvarja se s skulpturo, instalacijo, videom, fotografijo, grafiko, performansom in intervencijami v javnem prostoru. V svojem delu se osredotoča na raziskovanje temeljnih postavk kulturne paradigme zahodnega človeka, zlasti tistih, ki se navezujejo na reprodukcijo – to so razmerje med spoloma, erotika, spolnost, telo, materinstvo, družina, prehranjevanje, pridelava hrane in podobno – in v tem okviru še posebej na problematiko, povezano z možnostmi samouresničitve ženske skozi družbeno, kulturno in osebno realizacijo,« so delo Nataše Skušek orisali v Kulturnem domu Krško.</p>
      <p>Na tokratni razstavi, pripravljeni posebej za Galerijo Krško, ki je nekdanja cerkev, raziskuje možnosti intimnega razmerja v sodobni odtujeni družbi. »Sestavljena je iz treh delov. Osrednji del instalacije, postavljen na mestu, kjer v cerkvi navadno stoji oltar, predstavlja lesena postelja. Vzmetnica je oblečena v rjuho z ročno izvezenimi kratkimi zgodbami, na njej pa je bela posteljnina, odišavljena z osvežujočo aromo. Instalacijo dopolnjujeta dva ločena dela, postavljena v apsidah, kjer so v cerkvah navadno stali stranski oltarji. Na eni strani je preprosta omarica s skledo vode, vrčem in brisačo, na drugi podstavek s kozarcem, napolnjenim z rdečim vinom,« je o razstavi zapisala njena kustosinja umetnostna zgodovinarka in filozofinja Mojca Grmek.</p>
    </article>
  </body>
</html>