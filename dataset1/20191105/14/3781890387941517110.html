<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740157"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T14:20:00+00:00"/>
    <meta property="og:title" content="โจรมือใหม่ควงปืนบุก'TMB' ไม่ถึง1นาทีชิงเงิน2แสนหนี"/>
    <meta property="og:description" content="คนร้ายบุกเดี่ยวธนาคารทหารไทย ภายในห้างคริสตัล เอสบี ราชพฤกษ์ เมืองนนท์ โชว์ปืนขู่ชิงเงิน 2 แสนหลบหนี วงจรปิดจับภาพได้ ตำรวจเร่งล่าคาดไม่ใช่มืออาชีพ"/>
  </head>
  <body>
    <article>
      <h1>โจรมือใหม่ควงปืนบุก'TMB' ไม่ถึง1นาทีชิงเงิน2แสนหนี</h1>
      <address>
        <time datetime="2019-11-05T14:20:00+00:00">05 Nov 2019, 14:20</time>
      </address>
      <p>
        <b>คนร้ายบุกเดี่ยวธนาคารทหารไทย ภายในห้างคริสตัล เอสบี ราชพฤกษ์ เมืองนนท์ โชว์ปืนขู่ชิงเงิน 2 แสนหลบหนี วงจรปิดจับภาพได้ ตำรวจเร่งล่าคาดไม่ใช่มืออาชีพ</b>
      </p>
      <p>เมื่อวันที่ 5 พ.ย. พล.ต.ต.ไพศาล วงศ์วัชระมงคล ผบก.ภ.จว.นนทบุรี พ.ต.อ.ศิริวัฒน์ โมรานนท์ ผกก.สส.ภ.จว.นนทบุรี พ.ต.อ.ศักดิเดช กัมพลานุวงศ์ ผกก.สภ.บางกรวย พร้อมกำลังเจ้าหน้าที่ตำรวจเข้าตรวจสอบธนาคารทหารไทย ที่ตั้งอยู่ภายในห้างคริสตัล เอสบี ราชพฤกษ์ หมู่ 1 ถนนราชพฤกษ์ ต.บางขนุน อ.บางกรวย จ.นนทบุรี หลังเกิดเหตุคนร้ายชิงทรัพย์เงินสด 2 แสนบาท โดยกล้องวงจรปิดจับภาพคนร้ายได้เวลา 13.34 น. เป็นชาย 1 คน สวมเสื้อยืดแขนสั้นสีเทา สวมผ้าปิดปากสีขาว เดินมาจากด้านหน้าห้าง ตรงเข้ามาที่ธนาคารจากนั้นกดบัตรคิวแล้วไปนั่งรอโดยขณะนั้นในธนาคารไม่มีลูกค้า ต่อมาเดินมาที่เคาน์เตอร์ยื่นจดหมายและถุงผ้าสีขาวไปที่เคาน์เตอร์พนักงาน มือขวาจับอาวุธปืนที่เอว หลังได้เงินรีบวิ่งออกจากธนาคารไป</p>
      <figure>
        <img src="https://www.dailynews.co.th/admin/upload/20191105/news_muwbfgflTH205647_533.jpg?v=201911060510?v=2126"/>
      </figure>
      <p>    <br/>จากการสอบสวนทราบว่า ขณะเกิดเหตุมีพนักงานที่เคาน์เตอร์ 2 คน และพนักงานตามโต๊ะ คนร้ายมาคนเดียวเดินเข้ามากดบัตรคิวและได้คิวเลยเนื่องจากไม่มีลูกค้า จากนั้นคนร้ายเดินมาที่เคาน์เตอร์และยื่นกระดาษที่มีข้อความว่า "ส่งเงินมา ผมมีอาวุธปืน" หลังจากได้เงินสดไปจำนวน 2 ปึก ปึกละ 1 แสนบาท รวมเป็นเงิน 2 แสนบาท คนร้ายได้หลบหนีไปโดยใช้เวลาก่อเหตุไม่ถึง 1 นาที เบื้องต้นเจ้าหน้าที่ตำรวจได้นำตัวพนักงานธนาคารในขณะเกิดเหตุเข้าสอบปากคำ และตรวจสอบภาพจากกล้องวงจรปิดภายในห้างดังกล่าวพบว่า คนร้ายขับขี่รถจยย.สีขาว ไม่ทราบรุ่นและทะเบียน ขับมาจอดข้างต้นไม้ด้านหน้าห้าง และคาดว่าคนร้ายไม่น่าจะใช่มืออาชีพ ซึ่งจะได้รวบรวมพยานหลักฐานและติดตามตัวมาดำเนินคดีต่อไป</p>
    </article>
  </body>
</html>