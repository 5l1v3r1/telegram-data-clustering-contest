<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/prezidentt-nagradi-menidzhrt-na-2019-ta-405939.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T14:16:00+00:00"/>
    <meta property="og:title" content="Президентът награди мениджъра на 2019 г."/>
    <meta property="og:description" content="Това е Светла Несторова от &quot;Булстрад&quot;"/>
  </head>
  <body>
    <article>
      <h1>Президентът награди мениджъра на 2019 г.</h1>
      <address><time datetime="2019-11-05T14:16:00+00:00">05 Nov 2019, 14:16</time> by <a rel="author">сс</a></address>
      <p>Бизнесът трябва да поеме водещата роля за излизане от социалната криза, призова президентът Румен Радев на церемония, на която бяха отличени финалистите от конкурса „Мениджър на годината – 2019“. Това съобщиха от прессекретариата на държавния глава.</p>
      <p>Президентът обяви победителя от 12-ото издание на надпреварата за успешни бизнес ръководители, организирано от списание „Мениджър“. Президентът връчи кристалната статуетка на Светла Несторова, главен изпълнителен директор, председател на УС на 3ЕАД "Булстрад живот Виена иншурънс груп".</p>
      <p>По думите на държавния глава развитието на човешкия фактор е от ключово значение за четвъртата индустриална революция. България се нуждае от икономическа среда с високи стандарти и постижения и от пример, с който все повече хора и институции се съобразяват.</p>
      <p>Президентът открои приноса на компаниите, които инвестират в капитала на българската нация и създават възможности и перспективи за младите хора.</p>
      <p>Румен Радев напомни, че страната ни е с ограничени природни, човешки, финансови и икономически ресурси, но в същото време с огромни демографски и социални проблеми. Като най-ефективен начин за тяхното решаване, държавният глава посочи развитието на силна икономика и високи, устойчиви и догонващи темпове на растеж.</p>
      <p>По думите му постигането на тези амбициозни цели изисква личности, които знаят как в една динамична среда да ръководят сложни процеси, бързо да превръщат информацията в знание, а знанието в мъдрост и да гледат към бъдещето.</p>
      <p> </p>
      <p>    </p>
      <p> </p>
      <p> </p>
    </article>
  </body>
</html>