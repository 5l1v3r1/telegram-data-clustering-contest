<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425190/askhsh-etoimothtas-ypshloy-symbolismoy-me-pragmatika-pyra-sto-kastelorizo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T14:05:01+00:00"/>
    <meta property="og:title" content="Άσκηση ετοιμότητας υψηλού συμβολισμού με πραγματικά πυρά στο Καστελόριζο"/>
    <meta property="og:description" content="«Αστακός» το ακριτικό σύμπλεγμα. Κάθε φορά που οι Τούρκοι επιχειρούν να δοκιμάσουν τα αντανακλαστικά της Διοίκησης Άμυνας Νήσου Μεγίστης παίρνουν άμεση και δυναμική απάντηση."/>
  </head>
  <body>
    <article>
      <h1>Άσκηση ετοιμότητας υψηλού συμβολισμού με πραγματικά πυρά στο Καστελόριζο</h1>
      <address>
        <time datetime="2019-11-05T14:05:01+00:00">05 Nov 2019, 14:05</time>
      </address>
      <p>
        <b>«Αστακός» το ακριτικό σύμπλεγμα. Κάθε φορά που οι Τούρκοι επιχειρούν να δοκιμάσουν τα αντανακλαστικά της Διοίκησης Άμυνας Νήσου Μεγίστης παίρνουν άμεση και δυναμική απάντηση.</b>
      </p>
      <p>Άσκηση ετοιμότητας υψηλού συμβολισμού με πραγματικά πυρά από τη φρουρά των νησιών του συμπλέγματος σήμερα Τρίτη και αύριο Τετάρτη.</p>
      <p>Φωτιά αναμένεται να πάρουν τα «άρματα» των υπερασπιστών του ακριτικού μας συμπλέγματος τα επόμενα δύο εικοσιτετράωρα. Το λιμεναρχείο Μεγίστης ενημέρωσε κατοίκους, ψαράδες και ιδιοκτήτες σκαφών ότι στη θαλάσσια περιοχή μεταξύ Μεγίστης και Ρω θα εκτελεστούν πυρά από το σύνολο σχεδόν του οπλισμού που υπάρχει πάνω στα νησιά.</p>
      <p>Όπλα ευθυτενούς και καμπύλης τροχιάς θα πλήξουν στόχους στη θάλασσα δυτικά της Μεγίστης και νότια της Ρω σε απόσταση 10 και 5 χιλιομέτρων αντίστοιχα.</p>
      <p>Ήδη η ΔΑΝ Μεγίστης έχει προχωρήσει σε προετοιμασίες για την άσκηση με συμμετοχή ολόκληρης της δύναμης που προστατεύει τα ακριτικά νησιά.</p>
      <p>Έπειτα από αρκετά χρόνια η φρουρά των νησιών θα πραγματοποιήσει τέτοιου είδους άσκηση με ευρεία χρήση πυρών σε θαλάσσια περιοχή.</p>
      <p>Μια κίνηση σπουδαίας σημασίας σε μια περίοδο που η Άγκυρα δεν σταματά να αμφισβητεί τα ελληνικά κυριαρχικά δικαιώματα στην περιοχή.</p>
      <p>Και με συνεχείς παράνομες navtex επιχειρεί να δημιουργήσει εντυπώσεις αλλά και να καταγράψει δήθεν στρατιωτική δραστηριότητα στην ευρύτερη θαλάσσια περιοχή της θάλασσας του Καστελόριζου.</p>
      <p>Πρόκειται για άσκηση η οποία εγκρίθηκε από το ΓΕΕΘΑ και θα εκτελεστεί από τη φρουρά των νησιών υπό την εποπτεία της 95ης ΑΔΤΕ στη Ρόδο και του καταδρομέα διοικητή της, υποστράτηγου Νίκου Φλάρη.</p>
      <p>Τα τελευταία χρόνια η άμυνα των τριών νησιών του συμπλέγματος-Μεγίστη, Ρω και Στρογγύλη- έχει ενισχυθεί σημαντικά τόσο σε υλικά μέσα και οπλικά συστήματα όσο και σε έμψυχο δυναμικό και μάλιστα εξαιρετικά υψηλών επιχειρησιακών δυνατοτήτων.</p>
      <p>Τα μικρά αλλά τόσο σημαντικά νησιά στην εσχατιά της χώρας μας έχουν μετατραπεί σε φρούρια στο πλαίσιο του δυνατού.</p>
      <p>Όσες φορές οι επιτελείς της Τουρκίας προσπάθησαν να τσεκάρουν τον βαθμό ετοιμότητας των φρουρών και στα τρία νησιά διαπίστωσαν ότι όχι απλά «έχουν γνώσιν οι φύλακες» αλλά και την αποφασιστικότητα να αντιδράσουν δυναμικά εφόσον χρειαστεί.</p>
      <p>
        <b>Δυναμική αντίδραση</b>
      </p>
      <p>Νύχτα Δευτέρας του Πάσχα. Απρίλιος 2018. Τουρκικό ελικόπτερο πετά σε χαμηλό ύψος κάτω από τα 300 μέτρα και χωρίς φώτα με κατεύθυνση από τις τουρκικές ακτές προς το νησί της Ρω. Η πτήση καταγράφεται και από τα ελληνικά ραντάρ. Το ελικόπτερο προσεγγίζει το νησί και άμεσα γίνεται αντιληπτό από τη φρουρά.</p>
      <p>Σημαίνει συναγερμός και ο αρχιφύλακας αφού ενημερώνει για το περιστατικό λαμβάνει εντολή για εφαρμογή των κανόνων εμπλοκής. Προχωρά σε προειδοποιητικά τροχιοδεικτικά πυρά με τον φορητό του οπλισμό, το τυφέκιο 7.62 χιλιοστών. Ενέργεια η οποία προβλέπεται σαφέστατα από τον κανονισμό.</p>
      <p>Οι ριπές του υπολοχαγού Πυροβολικού αναγκάζουν τους Τούρκους χειριστές να αλλάξουν άμεσα κατεύθυνση και να κινηθούν πίσω προς τις τουρκικές ακτές. Άγνωστος παραμένει ο σκοπός της τουρκικής ενέργειας. Λίγους μήνες νωρίτερα ανάλογη απάντηση στη θάλασσα αυτή τη φορά δίνουν Έλληνες αμφίβιοι καταδρομείς.</p>
      <p>Όπως είχε αποκαλύψει ο αντιστράτηγος ε.α Νίκος Μανωλάκος, τότε διοικητής ΑΣΔΕΝ με ευθύνη για ολόκληρο το Αιγαίο, Τουρκική ακταιωρός επιχείρησε να παρενοχλήσει Ελληνικό φουσκωτό τύπου Magna που μετέφερε δυνάμεις και υλικά στο Καστελόριζο.</p>
      <p>Με οπλισμένο το "50άρι" πολυβόλο και επιθετικό πνεύμα ο καταδρομέας κυβερνήτης ανάγκασε το τουρκικό πλοίο να αποχωρήσει. Συναγερμός σήμανε και στη Στρογγύλη όταν νυχτερινές ώρες η φρουρά αντιλήφθηκε ύποπτες κινήσεις με φουσκωτά κοντά στο νησί. Η άμεση αντίδραση της φρουράς όμως είχε και πάλι το ίδιο αποτέλεσμα.</p>
      <p>Την αποχώρηση προς τις τουρκικές ακτές. Η άμυνα όμως του ακριτικού μας συμπλέγματος δεν στηρίζεται μόνο στις χερσαίες δυνάμεις. Μόνιμη είναι η παρουσία πλοίων του Πολεμικού μας Ναυτικού στην περιοχή ενώ συχνά και για συμβολικούς λόγους Πυραυλάκατος ή Κανονιοφόρος δένει μέσα στο γραφικό λιμάνι της Μεγίστης. Σιωπηλοί, αφανείς φρουροί και τα υπερσύγχρονα υποβρύχια «214», τα οποία όταν απαιτηθεί να προχωρήσουν σε προβολή ισχύος θα αναδυθούν στην περιοχή, υψώνοντας την γαλανόλευκη.</p>
      <p>Και πάντα πάνω από τα νησιά η Πολεμική Αεροπορία με τα «γεράκια» να καταφθάνουν για να δηλώσουν ισχυρή παρουσία και να αναχαιτίσουν κάθε Τουρκικό αεροσκάφος που θα παραβιάσει τον Ελληνικό εναέριο χώρο.</p>
      <p>Πηγή: newpost.gr</p>
    </article>
  </body>
</html>