<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545180.html/%D8%A2%D8%AE%D8%B1%DB%8C%D9%86-%D8%AC%D8%B2%D8%A6%DB%8C%D8%A7%D8%AA-%D8%AE%D8%B3%D8%A7%D8%B1%D8%A7%D8%AA-%D8%B3%DB%8C%D9%84-%D8%A8%D9%87-%D8%B4%D8%B1%D9%82-%D9%85%D8%A7%D8%B2%D9%86%D8%AF%D8%B1%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T14:52:00+00:00"/>
    <meta property="og:title" content="آخرین جزئیات خسارات سیل به شرق مازندران"/>
    <meta property="og:description" content="علیرغم عزم جدی تمامی دستگاه‌های مازندران برای کاهش آلام خسارت دیدگان و همچنین رفع آسیب‌های وارده به مناطق سیل‌زده از بازسازی تاسیسات زیربنایی گرفته تا بازگشایی و پاکسازی معابر و خانه‌ها از گل و لای، این همدلی و مهربانی مردم استان است که تمامی ندارد."/>
  </head>
  <body>
    <article>
      <h1>آخرین جزئیات خسارات سیل به شرق مازندران</h1>
      <h2>دست از همدلی نمی‌‌کشیم؛</h2>
      <address>
        <time datetime="2019-11-05T14:52:00+00:00">05 Nov 2019, 14:52</time>
      </address>
      <p>علیرغم عزم جدی تمامی دستگاه‌های مازندران برای کاهش آلام خسارت دیدگان و همچنین رفع آسیب‌های وارده به مناطق سیل‌زده از بازسازی تاسیسات زیربنایی گرفته تا بازگشایی و پاکسازی معابر و خانه‌ها از گل و لای، این همدلی و مهربانی مردم استان است که تمامی ندارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، در نیمه شب دوازدهمین روز از آبان‌ماه، بارش گسترده باران موجب شد تا  طی چند ساعت میزان بارندگی‌ها به بیش از 140 میلی متر در این نقاط برسد. این بارندگی شدید سبب جاری شدن سیلاب و خسارت به زیرساخت‌ها، اراضی کشاورزی و آبگرفتگی خانه‌های مسکونی، واحدهای تجاری، اراضی باغی و زراعی در مناطق روستایی و شهری شد.<br/><br/>این حادثه تلفات جانی چندانی نداشت و تنها یک پیرزن اهل روستای لمراسک در اثر این اتفاق جان خود را از دست داد که جسد بی جان وی پس از ساعت‌ها جستجو پیدا شد.<br/><br/>فریدون کلبادی‌نژاد فرماندار گلوگاه در ساعت‌های اولیه پس از وقوع این سیل از تخریب 30 واحد مسکونی در پی سیل اخیر در این شهرستان خبر داد و گفت: این واحدهای مسکونی دچار خسارت بالای 50 درصد شدند.<br/><br/>وی اعلام کرد: زیرساخت 4 روستای ولمازو، لمراسک، تیله نو و خورشید کلا دچار مشکل شده و آب این روستا برخی مواقع قطع و گل آلود است.<br/><br/>محمد خانی نوذری مدیرکل بنیاد مسکن انقلاب اسلامی مازندران در گفت‌وگو با خبرنگار بلاغ در خصوص برآورد اولیه خسارت وارده سیل به بناهای مسکونی شرق استان گفت: کار ارزیابان بنیاد مسکن از مناطق سیل‌زده  آغاز شده و در غالب 10 تیم با حضور در مناطق آسیب دیده در دست انجام است.<br/><br/>وی افزود: منتظر پایان ارزیابی خسارت‌ها هستیم تا پس از آن تشکیل پرونده دهیم که این افراد را یا برای دریافت تسهیلات بانکی به بانک معرفی کنیم و یا اگر به آن‌ها مبالغ بلاعوض تخصیص می‌یابد در سقف اعلامی به آن‌ها پرداخت کنیم.<br/><br/>مدیرکل بنیاد مسکن انقلاب اسلامی مازندران عنوان کرد: تسهیلات در نظر گرفته شده به خسارت دیدگان بر اساس مصوبه قبلی دولت برای سیل زدگان امسال در استان است.<br/><br/>مجید بهادری معاون بهبود تولیدات گیاهی جهاد کشاورزی مازندران نیز درباره بارش باران و وقوع سیل در شرق مازندران گفت: با توجه به بارش روز قبل در استان از رستمکلا تا گلوگاه درگیر سیل شدند و اراضی کشاورزی این مناطق دچار آسیب و خسارت شد.<br/><br/>وی با بیان اینکه یک‌هزار و 250 هکتار از مزارع کلزا شهرستان گلوگاه دچار خسارت شد، ادامه داد: اراضی کشاورزی زیر راه‌آهن شهرستان گلوگاه دچار ماندابی شدند.<br/><br/>علی‌اصغر احمدی مدیرکل مدیریت بحران استانداری مازندران نیز در گفت‌وگو با خبرنگار ما در خصوص آخرین خسارت‌های به بار آمده در شرق استان اظهار کرد: بیشترین خسارت‌های وارده متوجه شهرستان گلوگاه و به ویژه روستاهای لمراسک، ولمازو، تیرتاش و تیله‌نو بوده است.<br/><br/>وی افزود: در این مناطق، وقوع سیل به تاسیسات زیربنایی آسیب زد و ضمن آبگرفتگی معابر عمومی، چندین خانه نیز تخریب شد.<br/><br/>مدیرکل مدیریت بحران استانداری مازندران خاطرنشان کرد: البته سیل به اراضی باغی و زراعی این منطقه نیز خسارت‌هایی را وارد کرد.<br/><br/>این مسئول متذکر شد: حجم بارندگی به میزانی بوده که به ابنیه، پل‌ها و راه‌های دسترسی نیز آسیب وارد کرده است.<br/><br/>علیرغم عزم جدی تمامی دستگاه‌های استان برای کاهش آلام خسارت دیدگان و همچنین رفع آسیب‌های وارده به این مناطق از بازسازی تاسیسات زیربنایی گرفته تا بازگشایی و پاکسازی معابر و خانه‌ها از گل و لای، این همدلی و مهربانی مردم استان است که تمامی ندارد و سه باره به ظرف مدت چند ماه به میدان آمده‌اند تا هم‌نوع دوستی را با معنای واقعی صرف کنند.<br/><br/>این رسانه متعاقبا و پس از پایان ارزیابی‌های کارشناسان بنیاد مسکن و جهاد کشاورزی و همچنین سایر دستگاه‌های مرتبط، خسارات وارده را منتشر می‌کند.<br/><br/>انتهای پیام/</p>
    </article>
  </body>
</html>