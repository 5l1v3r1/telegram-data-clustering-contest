<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/odvzemi-krvi-znova-v-mestu"/>
    <meta property="og:site_name" content="Primorske novice"/>
    <meta property="article:published_time" content="2019-11-05T14:14:53+00:00"/>
    <meta property="og:title" content="Odvzemi krvi znova v mestu"/>
    <meta property="og:description" content="Odvzemi krvi se vračajo v Piran. Prav od danes je namreč znova na voljo storitev, ki so jo Pirančani pogrešali od maja letos in jih je tudi skrbelo, ali bodo izgubili to zdravstveno storitev."/>
  </head>
  <body>
    <article>
      <h1>Odvzemi krvi znova v mestu</h1>
      <address><time datetime="2019-11-05T14:14:53+00:00">05 Nov 2019, 14:14</time> by <a rel="author">Alenka Penjak</a></address>
      <p>
        <b>Odvzemi krvi se vračajo v Piran. Prav od danes je namreč znova na voljo storitev, ki so jo Pirančani pogrešali od maja letos in jih je tudi skrbelo, ali bodo izgubili to zdravstveno storitev.</b>
      </p>
      <figure>
        <img src="https://static.primorske.si/foto/highres/gnweb/718494_254-zd_piran.jpg"/>
        <figcaption>Odvzemi krvi se vračajo v Piran. Foto: Sonja Ribolica</figcaption>
      </figure>
      <p><b>PIRAN</b> &gt; “Ne,” zatrjuje <b>Matjaž Krajnc</b>, direktor Zdravstvenega doma Piran, “odvzemov krvi v Piranu ne bomo ukinili.”</p>
      <p>Staro spletno obvestilo, ki je uporabnike Zdravstvenega doma Piran obveščalo, da odvzemi krvi v Piranu ne bodo več možni od letošnjega maja naprej, ne straši več vseh, ki iščejo pravilne informacije. Že od danes, zatrjuje Krajnc, je možno na Cankarjevem nabrežju dati kri.</p>
      <p>Odvzemno mesto v Piranu je bilo do poletja zaprto zaradi kadrovskih težav, zadnje dneve pa zaradi selitve iz začasne lokacije v ZD Lucija. Poslej je vse po starem in bolniki, ki morajo redno dajati kri, so o spremembah že obveščeni, zatrjuje direktor Krajnc.</p>
      <p>Medtem se je končala prva faza gradnje novega zdravstvenega doma v Luciji in začela druga, kar je s seboj prineslo tudi nekaj sprememb. Dnevna urgenca je poslej v novozgrajenem prizidku v Luciji, vanjo pa se vstopa z novozgrajenega parkirišča. Direktor Krajnc namreč opozarja, da pacienti iščejo stari vhod in so nemalokrat zmedeni.</p>
    </article>
  </body>
</html>