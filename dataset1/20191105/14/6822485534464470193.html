<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814109.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T14:07:00+00:00"/>
    <meta property="og:title" content="غیبت سه روزه رئیس هلال احمر در دفتر کارش"/>
    <meta property="og:description" content="به گزارش فارس، چند روز از بازتاب گسترده خبر بازداشت پیوندی رئیس جمعیت هلال احمر می‌گذرد، خبری که حکایت از آن داشت که، در خصوص اتهام ۱.۵ میلیارد اختلاس، قرار بازداشت وی صادر و پس از چند ساعت با تبدیل قرار به وثیقه ۳ میلیارد آزاد شده است."/>
  </head>
  <body>
    <article>
      <h1>غیبت سه روزه رئیس هلال احمر در دفتر کارش</h1>
      <address>
        <time datetime="2019-11-05T14:07:00+00:00">05 Nov 2019, 14:07</time>
      </address>
      <p>روز گذشته قرار بود جلسه شورای عالی هلال احمر با حضور رئیس جمعیت و سایر اعضا برگزار شود که هرچند همه اعضا در ساختمان صلح حاضر بودند، اما هیچکدام حاضر نشدند در جلسه حضور پیدا کنند.</p>
      <p>به گزارش فارس، چند روز از بازتاب گسترده خبر بازداشت پیوندی رئیس جمعیت هلال احمر می‌گذرد، خبری که حکایت از آن داشت که، در خصوص اتهام ۱.۵ میلیارد اختلاس، قرار بازداشت وی صادر و پس از چند ساعت با تبدیل قرار به وثیقه ۳ میلیارد آزاد شده است.</p>
      <p>پیگیری‌ها نشان داد، این پرونده مربوط به زمانی بوده که پیوندی به عنوان رئیس دانشگاه علوم پزشکی شهید بهشتی مشغول به فعالیت بوده است. هنوز دقایقی از انتشار این خبر نگذشته بود که برخی از مسؤولان سازمان هلال احمر بر نادرستی خبر اصرار داشتند. هرچند این خبر در نهایت با پیگیری خبرنگار ما تایید شد. </p>
      <p>نکته قابل تأمل این ماجرا این بود که مسؤولان این نهاد با تماس با سایر رسانه‌ها تمام تلاش خود را بکار گرفتند تا این خبر را از خروجی آن‌ها حذف کنند، همچنین یکی از رسانه‌ها در خبری که به نقل از یک منبع آگاه در این سازمان منتشر کرد و بازداشت رئیس جمعیت هلال را تکذیب کرد! هرچند پس از تکذیب خبر نیز تلاش‌های مسؤولان روابط عمومی جمعیت هلال احمر نیز راه به جایی نبرد و بازداشت پیوندی تایید شد.</p>
      <p>
        <b>لغو جلسه شورای عالی هلال احمر</b>
      </p>
      <p>در همین راستا، روز گذشته قرار بود جلسه شورای عالی هلال احمر با حضور رئیس جمعیت و سایر اعضا برگزار شود که هرچند همه اعضا در ساختمان صلح حاضر بودند، اما هیچکدام حاضر نشدند در جلسه حضور پیدا کنند، ضمن اینکه دکتر پیوندی نیز برای سومین روز متوالی در دفتر کار خود حاضر نبوده است. از آنجایی که این جلسه برای چندمین بار لغو می‌شود این سوال در اذهان عمومی شکل می‌گیرد که دلیل شرکت نکردن پیوندی در این جلسات و لغو مکرر آن چیست؟</p>
      <p>
        <b>چند نکته</b>
      </p>
      <p>در ماجرای بازداشت رئیس جمعیت هلال احمر بیان چند نکته خالی از لطف نیست؛ اول اینکه چرا رمضانی مدیر روابط عمومی جمعیت هلال احمر حاضر نمی‌شود هیچ‌گونه توضیح شفافی در این زمینه به رسانه‌ها ارائه کند؟ مگر وظیفه روابط عمومی یک سازمان تلاش برای شفاف‌سازی نیست؟ در شرایطی که تمام رسانه‌ها به دنبال شفاف شدن موضوع و دریافت توضیحات قانع‌کننده هستند چرا مدیر روابط عمومی جمعیت سکوت را بر توضیح ترجیح می‌دهد؟</p>
      <p>دوم اینکه مگر این سازمان عریض و طویل از تیم ارتباط با رسانه یا مدیران پاسخگو برخوردار نیست که خبر تکذیب بازداشت پیوندی به نقل از یک منبع آگاه در یکی از رسانه‌ها انتشار می یابد؟</p>
      <p>و در آخر این نکته یادآوری می‌شود که از روز گذشته هیچ‌گونه خبری در خصوص بازداشت یا آزاد بودن رئیس جمعیت هلال احمر در دست نیست که همین موضوع باعث افزایش گمانه‌زنی‌ها در فضای رسانه‌ای و شبکه‌های اجتماعی درباره افزایش دامنه تخلفات در این نهاد شده است؛ امیدواریم طی روزهای آتی توضیحات قانع‌کننده‌ای درباره دلایل بازداشت رئیس جمعیت هلال احمر بشنویم.</p>
    </article>
  </body>
</html>