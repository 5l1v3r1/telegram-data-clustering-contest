<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/csu-oradea-s-a-impus-cu-3-1-in-disputa-cu-css-turda-152575.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-05T14:20:00+00:00"/>
    <meta property="og:title" content="CSU Oradea s-a impus cu 3-1 în disputa cu CSS Turda"/>
    <meta property="og:description" content="Voleibalistele de la CSU Oradea au obținut cea de-a doua victorie din noua ediție de campionat a Diviziei A2. Orădencele au evoluat la Borș, în jocul considerat acasă, cu CSS Turda și s-au impus cu 3-1, consolidându-și cea de-a treia poziție a clasamentului."/>
  </head>
  <body>
    <article>
      <h1>CSU Oradea s-a impus cu 3-1 în disputa cu CSS Turda</h1>
      <address><time datetime="2019-11-05T14:20:00+00:00">05 Nov 2019, 14:20</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://cdn.ebihoreanul.ro/static/gallery_big/CSU-Oradea-volei-feminin-Bihoreanul-05119.JPG"/>
      </figure>
      <p>Echipa de volei feminin CSU Oradea a obținut a doua victorie în actuala ediție de campionat a Diviziei A2, Seria Vest, după ce a învins, pe teren propriu, echipa CSS Turda.</p>
      <p>Jocul, care s-a disputat pe 3 noiembrie, în sala din sport a localității Borș, se anunța desul de dificil, deoarece confruntarea nu a avut loc la Oradea, iar adversara era o debutantă în Divizia A2, dar și cu componente de la echipa CSU Medicina Târgu Mureș.</p>
      <p>Cunoscând calitatea și tradiția voleiului turdean -  reprezentată la fața locului de cea mai prolifică jucătoare româncă din toate timpurile, legendara Cristina Pîrv, care a decis să se implice în promovarea voleiului împreună cu binecunoscutul descoperitor de talente prof. Sandu Lazar - gazdele au fost conștiente că nu le așteaptă un meci ușor.</p>
      <p>Primul set a fost adjudecat de orădence totuși, cu scorul de 25-14, în urma unei prestații ce a pus probleme oaspetelor. Setul II a aparținut oaspetelor, care pe fondul unor greșeli în apărare a universitarelor orădene au reușit să revină în meci. După egalitatea consemnată la 20, echipa oaspete s-a desprins la două puncte 20-22, respectiv 21-23, și a reușit să-și adjudece setul cu scorul de 25-21.</p>
      <p>CSU Oradea s-a mobilizat și, având o experiență superioară, a reușit să gestioneze mai bine fazele și să țină la un avans confortabil adversarele. Astfel, setul III a fost câștigat cu scorul de 25-22, iar setul IV cu scorul de 25-19.</p>
      <p>„Remarcăm și de acestă dată implicarea jucătoarelor cu experiență Pașca Anca, Radu Fâcă Maria și Haidu Roxana, care au decis soarta meciului și au înclinat balanța în favoarea noastră, prin asumarea responsabilităților în atac și în momentele cheie ale jocului. Acestea au fost completate de evoluții pozitive ale lui Blaj Giulia, Adamcsik Henriette, Breban Alexandra și a lui Chiș Flavia. De asemenea, cei doi libero Grosu Andreea și Bickfalvi Alexandra și-au adus contribuția la acest succes binemeritat”, a declarat Paul Alexi-Szabo, antrenorul secund și, totodată, managerul echipei bihorene.</p>
      <p>În urma acestui rezultat, CSU Oradea și-a consolidat poziția a III-a în clasament, cu 6 puncte. Pe primele două locuri s-a situat SCMU Craiova și CSU Medicina Târgu Mureș, fiecare având câte 9 puncte și fiind neînvinse în acest sezon.</p>
      <p>„Suntem încă în încercări de a găsi formula câștigătoate în fiecare joc. Dincolo de accidentări și transferurile realizate și indiferent de tinerețea unor adversare, noi ne străduim să evoluăm cât mai bine și să ne respectăm blazonul. Mă bucur că am câștigat și ne dorim să avem în continuare evoluții pozitive”, a declarat antrenoarea Mariana Szabo-Alexi.</p>
      <p>În următoarea etapă, formația CSU Oradea va juca în deplasare, împotriva echipei CSM Sighetu Marmației.</p>
      <hr/>
      <p>
        <b>CSU Oradea – CSS Turda 3-1 (25-14, 21-25, 25-22, 25-19)</b>
      </p>
      <p>CSU Oradea: Pașca Anca (căpitan), Radu Fîcă Ana Maria, Fîcă Iuliana, Telian Diana, Breban Alexandra, Maxim Andreea, Moș Antonia, Haidu Roxana, Adamcsik Daiana, Blaj Giulia, Bikfalvi Alexandra, Pura Mădălina, Grosu Andreea, Chiș Flavia și Năstruț Denisa.</p>
      <p>
        <b>Rezultatele etapei au fost:</b>
      </p>
      <p>CSU Oradea – CSS Turda 3-1</p>
      <p>CSU CNUE Medicina Targu Mureș - CSM Sighetu Marmației 3-0</p>
      <p>CSU Politehnica Timișoara – SCMU Craiova 0-3</p>
    </article>
  </body>
</html>