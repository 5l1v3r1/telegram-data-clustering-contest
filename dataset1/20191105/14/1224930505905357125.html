<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://maximum.fm/u-berlin-yidut-za-emociyami-shcho-podivitisya-u-stolici-nimechchini-j-ne-zbankrutuvati_n168957"/>
    <meta property="og:site_name" content="Радіо Максимум"/>
    <meta property="article:published_time" content="2019-11-05T14:00:00+00:00"/>
    <meta property="og:title" content="У Берлін їдуть за емоціями: що дивитися у столиці Німеччини і як не збанкрутувати у метро - Радіо Максимум"/>
    <meta property="og:description" content="Берлін – місто, яке не асоціюється з рештою Німеччини. Він живе окремим яскравим життям і тут немає місця стереотипній німецькій педантичності та строгості. Ділимося з вами актуальною інформацією про найпопулярніші та найцікавіші місця у Берліні, які варто відвідати туристу."/>
  </head>
  <body>
    <article>
      <h1>У Берлін їдуть за емоціями: що дивитися у столиці Німеччини і як не збанкрутувати у метро - Радіо Максимум</h1>
      <address><time datetime="2019-11-05T14:00:00+00:00">05 Nov 2019, 14:00</time> by <a rel="author">Рущак Валентина</a></address>
      <p>
        <b>Берлін – місто, яке не асоціюється з рештою Німеччини. Він живе окремим яскравим життям і тут немає місця стереотипній німецькій педантичності та строгості. Ділимося з вами актуальною інформацією про найпопулярніші та найцікавіші місця у Берліні, які варто відвідати туристу.</b>
      </p>
      <h3>Купуємо квитки у Берлін</h3>
      <p>Золоте правило економних мандрів – <b>купуйте квитки заздалегідь</b>. Так ви натрапите на хороші знижки. Свої квитки ми придбали за три місяці до вильоту за дешевим тарифом й суттєво зекономили. Також не забувайте, що дешеві квитки швидко розбирають, тож не зволікайте, якщо бачите привабливу ціну.</p>
      <p>Щоб не було проблем з митним контролем, вивчіть кілька фраз англійською або німецькою. Вас можуть запитати про мету поїздки, зворотні квитки, житло тощо. Нас прикордонники питали, чи маємо заброньований готель чи апартаменти. Видрукована квитанція стане у пригоді.</p>
      <p>Обирайте саме літак, адже це найвигідніший варіант: найшвидший (до 2 годин) й подекуди дешевший, ніж автобус, який їде цілу вічність через пів Європи.</p>
      <p>Наш маршрут: <b>Львів – Берлін – Львів</b></p>
      <figure>
        <img src="https://maximum.fm/uploads/640w_DIR/media_news/2019/11/5dbd92504eea1356464724.jpeg"/>
      </figure>
      <p>Вартість квитків з особи:</p>
      <ul>
        <li>Переліт зі Львова до Берліна – 555 гривень.</li>
        <li>Переліт з Берліна до Львова – 555 гривень.</li>
        <li>Загальна ціна за квитки туди-назад – <b>1110 гривень</b>.</li>
      </ul>
      <p>Така ціна вийшла, оскільки ми є учасниками Wizz Discount Club. Без членства клубу додавайте ще до вартості кожного квитка приблизно 300-400 гривень.</p>
      <related>
        <h4>І ще:</h4>
        <a href="https://maximum.fm/siyesta-i-sangriya-v-ispaniyi-vse-shcho-potribno-znati-turistam-pro-vidpochinok-u-barseloni_n167167"/>
      </related>
      <h3>Який багаж брати на літак у Берлін</h3>
      <p>Мандрувати з ручною поклажею, адже це дешевше й зручніше. Пам'ятайте, що ручна поклажа має відповідати розмірам, які рекомендовані компаніями-перевізниками. Щоб не доплачувати, переконайтеся, що ваша сумка чи портфель відповідного розміру. Адже доплата може вдвічі перевищувати вартість квитка на літак!</p>
      <ul>
        <li>Ручна поклажа Ryanair – 40 см х 20 см х 25 см</li>
        <li>Ручна поклажа Wizz Air – 40 см х 30 см х 20 см</li>
      </ul>
      <p>Додаткові маленькі сумочки не беріть – вас змусять їх все одно покласти в портфель. Для зручності можете спакувати в багаж екоторбинку, яка не займає багато місця. З нею ви можете гуляти містом, а наплічник залишити в апартаментах.</p>
      <h3>Обираємо житло у Берліні</h3>
      <p>Оренда помешкання – важливий етап. Готелі, хостели, квартири, підселення до місцевих через сервіс CouchSurfing – варіантів багато. Хостели у Берліні досить дорогі, адже за ті самі 20-30 євро за ніч можна орендувати хорошу квартиру.</p>
      <p>Скористайтеся сервісами <b>оренди апартаментів</b> – Airbnb або Booking. Переваги квартири очевидні: можна комфортно ночувати без сусідів й готувати. Ціни та рівень житла є на будь-який смак, тому оберіть те, що вам найбільше до вподоби. Пам'ятайте, що найзручніше орендувати житло неподалік від центру, щоб не витрачати зайві кошти на проїзд.</p>
      <p>Після бронювання сконтактуйтеся з власником квартири, аби не виникало проблем із поселенням. А ще можете суттєво зекономити на Airbnb, якщо скористаєтеся <a href="https://www.airbnb.ru/c/valyar25?currency=EUR">лінком</a> – економія до 40 євро на ночівлю. Також зверніть увагу на фінальну ціну, адже іноді оренда житла може коштувати втричі дешевше, ніж, до прикладу, комісія за прибирання.</p>
      <figure>
        <img src="https://maximum.fm/uploads/640w_DIR/media_news/2019/11/5dbd9250be541812468692.jpeg"/>
      </figure>
      <h3>Ціни на транспорт в Берліні</h3>
      <p>З транспортом все складно! І дорого. З усіма видами та цінами на квитки ознайомтеся <a href="https://shop.sbahn.berlin/Cms/CmsPage/Page/TouristenFreizeit_Tickets">ТУТ</a>.</p>
      <p>У Берліні є кілька аеропортів й обидва розташовані не у центрі, тому найкращий трансфер до міста – <b>метро</b>. Їхати до центру близько години й, можливо, з пересадкою. Одразу подумайте, як вам краще пересуватися містом, адже Берлін дуже велике місто. Пішки ви зможе гуляти лише центром, а далі доведеться все ж пересідати на громадський транспорт.</p>
      <p>Найкращий варіант: придбати кількаденний квиток на всі види транспорту: метро, автобуси та трамваї. Так ви не будете переживати за пересадки, контролерів, нічні та денні квитки, а обійдеться це дешевше, ніж щоразу купувати новий квиток. Проте не завжди це може буде дешевше. Важливо проаналізувати карту метро Берліна, адже вона ділиться на різні зони, які відрізняються за ціною.</p>
      <p>У Берліні є три тарифні зони: <b>зона A</b> оточена кільцем електрички й це міський центр. <b>Зона B</b> доходить до межі самого міста і містить аеропорт Тегель (Tegel TXL), а <b>зона С</b> охоплює деякі околиці, в тому числі й Потсдам, аеропорт Шенефельд (Schönefeld SFX) і Оранієнбург.</p>
      <figure>
        <img src="https://maximum.fm/uploads/640w_DIR/media_news/2019/11/5dbd92f746c88304869962.png"/>
      </figure>
      <p>Одноразовий квиток на всі зони <b>Einzelfahrausweis</b> – 3,40 євро<br/>Одноденний квиток на всі зони <b>Tageskarte </b>(діє не 24 години, а до 3:00) – 7,70 євро<br/>Тижневий квиток на всі зони <b>7-Tage-Karte</b> – 37,50 євро</p>
      <p>Також в Берліні є <b>туристичні карти</b>. Вони вигідні мандрівникам, якщо ви точно впевнені, що будете відвідувати музеї, ресторани, галереї тощо. Якщо ви вагаєтеся або не будете купувати вхідні квитки в туристичних локаціях, то такі транспортні квитки вам не підійдуть. Проаналізуйте такі фактори й вирішить, який квиток вам доцільніше купувати: тривалість подорожі, кількість бажаних до відвідування пам'яток, місця харчування тощо.</p>
      <p><b>WelcomeCard</b>. Це квиток на необмежену кількість поїздок на громадському транспорті від двох до шести днів в Берліні або Берліні та Потсдамі. Також ви отримуєте знижку до 50% на відвідування більш ніж 200 берлінських пам'яток і культурних центрів, включаючи тури по місту з гідом, тури на велосипедах і катерах, музеї, театри і шоу, ресторани, клуби, дискотеки і сувенірні магазини. Бонусом надаються карти Берліна і Потсдама і схема громадського транспорту міста.</p>
      <p>1 дорослий (+3 дитини до 14 років) на всі зони 48 годин – 23 євро</p>
      <p>З цінами ознайомтеся на офіційному сайті <a href="https://www.visitberlin.de/de/berlin-welcome-card?parent=859&amp;tid=861">WelcomeCard</a>. Придбати карту можна в туристичних інформаційних центрах або <a href="https://shop.visitberlin.de/de/berlin-welcomecard/versandtickets/berlin-welcomecard-ticket-2019.html">онлайн</a>.</p>
      <p><b>Berlin City Tour Card</b>. Це транспортно-екскурсійна карта, яка діє від 48 годин до 6 днів. Дає знижки від 15 до 50% при відвідуванні значного списку пам'яток міста – в музеях, в Берлінській телевежі, на екскурсійних турах тощо. З повним списком об'єктів можна ознайомитися на сайті <a href="https://www.citytourcard.com/de">Berlin City Tour</a>.</p>
      <p>1 дорослий (+3 дитини до 14 років) на всі зони 48 годин – 18,90 євро</p>
      <p><b>EasyCityPass</b>. Це квиток на безлімітний проїзд і знижки у понад 80 закладах міста. Детальна інформація на <a href="https://berlin.easycitypass.com/en/city/berlin-en/">сайті</a>.</p>
      <p>1 дорослий (+3 дитини до 14 років) на зони АВ 48 годин – 18,90 євро</p>
      <p><b>Joycard</b> дозволяє безкоштовно їздити на громадському транспорті Берліна та дає право на знижки у понад 100 закладах Берліна.</p>
      <p>1 дорослий (+3 дитини до 14 років) на всі зони 48 годин – 16,90 євро</p>
      <p>Як додаткові варіанти, можете орендувати авто чи велосипед. І так, і так буде зручно пересуватися. Все залежить від вашого бюджету.</p>
      <figure>
        <img src="https://maximum.fm/uploads/640w_DIR/media_news/2019/11/5dbd9251744c8841693385.jpeg"/>
      </figure>
      <h3>Як розраховуватися у Берліні: готівка чи картка</h3>
      <p>Карткою можна розраховуватися у багатьох місцях: транспорт, кафе, супермаркети, магазини тощо. Головне, заздалегідь уточніть у вашому банку чи карта підтримує конвертацію валюти.</p>
      <p>Проте не кредитками єдиними. Готівку все ж таки краще мати з собою. З нами трапилось кілька ситуацій, які вимагали саме готівку.</p>
      <p>Аби полегшити підрахунки та переведення злотих в гривні – множте все на 28.</p>
      <p>До слова, харчуватися у кафе Берліна не дуже дешево – 7-15 євро за страву. Краще готуйте вдома, адже продукти в супермаркетах досить дешеві, а найдешевший супермаркет – Lidl. Також не викидайте пляшки. Їх можна здати у спеціальних автоматах в супермаркетах. За кожну пляшку отримуєте талон на 0,25 євро, який можна використати у тому ж таки супермаркеті.</p>
      <h3>​​Що подивитися в Берліні безкоштовно</h3>
      <p><b>Кімната тиші біля Бранденбурзьких воріт</b>. Праворуч історичної пам'ятки є кімната тиші, яку можна абсолютно безкоштовно відвідати щодня до 17:00. Завітайте сюди й оцініть контраст з містом, відчуйте наскільки мегаполіс шумний та гамірний.</p>
      <figure>
        <img src="https://maximum.fm/uploads/640w_DIR/media_news/2019/11/5dbd92508226c935090025.jpeg"/>
      </figure>
      <figure>
        <img src="https://maximum.fm/uploads/640w_DIR/media_news/2019/11/5dbd9250aaab9916828014.jpeg"/>
      </figure>
      <h3>Місто засинає, прокидається нічний Берлін</h3>
      <p>Місто-свято! Тут усі розважаються та веселяться. Ви не зможете стояти осторонь.</p>
      <p>Обов'язково виділіть час, щоб скористатися <b>музичною кабінкою</b>. Ціна задоволення: 2 євро, 4 євро, якщо з фото, 6 євро, якщо ще й відео. Обираєте пісню зі списку, оплачуєте й приблизно 5 хвилин насолоджуєтесь індивідуальною дискотекою. У кабінку поміститься не більше трьох людей. Можете натискати на різні кнопки: додайте світлових ефектів та важкого диму.</p>
      <figure>
        <img src="https://maximum.fm/uploads/640w_DIR/media_news/2019/11/5dbd92508cb0e810058391.jpeg"/>
      </figure>
      <figure>
        <img src="https://maximum.fm/uploads/640w_DIR/media_news/2019/11/5dbd9250e6088624851721.jpeg"/>
      </figure>
      <figure>
        <img src="https://maximum.fm/uploads/640w_DIR/media_news/2019/11/5dbd925060bdd328340191.jpeg"/>
      </figure>
      <h3>Як сприймати Берлін</h3>
      <p>Щоб зрозуміти це місто, не потрібно відвідувати усі музеї та історичні будівлі. Берлін розкриється перед вами сам, якщо ви дійсно хочете знайти з ним спільну мову: перед сходом сонця біля каналу, у пообідню зливу, серед гучного натовпу туристів, вечірньою прогулянкою шумним кварталом, у гамірному метро та у тихих парках...і ще у багатьох дрібних ситуаціях та локаціях.</p>
      <p>Не потрібно виправдовувати його занадто розкуту поведінку. Вам лише треба почути його історію, щоб зрозуміти, чому Берлін так любить свободу. І він святкує цю свободу щомиті! Берлін вміє насолоджуватися життям, адже знає ціну такої можливості. Насолоджуйтесь атмосферою вільного міста. Тут у повітрі змішуються запахи канабісу, шаурми, алкоголю й усіх це влаштовує. До речі, місцеві розповідають, що за законом курити траву та пити алкоголь тут наче не можна, але на практиці поліція не звертає на це увагу.</p>
      <figure>
        <img src="https://maximum.fm/uploads/640w_DIR/media_news/2019/11/5dbd92503bcd2615918034.jpeg"/>
      </figure>
      <figure>
        <img src="https://maximum.fm/uploads/640w_DIR/media_news/2019/11/5dbd92514113f016634098.jpeg"/>
      </figure>
      <p>
        <b>Валентина Рущак, Радіо МАКСИМУМ</b>
      </p>
      <related>
        <h4>До теми:</h4>
        <a href="https://maximum.fm/vroclav-misto-dahiv-ta-mostiv-yak-vpijmati-gnoma-ta-polyubiti-polshchu-za-5-dniv_n162655"/>
      </related>
      <p>Джерело: <a href="https://maximum.fm/">Радіо МАКСИМУМ</a></p>
      <related>
        <h4>До теми</h4>
        <a href="https://maximum.fm/test-vgadaj-stanciyu-kiyivskogo-metro-za-kartinkoyu_n169151"/>
        <a href="https://maximum.fm/u-merezhi-pokazali-yak-buduyut-metro-na-vinogradar-fotoreportazh_n169145"/>
        <a href="https://maximum.fm/ulyana-suprun-rozpovila-pro-cholovichi-hvorobi-shcho-varto-znati_n169137"/>
      </related>
    </article>
  </body>
</html>