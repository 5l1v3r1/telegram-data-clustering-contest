<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/05/zagybel-5-richnogo-kyryla-tlyavova-politsejskomu-ogolosheno-pidozru-u-vbyvstvi/"/>
    <meta property="og:site_name" content="Рубрика"/>
    <meta property="article:published_time" content="2019-11-05T14:48:01+00:00"/>
    <meta property="og:title" content="Загибель 5-річного Кирила Тлявова: поліцейському оголошено підозру у вбивстві"/>
    <meta property="og:description" content="Поліцейському, який фігурує у справі загибелі 5-річного Кирила Тлявова від вогнепального поранення, оголосили підозру у вбивстві через необережність. Про це заявил директор Державного бюро розслідувань Роман Труба, передає Еспресо. “Сьогодні інспектору поліції оголошено підозру у вбивстві, вчиненому через необережність”, – сказав Труба. Іншим трьом учасникам події також оголосили підозри. “Всім чотирьом учасникам, на цей час […]"/>
  </head>
  <body>
    <article>
      <h1>Загибель 5-річного Кирила Тлявова: поліцейському оголошено підозру у вбивстві</h1>
      <address><time datetime="2019-11-05T14:48:01+00:00">05 Nov 2019, 14:48</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/06/61628996_339128363441912_2203692512067977216_n-620x420.jpg"/>
      </figure>
      <p>
        <b>
          <b>Поліцейському, який фігурує у справі загибелі 5-річного Кирила Тлявова від вогнепального поранення, оголосили підозру у вбивстві через необережність.</b>
        </b>
      </p>
      <p>Про це заявил директор Державного бюро розслідувань Роман Труба, передає <a href="https://espreso.tv/news/2019/11/05/policeyskomu_ogolosheno_pidozru_u_vbyvstvi_5_richnogo_kyryla_tlyavova_truba">Еспресо.</a></p>
      <p>“Сьогодні інспектору поліції оголошено підозру у вбивстві, вчиненому через необережність”, – сказав Труба.</p>
      <p>Іншим трьом учасникам події також оголосили підозри.</p>
      <p>“Всім чотирьом учасникам, на цей час вони мають статус підозрюваних, оголошено підозри в наступних злочинах: грубе порушення громадського порядку, яке супроводжувалося особливою зухвалістю, вчиненою групою осіб із використанням вогнепальної зброї, а також у зберіганні вогнепальної зброї та боєприпасів без передбаченого законом дозволу”, – додав Труба.</p>
      <p>Труба зазначив, що учасниками події були троє дорослих, із яких двоє – поліцейські. 4-й фігурант справи – неповнолітній.</p>
      <p>Керівник ДБР наголосив, що поліцейські були обізнані у небезпеці, яку становить використання зброї на порушення техніки безпеки, але свідомо вирішили розважатися стрільбою, для чого зазделегідь підготували мішені. За словами Труби, кожен із поліцейських знав, що на відстані польоту кулі можуть перебувати люди.</p>
      <p>Після того, як один із поліцейських вистрілив у мішень, куля пролетіла 52 м, відрекошетіла і влучила в голову хлопчика, який перебував на відстані близько 80 метрів від стрільця.</p>
      <p>Також керівник ДБР додав, що зброю, з якої вбили Кирила Тлявова, досі не знайшли.</p>
      <p>Нагадаємо, що <a href="https://rubryka.com/2019/06/03/pomer-poranenyj-politsejskymy-5-richnyj-hlopchyk/">5-річний хлопчик з Переяслав-Хмельницького, поранений поліцейськими, помер у лікарні.</a></p>
      <p>Пізніше Луценко повідомив, що <a href="https://rubryka.com/2019/06/03/smert-5-richnogo-hlopchyka-politsejskyh-sudytymut-za-umysne-ubyvstvo/">правоохоронці перекваліфікували підозру поліцейським, які стріляли у дитини в Переяслав-Хмельницькому, на умисне вбивство.</a></p>
      <p>
        <a href="https://rubryka.com/ru/2019/06/03/zroblyu-vse-aby-vynni-buly-pokarani-po-spravedlyvosti-zelenskyj-prokomentuvav-smert-5-richnogo-hlopchyka/">Зеленський пообіцяв покарати винних у смерті дитини в Київській області.</a>
      </p>
      <p>Ввечері <a href="https://rubryka.com/2019/06/03/mityng-cherez-vbyvstvo-politsejskymy-5-richnogo-hlopchyka/">3 червня під МВС у Києві пройшла акція протесту.</a></p>
      <p>Також повідомлялося, що <a href="https://rubryka.com/2019/06/04/pid-budivleyu-mvs-prybraly-igrashky-i-svichky-ta-zamalyuvaly-napys-vbyvtsi/">під будівлею Міністерства внутрішніх справ прибрали іграшки і свічки, які люди приносили в пам’ять про вбитого поліцейськими п’ятирічного хлопчика.</a></p>
    </article>
  </body>
</html>