<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ancona/cronaca/incidente-chiaravalle-morto-1.4870921"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-05T14:31:39+00:00"/>
    <meta property="og:title" content="Incidente Chiaravalle, in bici investito da un'auto. Morto sul colpo"/>
    <meta property="og:description" content="L'investimento poco dopo le 12 in via San Bernardo a pochi metri dalla casa della vittima. Sotto choc ma illeso l'automobilista"/>
  </head>
  <body>
    <article>
      <h1>Incidente Chiaravalle, in bici investito da un'auto. Morto sul colpo</h1>
      <h2>L'investimento poco dopo le 12 in via San Bernardo a pochi metri dalla casa della vittima. Sotto choc ma illeso l'automobilista</h2>
      <address><time datetime="2019-11-05T14:31:39+00:00">05 Nov 2019, 14:31</time> by <a rel="author">il Resto del Carlino</a></address>
      <p>Chiaravalle (Ancona), 5 novembre 2019 – <b>A ottantacinque anni rientra a casa in bici</b> ma viene <b>travolto da un’auto </b>condotta da un altro ottuagenario suo concittadino. Inutile ogni tentativo di rianimare l’anziano colpito in pieno dalla vettura pochi metri prima della propria abitazione. E’ accaduto poco dopo le 12 in via San Bernardo, zona verde appena fuori il centro abitato di Chiaravalle in direzione Montemarciano.</p>
      <p>Sul posto automedica e 118 che hanno provato a rianimare il povero anziano che ha riportato diverse fratture dopo l’impatto micidiale. Il povero anziano è <b>morto praticamente sul colpo</b>. La bicicletta dopo essere stata colpita è stata trascinata per alcuni metri. Illeso ma sotto choc l’anziano alla guida della vecchia Opel Corsa. Sul posto per i rilievi gli agenti della polizia locale di Chiaravalle. Il corpo dell’anziano è stato portato all’ospedale di Chiaravalle, su disposizione dell’autorità giudiziaria. L’automobilista sarà probabilmente chiamato a rispondere di omicidio colposo.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>