<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%87%D8%B4%D8%AF%D8%A7%D8%B1-%DB%8C%DA%A9-%D8%B3%D8%A7%D8%B2%D9%85%D8%A7%D9%86-%D8%BA%DB%8C%D8%B1%D8%AF%D9%88%D9%84%D8%AA%DB%8C-%D8%AF%D8%B1-%D9%85%D9%88%D8%B1%D8%AF-%D8%B3%D9%88%D8%A1%D8%A7%D8%B3%D8%AA%D9%81%D8%A7%D8%AF%DB%80-%D8%AF%D9%88%D9%84%D8%AA%E2%80%8C%D9%87%D8%A7-%D8%A7%D8%B2-%D8%B4%D8%A8%DA%A9%D9%87%E2%80%8C%D9%87%D8%A7%DB%8C-%D8%A7%D8%AC%D8%AA%D9%85%D8%A7%D8%B9%DB%8C-20191105/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-05T14:14:16+00:00"/>
    <meta property="og:title" content="هشدار یک سازمان غیردولتی در مورد سوءاستفادۀ دولت‌ها از شبکه‌های اجتماعی"/>
    <meta property="og:description" content="سازمان غیردولتی آمریکایی Freedom House (خانۀ آزادی) طی گزارش مشروحی که روز سه‌شنبه ۵ نوامبر/١۴ آبان منتشر شد، هشدار می‌دهد که دولت‌ها در جهت منحرف کردن افکار عمومی در انتخابات، یا برای کسب اطلاعات از شهروندان، به طور فزاینده‌ای از شبکه‌های اجتماعی..."/>
  </head>
  <body>
    <article>
      <h1>هشدار یک سازمان غیردولتی در مورد سوءاستفادۀ دولت‌ها از شبکه‌های اجتماعی</h1>
      <address>
        <time datetime="2019-11-05T14:14:16+00:00">05 Nov 2019, 14:14</time>
      </address>
      <p>
        <b>سازمان غیردولتی آمریکایی Freedom House (خانۀ آزادی) طی گزارش مشروحی که روز سه‌شنبه ۵ نوامبر/١۴ آبان منتشر شد، هشدار می‌دهد که دولت‌ها در جهت منحرف کردن افکار عمومی در انتخابات، یا برای کسب اطلاعات از شهروندان، به طور فزاینده‌ای از شبکه‌های اجتماعی سوءاستفاده می‌کنند. این پدیده نه تنها در کشورهای غیردموکراتیک که در کشورهایی چون ایالات متحد آمریکا هم رواج یافته است.</b>
      </p>
      <p>بر اساس ارزیابی سازمان "خانۀ آزادی" امسال، نهمین سالی است که آزادی در اینترنت به طور پیوسته کمتر شده است. از ۶۵ کشوری که موضوع بررسی و پژوهش بوده، حداقل در ۴٠ کشور "برنامه‌های پیشرفتۀ نظارت بر شبکه‌های اجتماعی" مشاهده شده است.</p>
      <p>برخی دولت‌ها علناً و هروقت که صلاح بدانند اینترنت را قطع می‌کنند و برخی دیگر با استفاده از لشکر کاربرانی که در استخدام دارند، خبرهای دروغ را به سرعت در شبکه‌های اجتماعی پخش می‌کنند یا با انتشار و تکثیر "تحلیل"های واژگونه، افکار عمومی و در نهایت آراء مردم را به مسیر مورد نظر خود سوق می‌دهند.</p>
      <p>
        <b>تبلیغ و انحراف افکار عمومی مؤثرتر از سانسور است</b>
      </p>
      <p>مایک آبراموویچ رئیس "خانۀ آزادی" می‌گوید: "بسیاری از حکومت‌ها دریافته‌اند که تبلیغ، بهتر از سانسور جواب می‌دهد". او می‌افزاید: "رهبران زورگو یا عوام‌گرا از رفتارهای طبیعی انسان و آلگوریتم‌های الکترونیکی سوءاستفاده می‌کنند تا صندوق‌های رأی را در اختیار خود گیرند"...</p>
      <p>بر اساس گزارش یادشده، در ۴٧ کشور از ۶۵ کشور، موارد بازداشت کاربرانی که در اینترنت اظهارنظرهای سیاسی یا مذهبی داشته‌اند مشاهده شده و حداقل در ٣١ کشور، خشونت‌های جسمی علیه کاربران اینترنت اعمال شده است.</p>
      <p>از نظر محدودیت آزادی در اینترنت، چین برای چهارمین سال مقام اول جهانی را دارد. اما در کشورهای دموکراتیک نیز نهاهای دولتی به طور غیرقانونی از اطلاعات موجود در مورد شهروندان خود بهره‌برداری می‌کنند. در ایالات متحده "مسئولانی که امور مهاجرت را به عهده دارند، بدون رعایت اصول شفافیت، نظارت بر شبکه‌های اجتماعی را بیشتر کرده‌اند".</p>
      <p>"خانۀ آزادی" می‌نویسد که در برخی موارد در آمریکا "مأموران بدون اجازۀ رسمی و مخفیانه دستگاه‌های الکترونیکی مسافران را بررسی کرده‌اند تا به اطلاعاتی در بارۀ تظاهرات مسالمت‌آمیز و قانونی دست یابند". این گزارش تأکید می‌کند که مأموران دولتی با جاسوسی از کامپیوترها یا گوشی‌های تلفن مردم تلاش کرده‌اند به اطلاعاتی دست یابند که از نظر قانون اساسی ایالات متحده باید محفوظ بماند.</p>
      <p><a href="http://freedomhouse.org/report/countries-world-freedom-2019?order=field_fiw_aggregate_score&amp;sort=asc">در جدول ارزیابی کلّی وضعیت آزادی در کشورهای جهان که امسال توسط "خانۀ آزادی" منتشر شده</a>، کشورهای نروژ، سوئد و فنلاند بالاترین امتیاز، یعنی ١٠٠ آورده‌اند. فرانسه ٩٠، ایالات متحد آمریکا ٨۶، ایران ١٨، امارات متحد عرب ١٧ و عربستان ٧ گرفته‌اند. در این جدول به کشور سوریه صفر امتیاز داده شده است.</p>
    </article>
  </body>
</html>