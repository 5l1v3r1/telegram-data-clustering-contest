<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/milyard-na-insult-mayzhe-dva-milyardi-na-pologi-ohorona-zdorovya-u-byudzheti-2020-637866.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T14:36:30+00:00"/>
    <meta property="og:title" content="Мільярд - на інсульт, майже два мільярди - на пологи. Охорона здоров'я у бюджеті-2020"/>
    <meta property="og:description" content="У бюджеті – 2020 всього на охорону здоров’я передбачається 113 млрд грн, що на 13% більше, ніж у бюджеті 2019 року - МОЗ"/>
  </head>
  <body>
    <article>
      <h1>Мільярд - на інсульт, майже два мільярди - на пологи. Охорона здоров'я у бюджеті-2020</h1>
      <address>
        <time datetime="2019-11-05T14:36:30+00:00">05 Nov 2019, 14:36</time>
      </address>
      <h4>У бюджеті – 2020 всього на охорону здоров’я передбачається 113 млрд грн, що на 13% більше, ніж у бюджеті 2019 року - МОЗ</h4>
      <p>Кабінет міністрів України сьогодні, 5 листопада, презентував проєкт Державного бюджету на 2020 рік.</p>
      <p>Про це <a href="https://moz.gov.ua/article/news/bjudzhet-moz-ukraini-2020-prioriteti-?fbclid=IwAR0AWxcc_wIWk2RmhPXZSDG3LOFgt1ZorT1u0Xv6dzpWxKJh6j4MTW-I_bs">повідомляється на сайті</a> Міністерства охорони здоров’я.</p>
      <p>Зазначається, що бюджет ще має ухвалити Верховна Рада.</p>
      <p>«У бюджеті – 2020 всього на охорону здоров’я передбачається 113 млрд грн, що на 13% більше, ніж у бюджеті 2019 року», - інформують у МОЗ.</p>
      <p>У міністерстві зазначають, що уряд розділив всі медичні програми на три напрямки і відповідно до напрямків розділив кошти.</p>
      <h3>Перший напрямок: Люди менше хворіють </h3>
      <p>У 2020 році система громадського здоров’я перейде на новий механізм стратегічної закупівлі послуг у сфері громадського здоров’я, зокрема, щодо імунопрофілактики та попередження неінфекційних хвороб. </p>
      <p>Також буде забезпечено перехід від фінансування постатейних кошторисів державних установ - лабораторних центрів МОЗ України - до закупівлі конкретизованих пріоритетних послуг у закладів громадського здоров’я на суму <b>227,1 млн грн</b>. Вперше за програмою 2301040 – «Громадське здоров’я та заходи боротьби з епідеміями» зазначені кошти підуть на закупівлю послуг громадського здоров’я:</p>
      <ul>
        <li><b>189,5 млн - </b>на послуги з епідеміологічного нагляду за інфекційними захворюваннями, послуги з імунопрофілактики, послуги з промоції здоров'я та комунікаційних кампаній, послуги з соціально-гігієнічного моніторингу<b>.</b></li>
        <li><b>37,619 млн - </b>на  профілактику неінфекційних захворювань.</li>
      </ul>
      <p>Послуги будуть виконуватися регіональними центрами громадського здоров’я, мережа яких у процесі створення, іншими провайдерами (державними, комунальними, приватними закладами) згідно Закону України «Про публічні закупівлі» (через систему Prozorro), що значно покращить ефективність використання державних коштів.</p>
      <p>Зазначена стратегічна трансформація фінансування заходів дозволить підвищити охоплення вакцинацією, обізнаність українців щодо імунопрофілактики та запобігання широкому спектру інфекційних захворювань, а також вперше сфокусує зусилля на неінфекційних захворюваннях.   </p>
      <p>У 2020 році будуть організовані та проведені інформаційні кампанії, сформовані освітні матеріали для різних груп населення про основні фактори ризику неінфекційних захворювань<b> -</b> шкідливого впливу тютюну, надмірного вживання алкоголю, нездорового харчування та низької фізичної активності, пропагування здорового способу життя та профілактики неінфекційних захворювань.</p>
      <p>Більше половини (<b>20,5 млн грн</b>) коштів підуть на розробку освітніх програм та запровадження тематичних тренінгів з питань здорового способу життя, з профілактики неінфекційних захворювань та факторів ризику їх виникнення для лікарів і молодших спеціалістів з медичною освітою, які працюють на рівні первинної медичної допомоги. </p>
      <p>Бюджет 2020 також забезпечить функціонування Національного сервісу з надання допомоги у припиненні куріння.</p>
      <p>Це дозволить сфокусувати зусилля сімейних лікарів на попередженні і профілактиці  серцево-судинних захворювань, інформуванні пацієнтів про основні засади здорового способу життя, наслідки для здоров’я від нездорового способу життя та важливості здійснення заходів з відмови від куріння та зловживання алкоголем із застосуванням сучасних підходів.</p>
      <p>Окремо бюджетом на 2020 рік передбачено <b>207,9 млн. </b>на фінансування послуг з супроводу та профілактики ВІЛ, що дозволить розширити охоплення послугами з 252 тис. українців в 2019 році до понад 356 тисяч українців у 2020.</p>
      <p><b>49,9 млн. грн </b>із загальної суми закладено на  закупівлю послуг з догляду та підтримки людей, які живуть з ВІЛ, <b>148 млн. грн </b>передбачено на послуги з профілактики ВІЛ серед представників груп підвищеного ризику.</p>
      <p>70% успіху в лікуванні ВІЛ – це консультування та супровід пацієнтів. Саме завдяки такій підтримці вдається утримати прихильність до лікування антиретровірусною терапією та стимулювати безпечну поведінку серед груп ризику. Україна — перша держава серед країн Східної Європи та Центральної Азії, яка фінансує послуги з профілактики та супроводу ВІЛ із державного бюджету, а не виключно за кошти міжнародних донорів.</p>
      <p>Зазначені заходи мають зупинити епідемію ВІЛ/СНІД в Україні та досягти цілей стратегії “90-90-90”, що передбачає унеможливлення поширення інфікування ВІЛ в суспільстві як через розширення доступу пацієнтів до АРВТ, так і завдяки високій  прихильності  і ефективності лікування.</p>
      <h3>Другий напрямок: Люди, які захворіли, швидше одужують </h3>
      <p>Вже у квітні 2020 року в Україні вперше запрацює Програма медичних гарантій (ПМГ). Вона включає в себе 6 видів медичної допомоги: первинну, спеціалізовану амбулаторну, госпітальну, екстрену, паліативну та реабілітацію, а також реімбурсацію лікарських засобів. Це означає, що у квітні 2020 року принцип «гроші йдуть за пацієнтом» запрацює на всіх рівнях медичної допомоги. Програму медичних гарантій реалізує Національна служба здоров’я України.</p>
      <p>В проєкті Державного бюджету, що 5 листопада 2019 року презентував Кабінет міністрів, на ПМГ передбачено <b>72 млрд грн.</b></p>
      <p>З них:</p>
      <ul>
        <li>на первинну медичну допомогу – <b>19,1 млрд грн</b>, на 3,9 млрд грн більше, ніж у бюджеті 2019 року</li>
      </ul>
      <p>Якщо первинна медична допомога вже півтора роки працює за новою моделлю фінансування, то спеціалізована тільки переходить на неї. Тому запуск Програми медичних гарантій розпочнеться 1 квітня. А в період з 1 січня до 31 березня для цих закладів передбачена субвенція в розмірі – <b>14,5 млрд грн.</b></p>
      <p>З 1 квітня починається впровадження моделі «гроші йдуть за пацієнтом» на госпітальному рівні. Тепер і в лікарнях пацієнти зможуть обирати лікаря, у якого хочуть отримати медичну допомогу.</p>
      <p>В пріоритет надання медичної допомоги виділені найбільш розповсюджені хвороби та стани, що впливають на якість і тривалість життя: інсульти, інфаркти, пологи, лікування немовлят (неонатальна допомога). В проєкті бюджету на 2020 рік закладено:</p>
      <ul>
        <li>на безоплатне лікування мозкового інсульту в проєкті Державного бюджету закладено <b>1 млрд грн;</b></li>
        <li>на безоплатне лікування інфаркту – <b>215,2 млн грн</b>;</li>
        <li>пологи – <b>1,7 млрд грн</b></li>
        <li>на безоплатну неонатальну допомогу – <b>1,3 млрд грн.</b></li>
      </ul>
      <p>Оплата за надання цих послуг буде відбуватися за підвищеним тарифом тим закладам, які мають все необхідне обладнання для надання цих послуг, наприклад, з інсультом пацієнт має потрапити в інсультний центр, де є обладнання для нейровізуалізації і постановки діагнозу.</p>
      <p>Медична реабілітація історично фінансувалася за залишковим принципом. Наступного року в Програмі медичних гарантій вперше виділений окремий бюджет – <b>449 млн грн,</b> а на<b> </b>паліативну допомогу – <b>347 млн грн</b>.</p>
      <h4>Програма «Доступні ліки», лікування хворих на цукровий та нецукровий діабет – 3,3 млрд грн</h4>
      <p>У 2020 році фінансування урядової програми «Доступні ліки» зросте більше ніж удвічі і становитиме 2,1 млрд грн. Це означає, що українці зможуть отримати більше ліків від серцево-судинних захворювань, діабету 2 типу та бронхіальної астми безоплатно або з незначною доплатою. Фінансування за цією програмою у бюджеті Уряду збільшиться на 1,2 млрд грн у порівнянні з минулим роком.</p>
      <p>Із квітня 2019 року пацієнти отримують за програмою електронний рецепт, а Національна служба здоров’я контрактує аптечні заклади та відшкодовує вартість відпущених лікарських засобів. За цей час вже майже<a href="https://nszu.gov.ua/ogoloshennya-pro-ukladennya-dogovoriv/dostupni-liky/elektronni-recepti-vipisuvannya-ta-vidpusk"> </a><a href="https://nszu.gov.ua/ogoloshennya-pro-ukladennya-dogovoriv/dostupni-liky/elektronni-recepti-vipisuvannya-ta-vidpusk">7 мільйонів українців</a> отримали ліки за програмою за електронним рецептом. </p>
      <p>«Доступні ліки» працюють із квітня 2017 року. Для того, щоб отримати ліки від  серцево-судинних захворювань, діабету 2 типу та бронхіальної астми безоплатно або з незначною доплатою, зверніться за електронним рецептом до свого лікаря. Докладніше, як працює програма, як отримати рецепт та ліки читайте <a href="https://moz.gov.ua/dostupni-liki">тут</a>.</p>
      <p>Із квітня 2020 року реімбурсацію препаратів інсулінів здійснюватиме Національна служба здоров’я України. Цукровий діабет потребує щоденної терапії. Пілотний проект реімбурсації препаратів інсуліну стартував в Україні у 2017 році. Ця модель дає можливість адресно підбирати пацієнтам лікування та більш ефективно контролювати перебіг хвороби, а електронний реєстр забезпечує прозорість процедури.</p>
      <p>Пацієнти, які живуть із інсулінозалежним діабетом, отримують потрібний їм інсулін у аптеці за рецептом лікаря безоплатно або з невеликою доплатою. Таких українців – 200 тисяч. Всі призначення, результати аналізів та ускладнення фіксуються у електронному реєстрі.   </p>
      <p>Загалом на лікування цукрового та нецукрового діабету та програму “Доступні ліки” у 2020 році передбачається 3,3 млрд грн. 210 млн грн – на реімбурсацію препаратів інсуліну за субвенцією до кінця березня 2020 року. </p>
      <h4> Державні закупівлі ліків і медичних виробів </h4>
      <p>У 2020 році бюджет державних закупівель ліків і медвиробів має суттєво збільшитися – аж на 3,2 млрд грн. Передбачається 9,77 млрд на закупівлі. Для порівняння – у 2019 році на закупівлі було передбачено 6,6 млрд грн. А у попередні два роки поспіль – 2017, 2019 –  на закупівлю лікарських засобів та медичних виробів виділялося з держбюджету по 5,9 млрд. грн на рік. </p>
      <p>Державні закупівлі ліків і медичних виробів здійснюються за 40 напрямами. Серед програм, за якими здійснюються закупівлі, – лікування ВІЛ/СНІДу, туберкульозу, онкології, серцево-судинних захворювань, рідкісних орфанних захворювань, забезпечення заходів імунопрофілактики населення тощо. Закуповуються життєво необхідні та дороговартісні препарати, які зазвичай пацієнти не можуть купити самостійно.</p>
      <p>Передбачається, що закупівлі ліків продовжуватимуть здійснювати міжнародні організації (Програма розвитку ООН (ПРООН), Дитячий фонд ООН (ЮНІСЕФ), Crown Agents), а також створене у 2018 році ДП «Медичні закупівлі України». </p>
      <p>За оцінкою Рахункової палати, міжнародні організації дозволяють економили до 40% бюджету на ліки. ДП «Медичні закупівлі України» перебирає досвід і найкращі світові практики міжнародних спеціалізованих організацій та має стати основною закупівельною організацією, що забезпечує прозоре, якісне та своєчасне постачання препаратів.</p>
      <h4>Медична освіта і наука</h4>
      <p>Одним із завдань трансформації системи охорони здоров’я є наближення стандартів підготовки  медичних працівників до світових та забезпечення компетентної медичної допомоги всім пацієнтам. З цієї метою змінилися і принципи фінансування медичної освіт та науки.</p>
      <p>Із 2020 року починається запровадження нової моделі фінансування безперервного професійного розвитку(БПР). Якщо раніше кошти виділялися на утримання закладів та факультетів післядипломної освіти, то за новим принципом – «Гроші підуть за лікарями» - на ті освітні заходи, які цікавлять конкретних лікарів та покращують їх індивідуальну медичну практику. </p>
      <p>У 2020 році трансформація БПР відбуватиметься за гібридною моделлю переходу до капітаційного фінансування. 71 905 лікарів отримають близько 141 млн.грн. фіксованих виплат за БПР, а для 50% відсотків тимчасово збережеться стара модель підвищення кваліфікації через систему закладів та факультетів післядипломної освіти. Капітаційні виплати будуть здійснюватися департаментами охорони здоров’я відповідно до реєстру медичних працівників та реєстру медичних спеціалістів у порядку, окремо затвердженому МОЗ, як трансфертні персоніфіковані виплати на БПР лікарів.</p>
      <p>Із 2020 року передбачається зміна фінансування заочної частини інтернатури. Якщо раніше заробітну плату отримували тільки лікарі-інтерни, які навчаються за бюджетні кошти, то у наступному році кошти отримуватимуть всі інтерни. У бюджеті закладено 202 460,8 тис. грн. для фінансування близько 8 тис. випускників та 1,6 тис. лікарів-кураторів. Ці виплати будуть здійснюватися закладами вищої освіти відповідно до укладених ними договорів із закладами охорони здоров’я.</p>
      <p>Фінансування медичної науки відбуватиметься за принципом «Гроші пішли на дослідження». Цей підхід був запроваджений у вересні 2019 року та передбачає цільове фінансування інноваційних наукових проєктів, а не утримання наукових закладів, як це було раніше. Комісія з питань науково-дослідних робіт проведе прозорий конкурс і відбір наукових проєктів, що фінансуватимуться за державні кошти. На це у бюджеті 2020 року передбачено 73 927,8 тис. грн. Новий принцип забезпечує ефективне використання бюджетних коштів та їх прозорий розподіл.</p>
      <h3>Третій напрямок: Люди довше живуть </h3>
      <p> У 2020 році продовжується розвиток системи екстреної медичної допомоги. Як і у 2019 році, на закупівлю автомобілей та навчання працівників екстреної медичної допомоги закладається <b>922,5 млн грн.</b> Ця сума у 2020 році дозволить регіонам закупити близько 470 нових автомобілей для порятунку життів та обладнати 19 навчальних центрів у регіонах.</p>
      <p>Також в проєкті Державного бюджету передбачені кошти на розбудову приймальних відділень у лікарнях, які є невід’ємною частиною надання екстреної медичної допомоги – <b>1 млрд грн. </b>Орієнтовно, у наступному році планується посилити 25 приймальних відділень у лікарнях в усіх регіонах країни.</p>
      <p>Головна задача - врятувати якомога більше життів.</p>
      <p>Щороку кількість людей, яким оплачують лікування за кордоном коштом Державного бюджету, зростає. Обсяг фінансування програми «Лікування громадян України за кордоном» за останні 4 роки істотно збільшився: у 2016 році - 388 млн грн, у 2017 році - 628 млн грн, у 2018 - 653 млн грн, у 2019 - 690 млн грн.</p>
      <p>У проєкті Державного бюджету на 2020 рік також передбачено збільшення коштів за цією програмою - до <b>1,09 млд</b>, що на 300 млн більше, ніж у 2019 році.</p>
      <blockquote>
        <b>Читайте також:<a href="https://glavcom.ua/economics/finances/byudzhet-2020-v-kartinkah-prezentaciya-premjer-ministra-637822.html"> Бюджет-2020 в картинках. Презентація прем’єр-міністра</a></b>
      </blockquote>
      <related>
        <a href="https://glavcom.ua/columns/vadymdenysenko/korotko-pro-byudzhet-2020-roku-637818.html"/>
        <a href="https://glavcom.ua/news/uryad-prezentuje-projekt-derzhbyudzhetu-2020-637773.html"/>
        <a href="https://glavcom.ua/news/zrostut-ne-silno-goncharuk-poradiv-ne-duzhe-ochikuvati-na-pidvishchennya-pensiy--637790.html"/>
      </related>
    </article>
  </body>
</html>