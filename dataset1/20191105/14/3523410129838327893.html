<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638338/%D8%B9%D9%85%D9%84%DB%8C%D8%A7%D8%AA-%D9%85%D9%88%D9%81%D9%82%DB%8C%D8%AA%E2%80%8C%D8%A2%D9%85%DB%8C%D8%B2-%D8%AD%D8%B4%D8%AF-%D8%B4%D8%B9%D8%A8%DB%8C-%D8%AF%D8%B1-%D9%85%D8%B1%D8%B2-%D9%85%D8%B4%D8%AA%D8%B1%DA%A9-%D8%A8%D8%A7-%D8%B3%D9%88%D8%B1%DB%8C%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T14:13:00+00:00"/>
    <meta property="og:title" content="عملیات موفقیت‌آمیز حشد شعبی در مرز مشترک با سوریه"/>
    <meta property="og:description" content="برگزاری نشست سران عراق، اردن و مصر، عملیات موفقیت‌آمیز حشد شعبی در مرز مشترک با سوریه و نشست کابینه با حضور استانداران از جمله خبرهای عراق است."/>
  </head>
  <body>
    <article>
      <h1>
        <a href="https://www.bultannews.com/fa/news/638338/%D8%B9%D9%85%D9%84%DB%8C%D8%A7%D8%AA-%D9%85%D9%88%D9%81%D9%82%DB%8C%D8%AA%E2%80%8C%D8%A2%D9%85%DB%8C%D8%B2-%D8%AD%D8%B4%D8%AF-%D8%B4%D8%B9%D8%A8%DB%8C-%D8%AF%D8%B1-%D9%85%D8%B1%D8%B2-%D9%85%D8%B4%D8%AA%D8%B1%DA%A9-%D8%A8%D8%A7-%D8%B3%D9%88%D8%B1%DB%8C%D9%87">عملیات موفقیت‌آمیز حشد شعبی در مرز مشترک با سوریه</a>
      </h1>
      <h2>برگزاری نشست سران عراق، اردن و مصر، عملیات موفقیت‌آمیز حشد شعبی در مرز مشترک با سوریه و نشست کابینه با حضور استانداران از جمله خبرهای عراق است.</h2>
      <address><time datetime="2019-11-05T14:13:00+00:00">05 Nov 2019, 14:13</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، رسانه‌های عراق از موفقیت<b> حشد شعبی</b> در بستن رخنه‌ها و شکاف‌های موجود در مرزهای مشترک برای جلوگیری از نفوذ <b>تروریست‌های تکفیری </b>خبر دادند.</p>
      <p> </p>
      <p>پایگاه اطلاع‌رسانی حشد شعبی از موفقیت حشد شعبی در پر کردن شکاف‌های امنیتی در مرزها خبر داد. این عملیات با مشارکت نیروهای<b> گارد مرزی</b> برگزار شد.</p>
      <p> </p>
      <p>بر اساس این گزارش، نیروهای حشد شعبی و گارد مرزی موفق به انجام یک عملیات امنیتی استراتژیک در مرزها شدند. منابع حشد شعبی اعلام کردند نیروهای تیپ سیزدهم حشد شعبی و گارد مرزی موفق شدند شکاف‌های امنیتی را در نوار مرزی میان‌پر کنند. این عملیات از شهرستان القائم در عراق تا گذرگاه مرزی الولید ادامه یافت و هدف از آن جلوگیری از نفوذ و رخنه تروریست‌ها از طریق شکاف‌ها در مرزها بوده است.</p>
      <p> </p>
      <p>
        <b>نشست سه‌جانبه عراق، اردن و مصر</b>
      </p>
      <p> </p>
      <p>خبر  دیگر اینکه نشست سران عراق، اردن و مصر برگزار می‌شود. بر اساس گزارش شبکه الفرات، محمد علی الحکیم وزیر خارجه عراق با ایمن الصفدی وزیر خارجه اردن تماس تلفنی برقرار کرد که طی آن دو طرف آخرین تحولات منطقه و مسائلی را که مورد اهتمام دو کشور است، بررسی کردند. بر اساس بیانیه وزارت خارجه عراق، حکیم و الصفدی همچنین نشست مقدماتی دیدار سران عراق، اردن و مصر را در چارچوب تقویت همکاری میان آنها تا رسیدن به توسعه و ارتباط منسجم و نزدیک شدن ملت‌ها به یکدیگر بررسی کردند.</p>
      <p> </p>
      <p>
        <b>دیدار حلبوسی با رؤسای فراکسیون‌های پارلمانی</b>
      </p>
      <p> </p>
      <p>یک منبع در پارلمان عراق از دیدار رئیس پارلمان با رؤسای فراکسیون‌ها پس از نشست مربوط به تعدیل قانون اساسی خبر داد. به گزارش الفرات، این منبع گفت رئیس پارلمان پس از نشست مربوط به تغییرات قانون اساسی، با رؤسای فراکسیون‌های پارلمانی دیدار خواهد کرد.</p>
      <p> </p>
      <p>این منبع به الفرات گفت نشست رئیس پارلمان و رؤسای فراکسیون‌ها پس از نشست کمیته تغییرات قانون اساسی برگزار خواهد شد که از صبح امروز در پارلمان آغاز شده است.</p>
      <p> </p>
      <p>کمیته تغییرات قانون اساسی امروز سه‌شنبه نشست خود را در ساختمان پارلمان برای بررسی سازوکار تعدیل قانون اساسی برگزار کرده است.</p>
      <p>نمایندگان پارلمان عراق به تشکیل کمیته تعدیل قانون اساسی پس از تظاهراتی که اوایل ماه گذشته (اکتبر) برگزار شد، رأی داده بودند، این کمیته اعمال تغییرات در قانون اساسی را دنبال خواهد کرد.</p>
      <p> </p>
      <p>درخواست برای گفت‌وگوی ملی تحت نظارت سازمان ملل برای حل بحران عراق</p>
      <p> </p>
      <p>کمیساریای عالی حقوق بشر عراق امروز سه‌شنبه خواستار گفت‌وگوی ملی با نظارت سازمان ملل برای حل بحران این کشور شد. این کمیساریا در بیانیه‌ای آورده است کمیساریای عالی حقوق بشر عراق ضمن تأکید بر آزادی بیان و تظاهرات و تجمع مسالمت‌آمیز و مطالبات مشروعی که حقوق بشر را تقویت می‌کند، در عین حال از تمام طرف‌ها می‌خواهد با مهار خونریزی، گفت‌وگوی ملی را زیر نظر سازمان ملل آغاز کنند.</p>
      <p> </p>
      <p>این کمیساریا همچنین از تظاهرات‌کنندگان خواست تظاهرات خود را در اماکنی برگزار کنند که بر روند اوضاع عمومی تأثیر نگذارد و سبب تعطیلی مراکز خدمات‌رسانی نشود تا ارائه خدمات به شهروندان تقویت و حقوق آنها تضمین شود. این کمیساریا بر ضرورت همکاری سازنده میان نیروهای امنیتی و تظاهرات‌کنندگان برای حمایت از اموال عمومی و خصوصی تأکید کرده است.</p>
      <p> </p>
      <p>
        <b>نشست کابینه با حضور استانداران برای بررسی خواسته‌های تظاهرات‌کنندگان</b>
      </p>
      <p> </p>
      <p>یک منبع دولتی عراقی امروز سه‌شنبه گفت کابینه عراق نشستی را با حضور استانداران برای بررسی خواسته‌های تظاهرات‌کنندگان برگزار خواهد کرد.</p>
      <p> </p>
      <p>این منبع به الفرات گفت شورای وزیران امروز با حضور استانداران تشکیل جلسه خواهد داد، این جلسه ساعت 13 به‌وقت محلی برگزار خواهد شد که طی آن خواسته‌های استانداران با هدف رأی‌گیری درباره آن بررسی خواهد شد.</p>
      <p> </p>
      <p>انتهای پیام/+</p>
    </article>
  </body>
</html>