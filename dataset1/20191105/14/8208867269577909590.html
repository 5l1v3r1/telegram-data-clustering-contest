<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/vari/2019/11/05/news/sci_morto_mario_cotelli-240301955/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T14:45:00+00:00"/>
    <meta property="og:title" content="Sci, addio a Mario Cotelli: fu storico ct della &quot;Valanga azzurra&quot;"/>
    <meta property="og:description" content="Si è spento all'età di 76 anni una delle figure più importanti dello sport nostrano. Sotto la sua guida nacquero i miti di Pierino"/>
  </head>
  <body>
    <article>
      <h1>Sci, addio a Mario Cotelli: fu storico ct della "Valanga azzurra"</h1>
      <h2>Si è spento all'età di 76 anni una delle figure più importanti dello sport nostrano. Sotto la sua guida nacquero i miti di Pierino Gros e Gustav Thoeni che portarono all'Italia cinque coppe del mondo, 6 medaglie olimpiche e 6 podi mondiali tra il 1970 e il 1978</h2>
      <address>
        <time datetime="2019-11-05T14:45:00+00:00">05 Nov 2019, 14:45</time>
      </address>
      <p>Mondo dello sci in lutto. E' morto all'età di 76 anni Mario Cotelli, storico commissario tecnico della "Valanga azzurra" che tra il 1970 e il 1978 conquistò numerosi tronfei. Malato da tempo per un'insufficienza renale che lo aveva costretto alla dialisi, Cotelli aveva portato al trionfo talenti come Pierino Gros e Gustav Thoeni ed esaltato le doti di Tino Pietrogiovanna, Erwin Stricker ed Helmuth Schmalzl.</p>
      <h3>Con lui le gesta di Pierino Gros e Gustav Thoeni</h3>
      <p>Dopo essere diventato maestro di sci nel 1962, assunse l'incarico di allenatore della nazionale B maschile nel '68, prima di passare un anno dopo nella nazionale maggiore. Sotto la sua guida nacque il mito della "Valanga azzurra", termine coniato dal giornalista Massimo di Marco all'indomani del gigante di Berchtesgaden del 1974 quando cinque italiani chiusero la gara nelle prime cinque posizioni. Nessuno era mai riuscito a tanto fino ad allora. Con la sua esperienza e col talento di Pierino Gros e Gustav Thoeni lo sci italiano di quegli anni portò a casa 6 medaglie olimpiche, 6 podi mondiali, cinque coppe del Mondo, 4 coppe di gigante e 2 coppe di slalom. Nel 1978 la crisi dello sci italiano e le dimissioni. Continuo la sua carriera a bordo pista come opinionista televisivo ed editorialista del Corriere della Sera, per molti anni.</p>
      <h3>Il cordoglio della Fisi</h3>
      <p>La notizia è stata diffusa dal fratello Chicco, che ha aggiunto come Mario non abbia sofferto nella sua agonia. "Il Presidente Flavio Roda, il Consiglio Federale, gli Atleti, i Tecnici e tutto lo staff federale sono vicini alla famiglia Cotelli in questo momento di grande dolore", si legge nella nota della Fisi.<br/> </p>
    </article>
  </body>
</html>