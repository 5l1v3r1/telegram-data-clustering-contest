<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196318/voyli-kontra-kyvernisis-syriza-gia-toys-trapezites"/>
    <meta property="og:site_name" content="CNN.gr"/>
    <meta property="article:published_time" content="2019-11-05T14:52:15+00:00"/>
    <meta property="og:title" content="Βουλή: Κόντρα κυβέρνησης - ΣΥΡΙΖΑ για τους τραπεζίτες"/>
    <meta property="og:description" content="Να διασκεδάσει τις εντυπώσεις μετά την κριτική που δέχθηκε κι εκ των έσω για το άρθρο του νομοσχεδίου με τις τροποποιήσεις του ποινικού κώδικα που αφορά στην..."/>
  </head>
  <body>
    <article>
      <h1>Βουλή: Κόντρα κυβέρνησης - ΣΥΡΙΖΑ για τους τραπεζίτες</h1>
      <h2>Να διασκεδάσει τις εντυπώσεις μετά την κριτική που δέχθηκε κι εκ των έσω για το άρθρο του νομοσχεδίου με τις τροποποιήσεις του ποινικού κώδικα που αφορά στην κατάργηση της αυτεπάγγελτης δίωξης κατά τραπεζικών στελεχών, επιχείρησε ο Κώστας Τσιάρας. </h2>
      <figure>
        <img src="https://cdn.cnngreece.gr/media/com_news/users/620/olga-panagiotidou-avatar.jpg"/>
      </figure>
      <p>Όλγα Παναγιωτίδου, CNN Greece 16:52 , 05 November 2019</p>
      <p>«Με την ρύθμιση <b>δεν ευνοούνται οι τραπεζίτες, αλλά οι Έλληνες πολίτες των οποίων θα διαγραφούν τα κόκκινα δάνεια</b> και <b>δεν θα κινδυνεύουν να χάσουν τα σπίτια τους»,</b> επεσήμανε ο υπουργός Δικαιοσύνης στη συζήτηση στην αρμόδια επιτροπή της Βουλής και συμπλήρωσε πως η ελληνική οικονομία είναι αντιμέτωπη με μια εξέλιξη που αφορά περισσότερα από 80 δισ. κόκκινα δάνεια και δεν πρέπει να υπάρχει δαμόκλειος σπάθη για την ποινικοποίηση του τραπεζικού συστήματος.</p>
      <p>Η αναφορά του Κώστα Τσιάρα ήρθε ως απάντηση στην κριτική του βουλευτή της ΝΔ<b> Γιάννη Μπούγα</b>, αλλά και του βουλευτή του ΚΙΝΑΛ <b>Χάρη Καστανίδη</b>.</p>
      <blockquote>«Το άρθρο 390 έχει προβληματική αιτιολογία, διότι δεν προκύπτει με σαφήνεια ο λόγος της εξαίρεσης, η οποία ενδεχομένως να δημιουργεί και προβλήματα συνταγματικότητας», ανέφερε στην παρέμβασή του ο βουλευτής της ΝΔ, ενώ ο κ. Καστανίδης εξέφρασε την αντίθεσή του με την πρόβλεψη του νέου Ποινικού Κώδικα, η δίωξη να μπορεί να ασκηθεί μόνο μετά από έγκληση.</blockquote>
      <h3>Η ανακοίνωση της Κουμουνδούρου </h3>
      <p>Το κόμμα της αξιωματικής αντιπολίτευσης αναφέρει ότι «εδώ και τρεις μέρες <b>ο κ. Μητσοτάκης κωφεύει εσκεμμένα στο αίτημα του ΣΥΡΙΖΑ να αποσύρει άμεσα την εκτρωματική διάταξη-δώρο στους τραπεζίτες»</b>, διάταξη με την οποία «οι τραπεζίτες θα μπορούν να διωχθούν ποινικά μόνο εάν κάνουν μήνυση στον εαυτό τους».</p>
      <p>«Ο κ. Μητσοτάκης και ο Υπουργός Δικαιοσύνης, χωρίς ντροπή, <b>χρησιμοποιούν ως πρόσχημα την αγωνία χιλιάδων δανειοληπτών,</b> προκειμένου να ακυρώσουν όλες τις εκκρεμείς ποινικές διώξεις σε βάρος τραπεζιτών για υποθέσεις με <b>θαλασσοδάνεια</b>, όπως αυτά που είχαν χορηγηθεί στη ΝΔ, στο ΚΙΝΑΛ αλλά και σε Μέσα Μαζικής Ενημέρωσης», συνεχίζει ο ΣΥΡΙΖΑ. Προσθέτει ότι «σήμερα, μέχρι και δικοί του βουλευτές, όπως ο<b> κ. Μπούγας, εκφράζουν τον προβληματισμό τους τόσο για το ενδεχόμενο ατιμωρησίας των τραπεζιτών όσο και για τη συνταγματικότητα της διάταξης»</b>.</p>
      <p>Παράλληλα, ο ΣΥΡΙΖΑ ζητά «ξεκάθαρη απάντηση» στο ερώτημα που θέτει:</p>
      <p>«Τη διάταξη αυτή την εισηγήθηκε η Νομοπαρασκευαστική ή την "φύτεψε" ο κ. Μητσοτάκης μετά τη συνάντησή του με τους τραπεζίτες;».</p>
      <p>Πηγές του κόμματος συμπληρώνουν: «Η ΝΔ λέει ότι με την επιχειρούμενη διάταξη  προστατεύονται οι δανειολήπτες των κόκκινων δανείων.</p>
      <p>Αν πραγματικά απέβλεπε στην προστασία της κατηγορίας αυτής δανειοληπτών, <b>θα υπήρχε μια ειδική διάταξη που θα διασφάλιζε τα δικαιώματά τους. Η διάταξη αυτή υπάρχει. Είχε ψηφιστεί από τον ΣΥΡΙΖΑ.</b> (άρθρο 65 του ν. 4472/2017)».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196328/kaygas-giannoyli-kyranaki-gia-ta-barbeque-exo-apo-domes-prosfygon-kai-metanaston">Καυγάς Γιαννούλη - Κυρανάκη για τα barbeque έξω από δομές προσφύγων και μεταναστών</a>
        </li>
        <li>
          <a href="https://www.cnn.gr/news/politiki/story/196300/gennimata-kai-ko-kinal-gia-to-ypertameio">Γεννηματά και ΚΟ ΚΙΝΑΛ για το Υπερταμείο</a>
        </li>
        <li>
          <a href="https://www.cnn.gr/news/politiki/story/196296/tsiaras-gia-allages-ston-poiniko-kodika-tropopoioyme-tis-amfilegomenes-diataxeis">Τσιάρας για αλλαγές στον Ποινικό Κώδικα: Τροποποιούμε τις αμφιλεγόμενες διατάξεις</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/53567/kostas-tsiaras">ΚΩΣΤΑΣ ΤΣΙΑΡΑΣ</a>
        </li>
        <li>
          <a href="https://www.cnn.gr/eidhseis/tag/14042/ypoyrgos-dikaiosynis">ΥΠΟΥΡΓΟΣ ΔΙΚΑΙΟΣΥΝΗΣ</a>
        </li>
        <li>
          <a href="https://www.cnn.gr/eidhseis/tag/79865/poinikoi-kodikes">ΠΟΙΝΙΚΟΙ ΚΩΔΙΚΕΣ</a>
        </li>
        <li>
          <a href="https://www.cnn.gr/eidhseis/tag/76/voyli">ΒΟΥΛΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/05/196341/snapshot/bank-note-209104_1920.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196351/snapshot/2744346.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196329/snapshot/AP_19302448651670.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196332/snapshot/p1dotqndod1l4g4iii651j1jml9.jpg"/>
      </figure>
    </article>
  </body>
</html>