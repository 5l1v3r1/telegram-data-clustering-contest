<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196329/o-mitsotakis-se-rolo-gefyropoioy-xalari-syzitisi-gia-to-prosfygiko-to-savvato"/>
    <meta property="og:site_name" content="CNN.gr"/>
    <meta property="article:published_time" content="2019-11-05T14:01:29+00:00"/>
    <meta property="og:title" content="Ο Μητσοτάκης σε ρόλο «γεφυροποιού»: Χαλαρή συζήτηση για το προσφυγικό το Σάββατο"/>
    <meta property="og:description" content="Στα… χνάρια του Γιώργου Παπανδρέου φαίνεται πως βαδίζει ο πρωθυπουργός Κυριάκος Μητσοτάκης . Έτσι το ερχόμενο Σάββατο καλεί τους βουλευτές του κόμματός του σε..."/>
  </head>
  <body>
    <article>
      <h1>Ο Μητσοτάκης σε ρόλο «γεφυροποιού»: Χαλαρή συζήτηση για το προσφυγικό το Σάββατο</h1>
      <h2>Στα… χνάρια του Γιώργου Παπανδρέου φαίνεται πως βαδίζει ο πρωθυπουργός Κυριάκος Μητσοτάκης. Έτσι το ερχόμενο Σάββατο καλεί τους βουλευτές του κόμματός του σε μια χαλαρή συνάντηση σε ξενοδοχείο στο Καβούρι Αττικής, δίπλα από την θερμαινόμενη πισίνα και το σπα.</h2>
      <figure>
        <img src="https://cdn.cnngreece.gr/media/com_news/users/771/evagelosgiakoumis.jpg"/>
      </figure>
      <p>Ευάγγελος Γιακουμής, CNN Greece 16:01 , 05 November 2019 - 16:01</p>
      <p>Στο ίδιο <b>σημείο</b> είχαν γίνει ανάλογες συναντήσεις και από δύο πρώην πρωθυπουργούς -τον Γιώργο Παπανδρέου και παλαιότερα τον <b>Κώστα Σημίτη</b>, που είχε φτάσει στο σημείο να συνεδριάσει η κεντρική του επιτροπή στον <b>Αστέρα Βουλιαγμένης.</b></p>
      <p>Στόχος του Κυριάκου Μητσοτάκη είναι να πραγματοποιηθεί <b>πολιτικό</b>… <b>μασάζ</b> στους βουλευτές που έχουν ήδη αρχίσει να αντιδρούν για ορισμένους υπουργούς που δεν σηκώνουν τα τηλέφωνά τους.</p>
      <p>Το <b>κυριότερο</b>, όμως, είναι ότι θα υπάρξει <b>αναλυτική ενημέρωση</b> από τους αρμόδιους υπουργούς για το μείζον θέμα του <a href="https://www.cnn.gr/eidhseis/tag/496/prosfgiko"><b>προσφυγικού</b></a>.</p>
      <p>Σύμφωνα με απόλυτα <b>αξιόπιστες</b> <b>πληροφορίες</b>, ο πρωθυπουργός θέλει πρώτα να αφήσει τους βουλευτές του να πάρουν το λόγο και στη συνέχεια να μιλήσουν οι υπουργοί για το κυβερνητικό σχέδιο αντιμετώπισης του προσφυγικού προβλήματος.</p>
      <p>Η απόφαση του πρωθυπουργού να συναντηθεί με τους <b>βουλευτές</b> του σε χαλαρό κλίμα -χωρίς κουστούμια και γραβάτες- είναι επειδή θέλει να κάνει μια ειλικρινή και όχι <b>τυπική συζήτηση</b> μαζί τους. Και αυτό επειδή έχουν αρχίσει να γίνονται ορατά αρκετά φαινόμενα σε σχέση με διάφορους υπουργούς και βουλευτές.</p>
      <p>Παράλληλα, από ορισμένους εκφράζεται και ένας <b>προβληματισμός</b> για τον <a href="https://www.cnn.gr/eidhseis/tag/41824/mixalhs-xrysoxoidhs"><b>Μιχάλη Χρυσοχοΐδη</b></a>, σε ό,τι αφορά στην αντιμετώπιση του μεταναστευτικού και την μετεγκατάσταση προσφύγων και μεταναστών σε διάφορες περιοχές της Ελλάδας.</p>
      <p>Η πολιτική που εφαρμόζει ο κ. Μητσοτάκης στο <b>προσφυγικό</b> χαλάει την εικόνα στην οικονομία και επειδή απέχει αρκετά από τις προσλαμβάνουσες που διαθέτει ο κορμός της κυβερνητικής παράταξης, ο πρόεδρος της ΝΔ θέλει να τους δώσει να <b>καταλάβουν</b> ότι πλέον δεν ισχύει ότι έλεγαν το προηγούμενο διάστημα.</p>
      <p>Γιατί, η αλήθεια είναι, ότι δεν περίμεναν τόσο αυξημένη ροή προσφύγων και μεταναστών στη χώρα και αιφνιδιάστηκαν - κάτι το οποίο <b>παραδέχονται ευθέως οι περισσότεροι βουλευτές.</b></p>
      <p>Αυτός είναι, άλλωστε, και ο λόγος που ο <b>Κυριάκος Μητσοτάκης</b> θέλει να τους δώσει όλα τα στοιχεία, ώστε να μπορούν να τα επικαλούνται, όταν έρχονται αντιμέτωποι με πολίτες.</p>
      <p>Ως αντίβαρο στο μεταναστευτικό, η κυβέρνηση θα προτάξει στους βουλευτές τα οικονομικά θέματα - τις μειώσεις στη <a href="https://www.cnn.gr/eidhseis/tag/5470/forologia"><b>φορολογία</b> </a>και τα νέα δεδομένα στην προστασία πρώτης κατοικίας, καθώς έρχονται χιλιάδες νέοι πλειστηριασμοί που θα προκαλέσουν νέους τριγμούς στην κοινωνία και την κυβέρνηση.</p>
      <p>Ο πρωθυπουργός πρόκειται να πάρει <b>παρόμοιες</b> <b>πρωτοβουλίες</b> και μέσα στο επόμενο διάστημα, όπως ο νυχτερινός αγώνας δρόμου που θα διοργανωθεί στο συνέδριο του κόμματος στα τέλη του μήνα. Στον αγώνα αυτό θα τρέξουν <b>κομματικά</b> <b>στελέχη</b>, βουλευτές και φυσικά ο ίδιος, όπως άλλωστε δήλωσε στην τελευταία συνεδρίαση της οργανωτικής επιτροπής.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196335/axtsiogloy-ti-fovatai-i-nd-kai-leitoyrgei-exothesmika-stin-proanakritiki">Αχτσιόγλου: Τι φοβάται η ΝΔ και λειτουργεί εξωθεσμικά στην Προανακριτική;</a>
        </li>
        <li>
          <a href="https://www.cnn.gr/news/politiki/story/196328/kaygas-giannoyli-kyranaki-gia-ta-barbeque-exo-apo-domes-prosfygon-kai-metanaston">Καυγάς Γιαννούλη - Κυρανάκη για τα barbeque έξω από δομές προσφύγων και μεταναστών</a>
        </li>
        <li>
          <a href="https://www.cnn.gr/news/politiki/story/196316/petsas-dieyrynetai-to-nomothetiko-plaisio-gia-tin-prostasia-tis-protis-katoikias">Πέτσας: Διευρύνεται το νομοθετικό πλαίσιο για την προστασία της πρώτης κατοικίας</a>
        </li>
      </ul>
      <p>
        <a href="http://www.facebook.com/sharer.php?u=https%3A%2F%2Fwww.cnn.gr%2Fnews%2Fpolitiki%2Fstory%2F196329%2Fo-mitsotakis-se-rolo-gefyropoioy-xalari-syzitisi-gia-to-prosfygiko-to-savvato">1</a>
      </p>
      <ul>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/4704/metanasteytiko">ΜΕΤΑΝΑΣΤΕΥΤΙΚΟ</a>
        </li>
        <li>
          <a href="https://www.cnn.gr/eidhseis/tag/24773/prosfygiko-metanasteytiko">ΠΡΟΣΦΥΓΙΚΟ/ΜΕΤΑΝΑΣΤΕΥΤΙΚΟ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/05/196346/snapshot/2425266.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196371/snapshot/2621133.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196375/snapshot/feta-1464873_1920.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196351/snapshot/2744346.jpg"/>
      </figure>
    </article>
  </body>
</html>