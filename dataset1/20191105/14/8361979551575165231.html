<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/yovanovich-i-impichment-trampa-novini-svitu-50051710.html?utm_source=telegram"/>
    <meta property="og:site_name" content="НВ"/>
    <meta property="article:published_time" content="2019-11-05T14:37:00+00:00"/>
    <meta property="og:title" content="Не сподобалася Трампу. Головне з розсекречених свідчень екс-посла США в Україні Марі Йованович"/>
    <meta property="og:description" content="У понеділок, 4 листопада, Палата представників США оприлюднила стенограму свідчень екс-посла США в Україні Марі Йованович, які вона дала в рамках процедури імпічменту Дональда Трампа."/>
  </head>
  <body>
    <article>
      <h1>Не сподобалася Трампу. Головне з розсекречених свідчень екс-посла США в Україні Марі Йованович</h1>
      <h2>У понеділок, 4 листопада, Палата представників США оприлюднила стенограму свідчень екс-посла США в Україні Марі Йованович, які вона дала в рамках процедури імпічменту Дональда Трампа.</h2>
      <address>
        <time datetime="2019-11-05T14:37:00+00:00">05 Nov 2019, 14:37</time>
      </address>
      <p>Близько місяця тому, 11 жовтня, <a href="https://nv.ua/ukr/world/geopolitics/yovanovich-nazvala-falshivoyu-zayavu-lucenka-pro-spisok-nedotorkannih-50047534.html">Йованович виступала на закритих слуханнях в Конгресі США</a>. Тепер же <a href="https://intelligence.house.gov/news/documentsingle.aspx?DocumentID=757">її відповіді на питання конгресменів</a> стали надбанням громадськості.</p>
      <p>НВ зібрало головне, що важливо знати про показання Йованович.</p>
      <h3>Яка роль Йованович в українсько-американському скандалі</h3>
      <p>Марі Йованович — одна з центральних фігур скандалу навколо приспусканого тиску на Україну з боку адміністрації Дональда Трампа.</p>
      <p>Навесні 2019 року США <a href="https://nv.ua/world/geopolitics/smi-ssha-otzyvayut-yovanovich-s-dolzhnosti-posla-50020084.html?prefer_lang=ru">раптово відкликали Йованович з посади посла в Україні</a> — вона завершила свою роботу 20 травня.</p>
      <p>Пізніше видання <a href="https://www.wsj.com/articles/trump-ordered-ukraine-ambassador-removed-after-complaints-from-giuliani-others-11570137147?shareToken=stb80f9f783f5541f89c4797fa9e5743aa">The Wall Street Journal</a> повідомило, що Трамп розпорядився відкликати Йованович після наполегливих скарг на неї свого адвоката Рудольфа Джуліані.</p>
      <p>За даними WSJ, Джуліані повідомив Трампу, що Йованович намагається підірвати його авторитет, а також нібито блокує українське розслідування у справі компанії Burisma, до складу правління якої входив син колишнього віце-президента Джо Байдена — головного конкурента Трампа на виборах.</p>
      <p>В результаті Трамп розпорядився, щоб Держдеп в найкоротші терміни звільнив Йованович з посади посла, пише видання.</p>
      <p>Крім того, Трамп обговорював її особистість в скандальній телефонній розмові з Володимиром Зеленським 25 липня.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/760/original/f5acba8a37cc3b17e676ed67e2912301.png?stamp=1&amp;q=85&amp;w=115"/>
      </figure>
      <p>Томас Фрідман<br/>Битва за США. Що розповіла Марі Йованович?</p>
      <p>«Колишній посол США, жінка, була катастрофою („bad news“ в оригіналі — прим. ред) і люди, з якими вона мала справу в Україні, теж були катастрофою („bad news“). Я просто хочу, щоб ви про це знали», — заявив Трамп Зеленському.</p>
      <p>Президент України підтримав критику на адресу Йованович.</p>
      <p>«Це чудово, що ви були першим, хто сказав мені, що вона була поганим послом, тому що я згоден з вами на 100%, — заявив Зеленський в розмові з Трампом. — Її ставлення до мене було далеко не найкращим, тому що вона обожнювала попереднього президента, і вона була на його боці. Вона не сприймала мене як нового президента достатньо добре».</p>
      <p>Як відомо, в цій розмові Трамп багаторазово просив Зеленського дати хід розслідуванню у справі Burisma.</p>
      <h3>Що ми дізналися зі стенограми її показань</h3>
      <p>11 жовтня Марі Йованович виступала на закритих слуханнях перед комітетами Палати представників США з розвідки, закордонних справ, нагляду і реформ. Саме вони ведуть формальне розслідування, з якого починається процедура імпічменту президента США.</p>
      <p>А 4 листопада ці комітети оприлюднили стенограму свідчень Йованович. Документ налічує понад 300 сторінок.</p>
      <p>Ось головні факти, які озвучила колишній посол США в Україні:</p>
      <p>
        <b>Стенограма розмови Трампа і Зеленського <a href="https://nv.ua/ukr/world/geopolitics/impichment-trampa-yovanovich-bula-shokovana-zayavami-trampa-50051576.html">її шокувала</a>.</b>
      </p>
      <p>«Я була шокована. Я маю на увазі, що була вкрай здивована, по-перше, тим, що моє ім‘я кілька разів було згадано в телефонній розмові президента, а по-друге — тим, що президент може говорити в подібному тоні про мене чи будь-якого іншого посла з іноземним колегою», — заявила Йованович.</p>
      <p>
        <b>Оточення Трампа дійсно створило мережу «тіньової дипломатії»</b>
      </p>
      <p>Йованович заявила, що організатором тіньової дипломатії щодо України, яка працювала паралельно з офіційними структурами Держдепу США, був адвокат Трампа Рудольф Джуліані.</p>
      <p>Вона також зазначила, що розгорнута в низці американських ЗМІ кампанія про нібито нелояльність Йованович Трампу «позбавила нас опори» (маючи на увазі все посольство США в Україні) і перешкодила її роботі головного представника США в Києві.</p>
      <p>«Українці дивувалися, чи йдеться про мою відставку і чи дійсно ми представляємо президента, політику США і т. д.», — заявила Йованович. Вона також визнала, що в той час не могла зрозуміти і усвідомити справжню суть того, що відбувається, оскільки вона була надзвичайно далека від «нормального стану речей».</p>
      <p>Читайте також:<br/><a href="https://nv.ua/ukr/world/geopolitics/biliy-dim-priznachiv-komandu-vidpovidalnu-za-ukrajinu-podrobici-50048115.html">&amp;nbsp«Три аміго». Чиновник Держдепу розповів про відповідальну за політику в Україні команду Білого дому</a></p>
      <p>
        <b>Луценко намагався очорнити Йованович через критику ГПУ під його керівництвом</b>
      </p>
      <p>Йованович поділилася думкою, що екс-глава ГПУ України Юрій Луценко почав поширювати неправдиві заяви на її адресу через те, що посольство США під її керівництвом наполягало на продовженні реформ у ГПУ.</p>
      <p>Екс-посол нагадала, що Луценко не виконав жодної з обіцяних їм цілей: ефективно реформувати Генпрокуратуру, притягти до відповідальності винних у загибелі людей під час Революції гідності і повернути в Україну більше $40 млрд, виведених оточенням Віктора Януковича.</p>
      <p>«Всього цього не сталося. А тому ми продовжували закликати і спонукати його [до реформ], і я думаю, йому це не дуже сподобалося», — зазначила Йованович.</p>
      <p>Вона також заявила, що Луценко наполягав на зустрічі з Генпрокурором США і главою ФБР, щоб повідомити їм «важливу інформацію». При цьому, нагадала Йованович, такі зустрічі уповноважені проводити відповідні представники органів США в посольстві, що вона і запропонувала Луценку.</p>
      <p>Однак він не хотів ділитися з ними своєю «інформацією» — як припускає Йованович, Луценко мав намір очорнити її та розповісти про горезвісний неіснуючий список осіб, яких посол нібито заборонила переслідувати.</p>
      <p>
        <b>Аваков попереджав Йованович, що Білий дім має намір її змістити</b>
      </p>
      <p>Екс-посол розповіла, що глава МВС України Арсен Аваков попереджав, щоб вона «остерігалася», оскільки оточення Трампа «копає» під неї і має намір домогтися її відходу з посади.</p>
      <p>Аваков розповів про активність в Україні американських бізнесменів Ігоря Фрумана і Льва Парнаса, партнерів Джуліані, які допомагали йому налагоджувати контакти з українськими чиновниками. З цієї розмови Йованович також дізналася, що Фруман і Парнас сподівалися на те, що її усунуть з посади, оскільки мали певні плани на розвиток бізнесу в Україні.</p>
      <p>«Я цього не зрозуміла, тому що ніхто в посольства ніколи не зустрічав цих двох людей», — заявила Йованович. Але ж одна з головних цілей посольства і є розвиток американського бізнесу в Україні, додала вона.</p>
      <p>
        <b>Українські чиновники побоювалися Джуліані</b>
      </p>
      <p>З посиланням на офіційних осіб з України Йованович розповіла на слуханнях, що українська сторона побоювалася залучення Рудольфа Джуліані в контакти з американською стороною. Неназваний український співрозмовник Йованович називав спілкування з ним «небезпечним» для України, оскільки висловлював занепокоєння в зв’язку з тим, «що він робить (джуліані намагався використовувати всі контакти і засоби, щоб очорнити Байдена і домогтися розслідування проти його сина в Україні).</p>
      <p>Висловлюючи особисту позицію, Йованович також розкритикувала дії Джуліані і заявила, що вони суперечили національним інтересам США.</p>
      <p>
        <b>Джуліані боровся за візу для Шокіна</b>
      </p>
      <p>Йованович нагадала, що в січні 2019 року консульство США в Україні відмовилося видати американську візу екс-генпрокурору України Віктору Шокіну. Він стверджував, що хоче поїхати в США до своїх дітей, проте насправді їхав на зустріч з адвокатом Трампа Руді Джуліані — а значить, збрехав.</p>
      <p>Основною ж причиною відмови стали корупційні звинувачення на адресу Шокіна, зазначила Йованович. Однак вона була приголомшена дізнавшись, що про видачу візи екс-главі ГПУ взявся клопотати особисто Джуліані. Він доводив, що Шокін планував приїхати в Америку, щоб розкрити інформацію про корупцію в посольстві США в Україні та корумпованість самої Йованович.</p>
      <p>В результаті Шокін до США не поїхав, з Джуліані вони спілкувалися по скайпу.</p>
      <p>
        <b>Йованович ділилася своїми побоюваннями про Джуліані з керівництвом Держдепу</b>
      </p>
      <p>Марі Йованович розповіла, що вона розмовляла з високпоставленими чиновниками Держдепу США, висловлюючи їм свою тривогу в зв’язку з діями Джуліані в Україні.</p>
      <p>Екс-посол не оформлювала офіційну скаргу, проте ділилася побоюванням з керівниками європейського бюро Держдепу, які поділяли її занепокоєння.</p>
      <p>У відповідь на питання про те, чи намагався хто-небудь з чиновників Держдепу перешкоджати зусиллям Дужліані, Йованович сказала: «Я так не думаю. Не думаю, що вони вважали, ніби здатні це зробити».</p>
      <p>
        <b>Причиною її відставки стала «втрата довіри» Трампа</b>
      </p>
      <p>У зв’язку зі звільненням Йованович з посади посла США в Україні заступник Госсеркетаря США Джон Салліван заявив, що вона «не зробила нічого поганого», однак президент «втратив довіру» до неї.</p>
      <p>«Я була засмучена. І, ви знаєте, я хотіла отримати пояснення, тому що це досить незвично», — зазначила екс-посол. Однак Салліван не зміг пояснити їй нічого додатково крім того, що Трамп уже прийняв рішення.</p>
    </article>
  </body>
</html>