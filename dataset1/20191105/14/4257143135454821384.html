<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/05/kozzetettek-az-erasmus-palyazati-felhivasat"/>
    <meta property="og:site_name" content="infostart"/>
    <meta property="article:published_time" content="2019-11-05T14:49:00+00:00"/>
    <meta property="og:title" content="Közzétették az Erasmus+ pályázati felhívását"/>
    <meta property="og:description" content="Jövőre az Európai Unió több mint 3 milliárd eurót fektet be az Erasmus+ programba - jelentette be Navracsics Tibor az Európai Bizottság oktatásért, kultúráért, ifjúságpolitikáért és sportügyért felelős biztosa Brüsszelben, miután Európai Bizottság kedden közzétette az Erasmus+ programra vonatkozó 2020-as pályázati felhívását."/>
  </head>
  <body>
    <article>
      <h1>Közzétették az Erasmus+ pályázati felhívását</h1>
      <address><time datetime="2019-11-05T14:49:00+00:00">05 Nov 2019, 14:49</time> by <a rel="author">Infostart / MTI</a></address>
      <h3>Jövőre az Európai Unió több mint 3 milliárd eurót fektet be az Erasmus+ programba - jelentette be Navracsics Tibor az Európai Bizottság oktatásért, kultúráért, ifjúságpolitikáért és sportügyért felelős biztosa Brüsszelben, miután Európai Bizottság kedden közzétette az Erasmus+ programra vonatkozó 2020-as pályázati felhívását.</h3>
      <p>A biztos szerint az Erasmus+ költségvetésének növelése kibővíti az európai fiatalok lehetőségeit arra, hogy külföldön tanuljanak vagy szakképzésben vehessenek részt, és egyben lehetővé teszi számukra az európai identitás megismerését és kialakítását. Ezen kívül a beruházás segíti az "Európai Egyetemek" kezdeményezés előremozdítását, amely az európai felsőoktatási intézmények szövetségét hivatott erősíteni az úgynevezett európai oktatási térség kialakítása érdekében.</p>
      <p>"Büszkén látom, ahogy felsőoktatási intézmények új, erős szövetségeket kötnek, hogy kikövezzék az utat a jövő egyetemei számára, a diákok, az oktatók és a társadalom érdekében szerte Európában - idézi Navracsics Tibort a brüsszeli testület közleménye.</p>
      <p>Az oktatás, a képzés, az ifjúság és a sport területén tevékenykedő bármely állami vagy magánszervezet pályázhat finanszírozásra a felhívás alapján. Ezen túlmenően jelentkezhetnek olyan ifjúsági csoportok, akik aktívan részt vesznek az ifjúsági munkában, de hivatalosan nem ifjúsági szervezetként vannak regisztrálva. A Bizottság a pályázati felhívással együtt közzétette az Erasmus+ program útmutatóját az EU összes hivatalos nyelvén. . Az program költségvetése 12 százalékkal emelkedett a 2019-es évhez képest.</p>
      <p>
        <i>Nyitókép: Pixabay</i>
      </p>
    </article>
  </body>
</html>