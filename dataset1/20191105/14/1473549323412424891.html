<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/antoni-macierewicz-marszalkiem-seniorem-sejmu-barbara-borys-damiecka-marszalkiem-seniorem-senatu,983082.html"/>
    <meta property="og:site_name" content="TVN24"/>
    <meta property="article:published_time" content="2019-11-05T14:38:00+00:00"/>
    <meta property="og:title" content="Macierewicz marszałkiem seniorem Sejmu. Prezydent zdecydował też w sprawie Senatu"/>
    <meta property="og:description" content="Prezydent wyznaczył Antoniego Macierewicza na marszałka seniora Sejmu, a Barbarę Borys-Damięcką na marszałka seniora Senatu - poinformował we wtorek rzecznik prezydenta Błażej Spychalski."/>
  </head>
  <body>
    <article>
      <h1>Macierewicz marszałkiem seniorem Sejmu. Prezydent zdecydował też w sprawie Senatu</h1>
      <address><time datetime="2019-11-05T14:38:00+00:00">05 Nov 2019, 14:38</time> by <a rel="author">kb//now</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/37a64d3d-b68c-4d50-a034-544b347942f4-480p.mp4"/>
        <figcaption>Prezydent wyznaczył Antoniego Macierewicza na marszałka seniora Sejmu<cite>Foto: Leszek Szymański / PAP | Video: tvn24</cite></figcaption>
      </figure>
      <h3>Prezydent wyznaczył Antoniego Macierewicza na marszałka seniora Sejmu, a Barbarę Borys-Damięcką na marszałka seniora Senatu - poinformował we wtorek rzecznik prezydenta Błażej Spychalski.</h3>
      <p>We wtorek na konferencji prasowej przed Pałacem Prezydenckim rzecznik prezydenta Błażej Spychalski poinformował, że pierwsze posiedzenie Sejmu rozpocznie się we wtorek 12 listopada o godzinie 12, a tego samego dnia o godzinie 16 zbierze się na pierwszym posiedzeniu Senat.</p>
      <related>
        <a href="https://www.tvn24.pl/wiadomosci-z-kraju,3/kryterium-ktore-prezydent-bedzie-bral-pod-uwage-przy-wyborze-marszalka-seniora,981743.html"/>
      </related>
      <h3>Decyzja w sprawie marszałków seniorów</h3>
      <p>Prezydent wyznaczył Antoniego Macierewicza na marszałka seniora Sejmu, a Barbarę Borys-Damięcką na marszałka seniora Senatu - przekazał rzecznik prezydenta.</p>
      <p>- Panu prezydentowi ogromnie zależało na tym, aby dokładnie tak, jak to było w 2015 roku, marszałkiem seniorem w Sejmie był ktoś, kto miał piękną kartą opozycyjną, ktoś, kto szczególnie w tym roku, 30. rocznicy pierwszych częściowo wolnych wyborów do polskiego Sejmu zasłużył się ogromnie dla państwa polskiego. Stąd decyzja, aby marszałkiem seniorem Sejmu był pan minister Antoni Macierewicz - powiedział Spychalski.</p>
      <p>Poinformował, że prezydent będzie brał udział w pierwszym posiedzeniu Sejmu i Senatu. - Są planowane wystąpienia pana prezydenta zarówno w Sejmie, jak i w Senacie - dodał.</p>
      <h3>Pierwsze posiedzenie Sejmu i Senatu</h3>
      <p>W przypadku Sejmu pierwsze posiedzenie nowej kadencji otwiera marszałek senior powołany przez prezydenta spośród najstarszych wiekiem posłów. Nie musi to być najstarszy poseł. Marszałek senior przeprowadza złożenie ślubowania poselskiego, a także wybór marszałka Sejmu, który następnie obejmuje przewodnictwo obrad.</p>
      <p>Pierwsze posiedzenie Senatu nowej kadencji otwiera prezydent i powołuje na marszałka seniora najstarszego wiekiem senatora. Jeśli nie zachodzi taka możliwość, by prezydent otworzył posiedzenie, robi to marszałek senior. Marszałek senior odbiera ślubowanie senatorskie i przeprowadza wybór marszałka Senatu, który następnie przejmuje przewodnictwo obrad.</p>
    </article>
  </body>
</html>