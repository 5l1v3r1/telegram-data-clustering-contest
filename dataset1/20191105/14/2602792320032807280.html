<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/ukra%d1%97nskih-fermeriv-zaklikayut-podavati-zayavki-na-derzhpidtrimku-%d1%94-shhe-570-mln-grn/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-05T14:30:00+00:00"/>
    <meta property="og:title" content="Українських фермерів закликають подавати заявки на держпідтримку — є ще 570 млн грн"/>
    <meta property="og:description" content="Використано лише 40% коштів для підтримки українських аграріїв, передбачених цьогорічним бюджетом. Якщо гроші не будуть використані цього року, то сума для"/>
  </head>
  <body>
    <article>
      <h1>Українських фермерів закликають подавати заявки на держпідтримку — є ще 570 млн грн</h1>
      <address>
        <time datetime="2019-11-05T14:30:00+00:00">05 Nov 2019, 14:30</time>
      </address>
      <figure>
        <img src="https://infoindustria.com.ua/wp-content/uploads/2019/11/money-2696234_1920.jpg"/>
      </figure>
      <p>
        <b>Використано лише 40% коштів для підтримки українських аграріїв, передбачених цьогорічним бюджетом. Якщо гроші не будуть використані цього року, то сума для підтримки фермерів буде зменшена. Про це розказав Тарас Висоцький, заступник Міністра розвитку економіки, торгівлі та сільського господарства України, під час брифінгу з журналістами.</b>
      </p>
      <p>Державні програми розвитку сільгоспвиробників побудовані так, що левова частка відбувається в кінці року. Проте досвід минулих років свідчить про те, що і цього року кошти, виділені для фермерів, не будуть використані в повному обсязі.</p>
      <p>Так, на розвиток фермерських господарств передбачено загалом 800 млн грн. З них 19% вже використано. Заявки, що знаходяться в процесі розгляду, якщо вони будуть відповідати програмі, покриють ще 71 млн грн. В результаті залишається 570 млн грн — саме за програмою розвитку для фермерських господарств. «Подавайте заявки до 5 грудня! Комісії з їх розгляду будуть сформовані наприкінці грудня!» — наголосив Висоцький.</p>
      <p>Якщо українські фермери не використають передбачені на підтримку кошти цього року, на наступний рік сума буде скорочена.</p>
      <p>Українські садівники скористалися лише третиною з можливої суми, і документи на допомогу також можуть надати до 5 грудня.</p>
      <p>Єдиний напрямок держпідтримки, що повністю реалізується — купівля техніки вітчизняного виробництва. На цей напрямок цього року виділено 660 млн грн.</p>
      <p>Найбільшим же попитом користується програма здешевлення кредитів, тому наступного року буде створено Фонд гарантування кредитів, щоб позику могли отримати невеликі господарства, що не мають достатньої застави, і в яких відсутня кредитна історія. «Радує, що в нас є велика кількість прозорих компаній, які беруть кредит. Це один з кращих варіантів підтримки — на розвиток,» — додав Тарас Висоцький.</p>
      <p>ІА «Інфоіндустрія»</p>
    </article>
  </body>
</html>