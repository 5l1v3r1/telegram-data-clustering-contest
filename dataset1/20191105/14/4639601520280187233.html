<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/sports/flik-sympagis-o-olympiakos-na-deiksoume-tin-poiotita-mas/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T14:25:42+00:00"/>
    <meta property="og:title" content="Φλικ: «Συμπαγής ο Ολυμπιακός, να δείξουμε την ποιότητά μας»"/>
    <meta property="og:description" content="Ο Χάνσ Φλικ, υπηρεσιακός προπονητής της Μπάγερν Μονάχου μίλησε για την αναμέτρηση (6/11, 19:55) με τον Ολυμπιακό, στην οποία περιμένει την αντίδραση της ομάδας του."/>
  </head>
  <body>
    <article>
      <h1>Φλικ: «Συμπαγής ο Ολυμπιακός, να δείξουμε την ποιότητά μας»</h1>
      <h2>Ο Χάνσ Φλικ, υπηρεσιακός προπονητής της Μπάγερν Μονάχου μίλησε για την αναμέτρηση (6/11, 19:55) με τον Ολυμπιακό, στην οποία περιμένει την αντίδραση της ομάδας του.</h2>
      <address><time datetime="2019-11-05T14:25:42+00:00">05 Nov 2019, 14:25</time> by <a rel="author">ΤοΒΗΜΑ Team</a></address>
      <p>Ο Χάνσι Φλικ είναι ο άνθρωπος που καλείται να διαχειριστεί την δύσκολη κατάσταση που βρίσκεται η Μπάγερν Μονάχου έπειτα από την απόλυση του Νίκο Κόβατς.</p>
      <p>Οι Βαυαροί έχουν το μυαλό τους μόνο στο αυριανό (6/11, 19:55) ματς με τον Ολυμπιακό και σε αυτό στάθηκε ο υπηρεσιακός προπονητής, Χάνσι Φλικ.</p>
      <p>
        <a href="https://www.in.gr/2019/11/05/culture/qc-gemato-klopimaia-vretaniko-mouseio-pou-exoun-afairethei-ti-via-apo-allous-laous/">Διαβάστε ακόμη : QC: Γεμάτο «κλοπιμαία» το Βρετανικό Μουσείο που έχουν αφαιρεθεί με τη βία από άλλους λαούς</a>
      </p>
      <p>Ο Γερμανός τόνισε το ότι οι «ερυθρόλευκοι» είναι μια συμπαγής ομάδα με καλά άκρα και υπογράμμισε ότι οι παίκτες του θα πρέπει να αντιδράσουν, φτάνοντας στη νίκη.</p>
      <p>Τέλος ρωτήθηκε για την πρόσληψή του στον πάγκο των Βαυαρών, εκφράζοντας και την εκτίμησή του στον Νίκο Κόβατς.</p>
      <p>Αναλυτικά οι δηλώσεις του Φλικ:</p>
      <p>Για το τι σκοπεύει να αλλάξει: «Δεν ζω στο παρελθόν ή το μέλλον. Αυτό που μετρά είναι το παρόν. Πρέπει να εστιάσουμε στα παιχνίδια που έχουμε μπροστά μας. Τα γκολ που έχουμε δεχτεί στα τελευταία παιχνίδια δεν αρμόζουν στην Μπάγερν. Είναι θέμα συμπεριφοράς.</p>
      <p>Ίσως αλλάξουμε κάποια πράγματα, ίσως θέσουμε άλλες προτεραιότητες σε επίπεδο τακτικής. Το θέμα είναι η ομάδα να έχει την κυριαρχία, με ή χωρίς την μπάλα. Θέλω η ομάδα να αμύνεται σωστά και να δείχνει τις αρετές της με την μπάλα στα πόδια. Κι όταν την χάνει, να ανακτά την κατοχή.</p>
      <p>Έχουμε ένα εξαιρετικό υλικό, κάναμε μια πολύ καλή προπόνηση, η ομάδα είναι σε καλή κατάσταση και ανυπομονώ για τον αγώνα της Τετάρτης».</p>
      <p>Για το πώς θα παρατάξει την Μπάγερν: «Μιλάω με την ομάδα και με τους συνεργάτες μου. Δεν είναι υπόθεση ενός, έχω καλούς συνεργάτες δίπλα μου, αλλά η ευθύνη ανήκει σε μένα. Εγώ θα πάρω τις αποφάσεις, αλλά θέλω να εμπλέκονται όλοι στην διαδικασία.</p>
      <p>Το μόνο που μπορώ να πω είναι πως θα παίξουν ο Μαρτίνεθ και ο Μίλερ. Δεν θα αποκαλύψω άλλους».</p>
      <p>Για τον Ολυμπιακό: «Έδειξαν και στο πρώτο ματς πως είναι καλοί αμυντικά. Είναι μια συμπαγής ομάδα, με καλό παιχνίδι από τα άκρα. Μπορούν να μεταφέρουν καλά το παιχνίδι από την άμυνα στην επίθεση και το αντίστροφο και είναι καλοί στις αντεπιθέσεις.</p>
      <p>Έχουν 2-3 πολύ καλούς σε ατομικό επίπεδο παίκτες. Το νούμερο 8 (Γκιγέρμε) έχει ξεχωρίσει στα περισσότερα παιχνίδια».</p>
      <p>Για το πώς ενημερώθηκε για την προαγωγή του σε πρώτο προπονητή: «Ήμουν σε ένα εστιατόριο όταν με πήραν τηλέφωνο και με ρώτησαν αν θέλω να αναλάβω.</p>
      <p>Δεν ήταν εύκολο, γιατί γνωρίζω και εκτιμώ τον Νίκο και τον Ρόμπερτ Κόβατς».</p>
      <p>
        <a href="https://www.tovima.gr/2019/11/05/culture/i-sakira-stin-kypro-se-kamaroula-mia-stalia/">Η Σακίρα στην Κύπρο σε καμαρούλα μια σταλιά</a>
      </p>
    </article>
  </body>
</html>