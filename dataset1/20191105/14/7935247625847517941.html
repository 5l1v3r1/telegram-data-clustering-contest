<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/esnaf-sayisi-2-milyona-dayandi-214231h.htm"/>
    <meta property="og:site_name" content="OLAY"/>
    <meta property="article:published_time" content="2019-11-05T14:53:56+00:00"/>
    <meta property="og:title" content="Esnaf sayısı 2 milyona dayandı"/>
    <meta property="og:description" content="Türkiye Esnaf ve Sanatkarları Konfederasyonu (TESK) Genel Başkanı Bendevi Palandöken, bu yılın başında 1 milyon 753 bin 213 olan esnaf ve sanatkar sayısının ekim sonu itibarıyla 1 milyon 785 bin 586'ya çıktığını belirtti."/>
  </head>
  <body>
    <article>
      <h1>Esnaf sayısı 2 milyona dayandı</h1>
      <h2>Türkiye Esnaf ve Sanatkarları Konfederasyonu (TESK) Genel Başkanı Bendevi Palandöken, bu yılın başında 1 milyon 753 bin 213 olan esnaf ve sanatkar sayısının ekim sonu itibarıyla 1 milyon 785 bin 586'ya çıktığını belirtti.</h2>
      <address>
        <time datetime="2019-11-05T14:53:56+00:00">05 Nov 2019, 14:53</time>
      </address>
      <p>Palandöken, Türkiye Esnaf ve Sanatkarlar Sicil Gazetesi'nde yayımlanan ilanlara göre açılan ve kapanan iş yeri sayısına ilişkin bilgi verdi. Geçen yılın ocak-ekim döneminde 194 bin 2 olarak kayıtlara geçen açılan iş yeri sayısının bu yılın aynı döneminde yüzde 0,5 azalarak 192 bin 999'a gerilediğini ifade eden Palandöken, ‘'2018'in 10 ayında 87 bin 258 olan kapanan iş yeri sayısı ise yüzde 4,3 artarak 91 bin 40'a ulaştı'' dedi. Palandöken, bu yılın başında 1 milyon 753 bin 213 olan esnaf ve sanatkar sayısının 32 bin 373 artarak ekim sonu itibarıyla 1 milyon 785 bin 586'ya çıktığını söyledi. Bu yılın ocak-ekim döneminde 67 bin 267 iş yerinin vergi kayıtları sona erdiği için re'sen terkin edildiğine işaret eden Palandöken, ‘'İlgilileri müracaat etmediği için terkin ilanları Sicil Gazetesi'nde yayımlanmadı. Böylece yılın 10 ayında esnaf ve sanatkarlara ait iş yeri sayısı 34 bin 692 arttı'' diye konuştu.</p>
      <p>
        <b>BURSA'DA 2 BİN 652 YENİ İŞ YERİ</b>
      </p>
      <p>İş yeri bakımından en fazla artışın 9 bin 620 ile İstanbul'da olduğunu dile getiren Palandöken, şöyle devam etti: ‘'İş yeri sayısı Antalya'da 3 bin 559, İzmir'de 2 bin 655, Bursa'da 2 bin 652 ve Ankara'da 2 bin 318 arttı. 10 aylık dönemde iş yeri sayısında en fazla düşüş görülen iller 567 ile Van, 373 ile Hatay, 301 ile Aksaray, 286 ile Giresun ve 264 ile Rize oldu.''</p>
    </article>
  </body>
</html>