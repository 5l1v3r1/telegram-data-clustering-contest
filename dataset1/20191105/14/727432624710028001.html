<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/mange-glemmer-a-etterskru-hjulmuttere-etter-dekkskift/71784782"/>
    <meta property="og:site_name" content="Dinside"/>
    <meta property="article:published_time" content="2019-11-05T14:16:42+00:00"/>
    <meta property="og:title" content="Mange glemmer å etterskru hjulmuttere etter dekkskift"/>
    <meta property="og:description" content="- Det er bare flaks at mennesker ikke kommer alvorlig til skade."/>
  </head>
  <body>
    <article>
      <h1>Mange glemmer å etterskru hjulmuttere etter dekkskift</h1>
      <h2>- Det er bare flaks at mennesker ikke kommer alvorlig til skade.</h2>
      <address><time datetime="2019-11-05T14:16:42+00:00">05 Nov 2019, 14:16</time> by <a rel="author">Kristin Sørdal</a></address>
      <p>- Hvert år det mange som opplever dette. Skjer dette under fart kan de materielle skadene bli store. Årlig mottar Gjensidige flere titalls slike skader, sier Arne Voll, kommunikasjonssjef i Gjensidige forsikring.</p>
      <related>
        <a href="https://www.dinside.no/motor/derfor-kan-det-vaere-smart-a-velge-smalere-dekk-om-vinteren/70410205"/>
      </related>
      <p>Det handler altså om biler som får til dels alvorlige karosseriskader fordi hjulene har løsnet under fart. Dette skjer i forbindelse med hjulskiftsesongene.</p>
      <p>At dette er noe som rammer ganske mange, bekreftes også av en fersk spørreundersøkelse utført av YouGov for Tryg.</p>
      <p>- YouGov har spurt over 1000 norske bileiere om bruk av bil, hvor ett av spørsmålene var om de har opplevd at hjul har løsnet like etter hjulskift. 15 prosent svarer ja på dette, forteller Torbjørn Brandeggen, kommunikasjonsrådgiver i Tryg, til Dinside.</p>
      <h3>Glemmer å etterstramme</h3>
      <p>- Det skjer fordi man ikke har etterstrammet, og hjulet dermed løsner - eller fordi man har skrudd fast for mye, og da risikerer man hjulboltene knekker og hjulet løsner, sier Brandeggen videre.</p>
      <p>Det er derfor viktig at du husker å etterstramme etter hjulskift. Og dette må du gjøre selv om du kanskje ikke legger om hjulene selv.</p>
      <related>
        <a href="https://www.dinside.no/motor/dette-odelegger-dekkene-dine-pa-noen-maneder/71097107"/>
      </related>
      <p>- Uansett om du skifter dekk selv eller hos en bilforhandler er det viktig å etterstramme hjulbolter etter noen mil. Å miste et hjul under kjøring kan få alvorlige konsekvenser. En ting er de materielle skadene, men hva om en mister styringen og treffer et menneske! sier Arne Voll, kommunikasjonssjef i Gjensidige forsikring.</p>
      <p>Smårystelser får én eller flere nylig tilskrudde muttere til å bevege seg hvis de ikke er skrudd godt nok til, og du bør altså etterstramme etter et par-fem mil.</p>
      <p>- Det er bare flaks at mennesker ikke kommer alvorlig til skade. Hvis en bil plutselig mister et hjul i 80-90 kilometer i timen på motorveien, er det lett å tenke seg konsekvensene, sier informasjonssjef Sigmund Clementz i If.</p>
      <h3>Skadeomfang avhenger av hastigheten</h3>
      <p>Ifølge Voll er det forhjulene som er mest utsatt for å løsne.</p>
      <p>- Erfaringer er at forhjulene er mer utsatt og en kan jo bare tenke seg selv hva som kan skje om en mister dekk i stor fart, sier Voll til Dinside.</p>
      <p>Brandeggen understreker at skadeomfanget på bilen selvsagt avhenger av hastigheten under hendelsen.</p>
      <p>- Skadene kan bli veldig omfattende, avhengig av farten. Om man har stor fart og hjulet løsner, kan hele understellet på bilen bli ødelagt - og vi snakker fort om at hele bilen må kondemneres, sier Brandeggen.</p>
      <p>Han forteller at snittskadene de har med årsak i at hjul løsner, ligger på mellom 20.000 og 30.000 kroner.</p>
      <p>Og jussen er ifølge Brandeggen slik at det er du som bilfører som er ansvarlig dersom du skulle forårsake skade på andres eiendom eller skade som følge av feil på bilen din:</p>
      <p>- Om dekket løsner fra bilen din og treffer en annen bil eller en annen person, er det du som er ansvarlig, selv om du har byttet hjul på verksted og sier verkstedet er ansvarlig. Det er du som er ansvarlig for at kjøretøyet i forskriftsmessig stand, fastslår Brandeggen.</p>
      <aside>Skjer flere menn enn kvinner<br/>Ifølge Trygs ferske undersøkelse, svarte 15 prosent at de hadde opplevd at hjulet løsnet like etter hjulskift.<br/>   •  16 prosent av disse var menn, 13 prosent kvinner.<br/>   •  Jo eldre, jo vanligere: De over 49 år er tyngdepunktet av de som har opplevd det.<br/>   •  Geografisk skille: Mange flere på sør- og vestlandet som har opplevd at hjul løsnet etter hjulskift<br/>   •  Inntekt: Langt flere som har opplevd dette som har en lavere inntekt enn gjennomsnittet. Dobbelt så mange som har en lavere inntekt enn gjennomsnittet, som har opplevd at hjulet løsner.</aside>
      <h3>Bruk en momentnøkkel</h3>
      <p>Som Dinside tidligere har skrevet om, <a href="https://www.dinside.no/motor/trikset-som-gir-trygt-hjulskift/70987859">anbefales det å etterstramme med en momentnøkkel.</a></p>
      <p>En momentnøkkel er et spesialverktøy som sørger for at du strammer til med akkurat passe kraft; ikke for lite og ikke for mye.</p>
      <p>Med den unngår du også å stamme til for mye og risikere at boltene brekker</p>
      <p>- Vi har også hatt skader som viser at ikke alle vet helt hvor de skal sette jekken og har jekket i stykker kanaler på begge sider, som fører til kostbare reparasjoner. Vi har et inntrykk av at bruk av jekk og skifte av dekk er noe som mer og mer blir satt ut til profesjonelle. Det kan det være mange gode grunner til i en travel hverdag, men da kan også kundene bli sårbare ved plutselig snøfall, der man må skifte dekk raskt selv, og kanskje ikke har full kontroll, sier Sindre Heyerdahl, pressesjef i Storebrand til Dinside, og kommer med flere tips for hjulskift:</p>
      <ul>
        <li>Er det de samme muttere som på sommerdekkene? Ikke nødvendigvis – setter du på feil mutter i forhold til felgen vil denne skruen kunne knekke eller skru seg ut av seg selv – med det resultatet at hjulet kan dette av under kjøring.</li>
        <li>Er det en sentrering på felgen for sommerdekkene? Skal den sitte fast på navet? Noen felger er utstyrt med sentrering og andre ikke – setter en på en felg som ikke skal ha sentrering og sentreringen sitter igjen på navet vil en få kast i felgen som også kan føre til at hjulet faller av.</li>
        <li>Uansett om du har skriftet dekkene selv, brukt det lokale idrettslaget eller et profesjonelt firma er det alltid viktig å etter stramme boltene etter noe kjøring. Det er og uansett føreren som er ansvarlig for at bilen er i trafikksikker stand før kjøreturen starter.</li>
      </ul>
      <related>
        <a href="https://www.dinside.no/motor/trikset-som-gir-trygt-hjulskift/70987859"/>
      </related>
    </article>
  </body>
</html>