<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/05/ex-ilva-sima-da-stop-mittal-opportunit%c3%a0-da-ultima-chiamata-pn_20191105_00196/"/>
    <meta property="og:site_name" content="Askanews"/>
    <meta property="article:published_time" content="2019-11-05T14:23:18+00:00"/>
    <meta property="og:title" content="Ex Ilva, SIMA: da stop Mittal opportunità da “ultima chiamata”"/>
    <meta property="og:description" content="Roma, 5 nov. (askanews) – “L’annuncio di Arcelor Mittal rappresenta un’opportunità, questa volta ineludibile, per ripensare e rilanciare la produzione di acciaio a Taranto nella prospettiva dell’innovazione e della sostenibilità. SIMA propone di attivare un gruppo operativo multidisciplinare, per portare sul tavolo della nuova Commissione Europea, di prossimo insediamento a Bruxelles, una proposta organica, in […]"/>
  </head>
  <body>
    <article>
      <h1>Ex Ilva, SIMA: da stop Mittal opportunità da “ultima chiamata”</h1>
      <h2>Miani: "Attivare gruppo multidisciplinare per proposta a Commissione Ue"</h2>
      <address>
        <time datetime="2019-11-05T14:23:18+00:00">05 Nov 2019, 14:23</time>
      </address>
      <figure>
        <img src="http://www.askanews.it/wp-content/uploads/2019/11/20191105_152308_DC8011F5.jpg"/>
      </figure>
      <p>Roma, 5 nov. (askanews) – “L’annuncio di Arcelor Mittal rappresenta un’opportunità, questa volta ineludibile, per ripensare e rilanciare la produzione di acciaio a Taranto nella prospettiva dell’innovazione e della sostenibilità. SIMA propone di attivare un gruppo operativo multidisciplinare, per portare sul tavolo della nuova Commissione Europea, di prossimo insediamento a Bruxelles, una proposta organica, in linea con le richieste di finanziamento per decarbonizzare la produzione, fatte proprie dagli stessi acciaieri nell’ultimo European Steel Day di giugno”. È quanto dichiara il prof. Alessandro Miani, presidente della Società Italiana di Medicina Ambientale (SIMA) – presente da anni a Taranto -, commentando la vicenda dell’ex Ilva.</p>
      <p>“L’obiettivo deve essere quello di fare di Taranto una ‘zona franca della conoscenza’, innescando nuove economie basate su ricerca e innovazione, a partire dalla produzione di acciaio dalle proprietà innovative e di qualità (ponendosi sul mercato in maniera differenziata dall’insostenibile concorrenza cinese), utilizzando le migliori tecnologie in grado di minimizzare gli impatti ambientali e sanitari”, aggiunge.</p>
      <p>“Come già di pubblico dominio, una soluzione potrebbe derivare all’impiego di forni a idrogeno con innesco a gas (in grado di produrre 2.5 milioni di tonnellate ciascuno) testati in Germania e in altre parti del mondo. Anziché ricostruire altoforni a carbone, la Puglia ha le caratteristiche per avviare la necessaria produzione di idrogeno (con 1kg di idrogeno si producono 9 tonnellate di acciaio). La graduale conversione dell’attuale acciaieria in un moderno impianto a minimo impatto consentirebbe anche di superare il problema dell’immunità penale – rimarca Miani -, che secondo la Corte Costituzionale poteva infatti giustificarsi solo per il periodo necessario a una vera transizione verso l’ambientalizzazione della fabbrica”.</p>
      <p>“Oggi esistono soluzioni tecnologiche in grado di risolvere i problemi di Taranto. Al governo il compito di mettere insieme gli attori del sistema. Una sintesi è ancora possibile”, conclude il presidente di SIMA.</p>
    </article>
  </body>
</html>