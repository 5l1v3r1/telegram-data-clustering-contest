<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/bayern-vika-na-pozhar-svetoven-shampion-405941.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T14:19:42+00:00"/>
    <meta property="og:title" content="Байерн вика на пожар световен шампион"/>
    <meta property="og:description" content="Мирослав Клозе влиза в щаба на баварците"/>
  </head>
  <body>
    <article>
      <h1>Байерн вика на пожар световен шампион</h1>
      <address><time datetime="2019-11-05T14:19:42+00:00">05 Nov 2019, 14:19</time> by <a rel="author">Пламен Вълков</a></address>
      <p>Рекордьорът по отбелязани голове на световни първенства Мирослав Клозе ще бъде втори помощник треньор на Байерн, съобщиха „Шпигел“ и „Шпортбузер“. Клозе, който към момента е наставник на юношите до 17 години, се присъединява към временния наставник Ханзи Флик и първия асистент Херман Герланд. Клозе и Флик имат старо познанство от съвместната им работа в националния отбор на Германия, когато Клозе беше водещ голмайстор, а Флик помощник на Йоахим Льов. Тримата са натоварени със задачата да вдигнат отбора след кризата, в която изпаднаха в последните седмици. Утре те ще имат първа възможност за доказване срещу Олимпиакос (Пирея) в Шампионската лига. Но Клозе все още няма треньорски лиценз за мъжки футбол. В същото време рлезидентът на Байерн Ули Хьонес заяви пред Франс прес, че клубът няма да бърза с назначаването на нов старши треньор и ще прецени внимателно с кого да подпише.</p>
      <p>„Мисля, че до гостуването ни на Фортуна (на 23 ноември) ще имаме решение за наставника“, прогнозира Хьонес.</p>
      <p>Германските медии спрягат за поста имената на Масимилиано Алегри, Жозе Моуриньо и Арсен Венгер.</p>
    </article>
  </body>
</html>