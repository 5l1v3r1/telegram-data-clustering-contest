<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/ciclismo/2019/11/05/news/ciclismo_vinokourov_assolto_da_accuse_corruzione_liegi-bastogne-liegi_2010-240299736/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T14:07:00+00:00"/>
    <meta property="og:title" content="Ciclismo: Vinokourov assolto da accuse corruzione Liegi-Bastogne-Liegi 2010"/>
    <meta property="og:description" content="L'ex corridore kazako, attualmente team manager della Astana, sospettato di aver vinto la classica belga dopo aver corrotto il russo Alexander Kolobnev, a"/>
  </head>
  <body>
    <article>
      <h1>Ciclismo: Vinokourov assolto da accuse corruzione Liegi-Bastogne-Liegi 2010</h1>
      <h2>L'ex corridore kazako, attualmente team manager della Astana, sospettato di aver vinto la classica belga dopo aver corrotto il russo Alexander Kolobnev, a sua volta assolto, è stato dichiarato innocente dal tribunale di Liegi per mancanza di prove</h2>
      <address>
        <time datetime="2019-11-05T14:07:00+00:00">05 Nov 2019, 14:07</time>
      </address>
      <p><b>LIEGI (Belgio) - </b>Alexandr Vinokourov vinse lealmente la Liegi-Bastogne-Liegi dell'ormai lontano 2010. Non ci fu nessun accordo economico antisportivo dietro quel successo. A nove anni di distanza, il tribunale di Liegi ha assolto per assoluta mancanza di prove il corridore kazako, accusato di aver offerto 150mila euro al russo Alexander Kolobnev, a sua volta finito alla sbarra e uscito anch'egli assolto, per cedergli la vittoria nella classica monumento in Belgio.</p>
      <h3>Le accuse e quel bonifici sospetti</h3>
      <p>I due erano finiti sotto processo per corruzione e frode sportiva e la pubblica accusa aveva chiesto sei mesi di reclusione e pesanti multe per entrambi. Sospetti su una combine erano stati sollevati già qualche tempo dopo la corsa da un settimanale svizzero, ma nel 2012 un'inchiesta della Procura di Padova, che stava indagando sul doping nel ciclismo, portò alla scoperta di mail con gli estremi dei conti e bonifici bancari (per un totale di 150mila euro) che i due corridori si erano scambiati nei giorni successivi alla gara per il buon fine del pagamento.<br/><br/><b>L'indagine dell'Uci e della Procura di Liegi</b> - La Procura patavina non aveva però competenza su un presunto reato commesso tra Belgio e Svizzera e aveva trasmesso gli atti all'Unione ciclistica internazionale (Uci) e alla Procura di Liegi che si erano messi subito all'opera. Dopo tanti anni, e numerosi rinvii, il processo penale ha portato infine all'assoluzione dei due imputati. Vinokourov, che nel 2012 vinse l'oro olimpico a Londra, è team manager della Astana, squadra per la quale aveva corso anche quella Liegi-Bastogne-Liegi, rimasta a lungo sospetta.</p>
    </article>
  </body>
</html>