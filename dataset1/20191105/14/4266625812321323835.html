<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/sbu_vykryvaie_agentiv_spetssluzhb_rf_za_provaly_zvilneno_nachalnyka_1684129"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T14:55:00+00:00"/>
    <meta property="og:title" content="СБУ викриває агентів спецслужб РФ, за провали звільнено начальника російського розвідцентру"/>
    <meta property="og:description" content="Контррозвідники СБУ за останній час викрили низку агентів, які працювали на 316 розвідувальний центр ГУ ГШ ЗС РФ. За провали в оперативно-службовій діяльності його начальника, капітана 1 рангу Петра Каменщикова, звільнено з посади."/>
  </head>
  <body>
    <article>
      <h1>СБУ викриває агентів спецслужб РФ, за провали звільнено начальника російського розвідцентру</h1>
      <address>
        <time datetime="2019-11-05T14:55:00+00:00">05 Nov 2019, 14:55</time>
      </address>
      <p>
        <b>Контррозвідники СБУ за останній час викрили низку агентів, які працювали на 316 розвідувальний центр ГУ ГШ ЗС РФ. За провали в оперативно-службовій діяльності його начальника, капітана 1 рангу Петра Каменщикова, звільнено з посади.</b>
      </p>
      <p>Про це повідомила <a href="https://www.ssu.gov.ua/ua/news/1/category/21/view/6678">пресслужба СБУ.</a></p>
      <p>«316 Центр російської військової розвідки дислокується у Новоросійську Краснодарського краю РФ. Його співробітники брали безпосередню участь в анексії Російською Федерацією АР Крим у 2014 році та спеціалізуються на проведенні розвідувально-підривної діяльності проти України, у тому числі забезпечують розвідувальною інформацією окупаційні російські підрозділи на сході України», – повідомляють в СБУ.</p>
      <p>Контррозвідники СБУ встановили, що Каменщиков очолював розвідувальний підрозділ з 2012 року та організував системну роботу з вербування українських громадян. Вони поповнювали агентурні мережі для збору різнопланової розвідувальної інформації, а також входили до агентурно-бойових груп для підготовки і проведення диверсійних акцій на території України.</p>
      <p>Українська контррозвідка, починаючи з 2014 року, успішно реалізує заходи з припинення цієї протиправної діяльності російської спецслужби через виявлення, затримання та притягнення до кримінальної відповідальності агентів іноземної військової розвідки.</p>
      <p>У відомстві повідомляють, що лише під час останнього обміну за схемою «35 на 35», який відбувся 7 вересня 2019 року, до РФ було передано чотирьох викритих контррозвідкою та засуджених за державну зраду агентів 316 РЦ ГУ ГШ ЗС РФ, а саме:</p>
      <p><b>Радіонова</b><b> Антоніна Петрівна</b>, 06.09.1969 р.н., громадянка України, військовослужбовець Національної гвардії України, затримана контррозвідкою восени 2017 року, засуджена за ч. 1 ст. 111 (державна зрада) КК України до 4 років позбавлення волі;</p>
      <p><b>Кореновський</b><b> Дмитро Євстафійович</b>, 18.03.1972 р.н., громадянин України, затриманий контррозвідкою СБ України у червні 2018 року, перебував під слідством за ч. 1 ст. 111 (державна зрада) КК України;</p>
      <p><b>Федоров Віктор Андрійович</b>, 18.07.1969 р.н., громадянин України, затриманий контррозвідкою СБ України у червні 2018 року, перебував під слідством за ч. 1 ст. 111 (державна зрада) КК України.</p>
      <p><b>Ломако Юрій Миколайович,</b> 1961 р.н., громадянин України, колишній військовослужбовець ЗСУ, затриманий контррозвідкою СБ України у грудні 2018 року, засуджений за ч. 1 ст. 111 (державна зрада) КК України до 5 років позбавлення волі;</p>
      <p>За наявними у контррозвідки даними, керівника розвідувального підрозділу капітана 1 рангу Петра Каменщикова, незважаючи на значний авторитет і позитивні рекомендації керівництва, за очевидний провал було звільнено із займаної посади.</p>
      <p>«Відповідно вирішується питання щодо притягнення Каменщикова та інших співробітників центру, безпосередньо задіяних у розвідувально-підривній діяльності проти України, до кримінальної відповідальності за ст. 114 (шпигунство) Кримінального кодексу України. Наразі одному із кураторів українського напрямку 316 РЦ ГУ ГШ ЗС РФ капітану 3 рангу Олексію Аненко СБ України вже направила пакет документів із підозрою про вчинення цього злочину. Отримання ним підозри підтверджено міжнародним поштовим сервісом», – повідомляють в СБУ.</p>
      <p><a href="https://zik.ua/news/2019/11/04/fsb_verbuie_ukraintsiv_pid_chas_vidvidannya_krymu__sbu_1683109">Нагадаємо,</a> контррозвідники Служби безпеки України встановили, що співробітники ФСБ РФ в окупованому Криму примушують українських громадян, які регулярно відвідують тимчасово анексовану територію півострова, давати згоду на конфіденційне співробітництво.</p>
      <related>
        <h4>читайте також</h4>
        <a href="https://zik.ua/news/2019/11/01/sbu_vykryla_sprobu_vyvezennya_do_rf_produktsii_dlya_viyskovyh_korabliv_1681849"/>
        <a href="https://zik.ua/news/2018/12/27/za_rik_spivrobitnyky_sbu_vpiymaly_46_zradnykiv_i_10_rosiyskyh_shpyguniv_1478335"/>
        <a href="https://zik.ua/news/2018/12/27/u_sbu_povidomyly_pro_vykryttya_rosiyskogo_agenta_v_minoborony_1478237"/>
        <a href="https://zik.ua/news/2018/10/13/na_zaporizhzhi_sbu_vykryla_chynovnykiv_yaki_shpyguvaly_dlya_rosii_1426183"/>
      </related>
    </article>
  </body>
</html>