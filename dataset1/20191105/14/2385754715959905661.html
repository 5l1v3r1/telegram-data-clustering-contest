<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595829/papadopoulos-endexomenes-politikes-efthynes-gia-tis-ypikootites"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T14:20:00+00:00"/>
    <meta property="og:title" content="Παπαδόπουλος: Ενδεχόμενες πολιτικές ευθύνες για τις υπηκοότητες"/>
    <meta property="og:description" content="Οι υπηκοότητες που δόθηκαν σε Καμποτζιανούς και Μαλαισιανό και φαίνεται να έγιναν με ύποπτες διαδικασίες, πρέπει να ανακληθούν το συντομότερο, δήλωσε ο..."/>
  </head>
  <body>
    <article>
      <h1>Παπαδόπουλος: Ενδεχόμενες πολιτικές ευθύνες για τις υπηκοότητες</h1>
      <address><time datetime="2019-11-05T14:20:00+00:00">05 Nov 2019, 14:20</time> by <a rel="author">SigmaLive</a></address>
      <p>Οι υπηκοότητες που δόθηκαν σε Καμποτζιανούς και Μαλαισιανό και φαίνεται να έγιναν με ύποπτες διαδικασίες, πρέπει να ανακληθούν το συντομότερο, δήλωσε ο Πρόεδρος του ΔΗΚΟ Νικόλας Παπαδόπουλος, ο οποίος αναφέρθηκε και σε πολιτικές ευθύνες που προκύπτουν αν αποδειχθεί ότι για τις περιπτώσεις αυτές υπήρξαν προειδοποιήσεις, αλλά αγνοήθηκαν.</p>
      <p>Σε δηλώσεις στα γραφεία του ΔΗΚΟ ο κ. Παπαδόπουλος είπε ότι το κόμμα του δεν θέλει να δει απλά μικρές, διαδικαστικές διαφοροποιήσεις σε ό,τι αφορά τη διαδικασία εκχώρησης υπηκοοτήτων, παρόλο που συμφωνεί ότι το επενδυτικό πρόγραμμα πρέπει να προχωρήσει, καθώς συμβάλλει στην ανάπτυξη της κυπριακής οικονομίας.<br/><br/>Υπενθύμισε ότι το ΔΗΚΟ έχει καταθέσει πρόταση νόμου που έχει ψηφιστεί και προνοεί και απαιτεί όπως η Κυβέρνηση παρουσιάσει ως το τέλος του Γενάρη σχετικούς κανονισμούς που θα πρέπει να εγκριθούν από την Βουλή και αυτοί να περιλαμβάνουν τα αντικειμενικά και διαφανή κριτήρια μέσω από τα οποία θα δίνονται αυτές οι υπηκοότητες.</p>
      <p>«Απαιτούμε άμεσα αυτοί οι κανονισμοί να κατατεθούν στη Βουλή, έτσι ώστε να έχουμε χρόνο στη διάθεσή μας για να τους εξετάσουμε και να τους ψηφίσουμε πριν από την παρέλευση της σχετικής προθεσμίας. Πρέπει να τονίσουμε επίσης ότι το πρόγραμμα ναι μεν πρέπει να συνεχίσει γιατί βοηθά την ανάπτυξη της οικονομίας, αλλά η αμαύρωση του ονόματος της Κύπρου στο εξωτερικό πρέπει να σταματήσει, γιατί κακοθελητές χρησιμοποιούν τα περιστατικά διαφθοράς και διαπλοκής που δυστυχώς είδαν το φως της δημοσιότητας ως στοιχεία που πλήττουν την αξιοπιστία και το κύρος των θεσμών της Κυπριακής Δημοκρατίας», ανέφερε.<br/><br/>Σε ερώτηση για το αν πρέπει να ανακληθούν οι υπηκοότητες στις δύο περιπτώσεις που είδαν το φως της δημοσιότητας, ο κ. Παπαδόπουλος είπε ότι φυσικά και θα πρέπει να ανακληθούν οι υπηκοότητες που έχουν δοθεί στη βάση, είτε λανθασμένων πληροφοριών, είτε για την πρόθεση απάτης «όπως έγινε προφανώς στη μία από τις περιπτώσεις που είδαν το φως της δημοσιότητας, τουλάχιστον από τα στοιχεία που δόθηκαν».</p>
      <p>«Φυσικά θα πρέπει να γίνουν οι απαραίτητες έρευνες για να διαπιστωθεί κατά πόσον αυτά τα στοιχεία είναι αληθή, αλλά αν διαπιστωθεί ότι οι υπηκοότητες είχαν δοθεί έτσι ώστε συγκεκριμένα άτομα να ξεφύγουν από νομικές και ποινικές διαδικασίες στο εξωτερικό, τότε αυτός είναι ένας ακόμη λόγος γιατί θα πρέπει η ανάκληση να γίνει το συντομότερο δυνατό», είπε ο Πρόεδρος του ΔΗΚΟ.<br/><br/>Σε άλλη ερώτηση ότι υπήρχαν, με βάση τα στοιχεία, προειδοποιήσεις τουλάχιστον από δύο κατευθύνσεις -ΜΟΚΑΣ και Τράπεζα Κύπρου- για το ποιόν του Μαλαισιανού αλλά δεν λαμβάνονταν μέτρα, ο Πρόεδρος του ΔΗΚΟ είπε ότι αυτό σημαίνει ότι υπάρχουν και πολιτικές ευθύνες.</p>
      <p>«Αν υπήρξαν προειδοποιήσεις και αυτές αγνοήθηκαν, τότε θα πρέπει να επιζητηθεί αυτή η ευθύνη στα άτομα που επέλεξαν να αγνοήσουν  τις προειδοποιήσεις», κατέληξε.</p>
    </article>
  </body>
</html>