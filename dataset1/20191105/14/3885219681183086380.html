<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3321839"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-05T14:33:00+00:00"/>
    <meta property="og:title" content="נציב הביקורת המליץ להעמיד לדין שוטרים בגין הדלפה: &quot;מכת מדינה&quot;"/>
    <meta property="og:description" content="בעקבות תלונה שהוגשה בתיק בצפון הארץ בו נחשף מידע אודות כתב אישום לפני הגשתו לבית המשפט, פנה השופט בדימוס רוזן ליועמ&quot;ש..."/>
  </head>
  <body>
    <article>
      <h1>נציב הביקורת המליץ להעמיד לדין שוטרים בגין הדלפה: "מכת מדינה"</h1>
      <address><time datetime="2019-11-05T14:33:00+00:00">05 Nov 2019, 14:33</time> by <a rel="author">דניאל דולב</a></address>
      <figure>
        <img src="https://img.wcdn.co.il/f_auto,w_700,t_18/2/7/6/0/2760746-46.jpeg"/>
        <figcaption>"לצורך הצבת גדרות חדים וברורים". השופט בדימוס רוזן</figcaption>
      </figure>
      <p>נציב הביקורת על מערך התביעה, השופט בדימוס דוד רוזן, המליץ היום (שלישי) ליועץ המשפטי לממשלה אביחי מנדלבליט לפתוח בחקירה פלילית נגד שוטרים שהדליפו חומרים לתקשורת בטרם הועברו חומרי הראיות להגנה. התלונה הוגשה בתיק בצפון הארץ, על ידי הסנגוריה הציבורית שייצגה את אחד החשודים. פורט בה מקרה בו נחשף באחד מאתרי האינטרנט מידע אודות כתב אישום, טרם הגשתו לבית המשפט, וגם מידע מתוך החקירה בתיק.</p>
      <p>התביעה המשטרתית טענה כי באותו מקרה נפלה טעות אשר אפשרה את העברת טיוטת האישום ליחידה החוקרת והיא זו, שככל הנראה, העבירה את החומר לתקשורת. הנציב רוזן כתב בהחלטתו כי "נהיר וברור לכל כי פרסום טיוטת כתב אישום, לפני הגשתו או פרסום מידע מחומרי חקירה הינם דברים שהדעת אינה סובלת".</p>
      <h3>עוד בוואלה! NEWS</h3>
      <p>
        <a href="https://news.walla.co.il/item/3321801">בשל טעות בזיהוי: חמושים במקסיקו טבחו בבני קהילה מורמונית </a>
        <a href="https://news.walla.co.il/item/3321833"> מנדלבליט: נבחן אם בוצעה פעולה שלא כשורה בתיקי נתניהו ונטפל בהתאם </a>
        <a href="https://news.walla.co.il/item/3321794"> במסגרת האכיפה: מספרי זיהוי יוצמדו לקורקינטים חשמליים בת"א </a>
        <a href="https://tld.walla.co.il/item/3242677?lm_supplier=16893&amp;lm_bc=18500"> לחצן נייד חדש שיכול להציל את חייכם באירוע לבבי תוכן מקודם</a>
      </p>
      <figure>
        <img src="https://img.wcdn.co.il/f_auto,w_700,t_18/2/9/4/1/2941034-46.jpeg"/>
        <figcaption>קיבל המלצה לפתוח בחקירה פלילית נגד שוטרים שהדליפו. מנדלבליט (צילום: ראובן קסטרו)</figcaption>
      </figure>
      <p>עוד ציין נציב הביקורת רוזן כי "הדלפות מחדרי חקירות וממשרדי רשויות המדינה הפכו לתופעה רחבת היקף ונראה שאף לא יהיה מופרך לטעון כי מדובר במכת מדינה". מבירור התלונה עלה כי מקור ההדלפה הוא אנשי משטרה מוגדרים וידועים, ועל כן המליץ הנציב ליועמ"ש לפתוח בחקירה פלילית "לצורך הצבת גדרות חדים וברורים ולו למען יראת הדין לעתיד".</p>
    </article>
  </body>
</html>