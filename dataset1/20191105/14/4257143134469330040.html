<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/05/megvan-az-utolso-unios-biztosjelolt"/>
    <meta property="og:site_name" content="infostart"/>
    <meta property="article:published_time" content="2019-11-05T14:37:00+00:00"/>
    <meta property="og:title" content="Megvan az utolsó előtti uniós biztosjelölt"/>
    <meta property="og:description" content="Siegfried Muresan európai parlamenti (EP-)képviselőt, az Európai Néppárt EP-frakciójának alelnökét jelölheti az új jobbközép bukaresti kormány az Európai Bizottságba - közölték kedden a kormánypárttól származó értesüléseikre hivatkozva romániai hírforrások."/>
  </head>
  <body>
    <article>
      <h1>Megvan az utolsó előtti uniós biztosjelölt</h1>
      <address><time datetime="2019-11-05T14:37:00+00:00">05 Nov 2019, 14:37</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/06/gyevai-zoltan-a-magyarokat-is-erinto-portfoliocserebe-menekulhet-ursula-von-der-leyen"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/04/letette-a-hivatali-eskut-a-ludovic-orban-vezette-uj-roman-kormany"/>
        <a href="https://infostart.hu/kulfold/2019/11/04/megalakul-az-uj-roman-kormany-az-rmdsz-is-tamogatta-a-szavazason"/>
        <a href="https://infostart.hu/kulfold/2019/10/23/patthelyzet-romaniaban-kikosaraztak-orbant"/>
      </related>
      <h3>Siegfried Muresan európai parlamenti (EP-)képviselőt, az Európai Néppárt EP-frakciójának alelnökét jelölheti az új jobbközép bukaresti kormány az Európai Bizottságba - közölték kedden a kormánypárttól származó értesüléseikre hivatkozva romániai hírforrások.</h3>
      <p>A román parlament hétfőn bizalmat szavazott a jobbközép Nemzeti Liberális Párt (PNL) Ludovic Orban pártelnök vezette kormányának, így elhárult az akadálya annak, hogy Bukarest új biztosjelöltet javasoljon. A parlament által egy hónapja megbuktatott korábbi szociáldemokrata Dancila-kormány biztosjelöltjeinek legitimitását ugyanis a jobboldali Klaus Iohannis államfő eddig megkérdőjelezte.</p>
      <p>Az akkor még teljes jogkörrel működő Dancila-kormány első jelöltjét, Rovana Plumb szociáldemokrata EP-képviselőt szeptember végén összeférhetetlenségre hivatkozva leszavazta az EP jogi bizottsága. Dancila - akitől október 10-én vonta meg a bizalmat a bukaresti parlament - időközben másik két szociáldemokrata biztosjelölttel is próbálkozott. Brüsszel azonban arra várt, hogy lezáruljon a román belpolitikai válság, és legitim kormány kerüljön az ország élére.</p>
      <blockquote>Muresan jelöléséről sajtóértesülések szerint egyetértés van a román miniszterelnök és államfő között.</blockquote>
      <p>Iohannist öt éve a PNL éléről választották államfővé, és nem titkolta, hogy "sajátjának" tekinti a volt pártja által most megalakított bukaresti kormányt.</p>
      <p>A 38 éves, vajdahunyadi születésű, közgazdászi oklevéllel rendelkező Siegfried Muresant is a PNL jelöltlistájáról választották meg az EP-be, ahol idén májusban második mandátumát kezdte meg. Muresant az eddigi bukaresti szociáldemokrata kormányok leghangosabb - a jobboldali hírtelevíziók által legtöbbet szerepeltett - brüsszeli bírálójaként ismeri a román közvélemény.</p>
      <blockquote>Ludovic Orban több ízben leszögezte: egyik legsürgősebb miniszterelnöki teendőjének tartja, hogy javaslatot tegyen egy új román európai biztosra, ugyanakkor azt ígérte, hogy a jelölt személyéről mind az államfő, mind a parlament véleményét kikéri.</blockquote>
      <p>A bukaresti sajtó úgy tudja: Orban kedd este, legkésőbb szerda reggel küld levelet Ursula von der Leyennek, az EB megválasztott elnökének Bukarest új európai biztosjelöltjéről.</p>
      <p>
        <i>Nyitókép: Pixabay</i>
      </p>
    </article>
  </body>
</html>