<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638362/%D8%A7%D9%85%D8%A7%D8%B1%D8%A7%D8%AA-%D8%AF%D8%B1-%D8%AD%D8%A7%D9%84-%DA%A9%D9%88%D8%AF%D8%AA%D8%A7-%D8%AF%D8%B1-%D8%B9%D8%B1%D8%A7%D9%82-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T14:57:00+00:00"/>
    <meta property="og:title" content="امارات در حال کودتا در عراق است"/>
    <meta property="og:description" content="یک منبع نزدیک به قطر نوشت: دولت امارات ماه‌ها پیش از آغاز برگزاری تظاهرات‌ها، طرح کودتای نظامی را سازمان‌دهی کرده اما دولت عراق از آن مطلع شد."/>
  </head>
  <body>
    <article>
      <h1>
        <a href="https://www.bultannews.com/fa/news/638362/%D8%A7%D9%85%D8%A7%D8%B1%D8%A7%D8%AA-%D8%AF%D8%B1-%D8%AD%D8%A7%D9%84-%DA%A9%D9%88%D8%AF%D8%AA%D8%A7-%D8%AF%D8%B1-%D8%B9%D8%B1%D8%A7%D9%82-%D8%A7%D8%B3%D8%AA">امارات در حال کودتا در عراق است</a>
      </h1>
      <h2>یک منبع نزدیک به قطر نوشت: دولت امارات ماه‌ها پیش از آغاز برگزاری تظاهرات‌ها، طرح کودتای نظامی را سازمان‌دهی کرده اما دولت عراق از آن مطلع شد.</h2>
      <address><time datetime="2019-11-05T14:57:00+00:00">05 Nov 2019, 14:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، تظاهرات‌های مردمی عراق که از اول اکتبر گذشته در اعتراض به نقصان در خدمات‌رسانی، بیکاری و فساد در آغاز شد و پس از یک وقفه کوتاه به مناسبت اربعین حسینی، بار دیگر از 25 اکتبر از سر گرفته شد، به بهترین پوشش برای برخی طرف‌های خارجی برای تحقق اهدافشان در روند سیاسی این کشور تبدیل شده است.</p>
      <p> </p>
      <p>برخی رسانه‌های عربی نیز با اذعان این مسئله، از طرح <b>کودتای آمریکا</b>، امارات، عربستان و حتی برخی طرف‌ها در منطقه کردستان عراق خبر دادند و از داشتن اطلاعاتی درباره تلاش <b>دولت امارات</b> برای تاثیرگذاری بیشتر بر تظاهرات‌های عراق و ایجاد یک <b>کودتای نظامی</b> با همکاری شماری از افسران مبارزه با تروریسم و حتی برخی رهبران سازمان الحشد الشعبی در این کشور خبر می‌دهند.</p>
      <p> </p>
      <p>پایگاه خبری <a href="https://arabi21.com/story/1220443/%D9%87%D9%83%D8%B0%D8%A7-%D8%AA%D8%AD%D8%A7%D9%88%D9%84-%D8%A7%D9%84%D8%A5%D9%85%D8%A7%D8%B1%D8%A7%D8%AA-%D8%A7%D9%84%D8%AF%D8%AE%D9%88%D9%84-%D8%B9%D9%84%D9%89-%D8%AE%D8%B7-%D8%A7%D9%84%D9%85%D8%B8%D8%A7%D9%87%D8%B1%D8%A7%D8%AA-%D9%81%D9%8A-%D8%A7%D9%84%D8%B9%D8%B1%D8%A7%D9%82">«عربی 21</a>» نزدیک به قطر، با تایید این مسئله در گزارشی که امروز منتشر کرد، نوشت: دولت عراق پیش از آغاز تظاهرات اول اکتبر گذشته «ع.ا.س» از فرماندهان عالی‌رتبه ارتش را برکنار و وی را به حالت منتظر در خدمت در وزارت دفاع درآورد. این اقدام پس از آن صورت گرفت که اطلاعاتی درباره نقش احتمالی او در کودتای قریب‌الوقوع در عراق و تماس‌های مشکوکش با سفارتهای کشورهای خارجی به دست آمده بود.</p>
      <p> </p>
      <p>گفته می‌شود، «ع.ا.س» نام اختصاری سپهبد «عبدالوهاب الساعدی» فرمانده سرویس مبارزه با تروریسم عراق است که برکناری او در ماه سپتامبر جنجال زیادی را به راه انداخت و علاوه بر شخصیت های سیاسی عراق، افکار عمومی بویژه در شبکه های اجتماعی نیز به این تصمیم عبدالمهدی اعتراض کردند. اما وی همچنان بر تصمیم خود پافشاری کرد.</p>
      <p> </p>
      <p>در این گزارش آمده است که، طبق منابع آگاه سیاسی، دولت عراق پس از این گام، پنج مقام دیگر از فرماندهان سازمان الحشد الشعبی از جمله «أ. ع» از مشاوران رئیس سازمان را به دلیل ارتباط با «محمد دحلان» بازداشت کرد. دحلان که به داشتن ارتباط با رژیم صهیونیستی شهره است، در حال حاضر مشاور «طحنون بن زاید آل نهیان» مشاور امنیت ملی امارات است.</p>
      <p> </p>
      <p>دحلان سیاستمدار فلسطینی و از سران سابق جنبش فتح است که گفته می‌شود روابطی نزدیک با رژیم صهیونیستی داشته و شایع است که هم‌اکنون از مشاوران سران ابوظبی است. </p>
      <p> </p>
      <p>بر اساس اطلاعات به دست آمده، «طحنون بن زاید آل نهیان» مشاور امنیت ملی امارات و محمد بن دحلان،  اتاق عملیات برای پیگیری تظاهرات‌های مردمی در عراق را مدیریت و هدایت می‌کنند.</p>
      <p> </p>
      <p>
        <b>دستگیری شبکه اطلاعاتی امارات در عراق</b>
      </p>
      <p> </p>
      <p>رادیو «صوت العراق» نیز یکشنبه (سوم نوامبر)، خبر دستگیری اعضای یک شبکه اطلاعاتی اماراتی در عراق را منتشر و اعلام کرده بود که این شبکه به دنبال تاثیرگذاری بر تظاهرات‌های جاری در این کشور بود و در میان اعضای آن، چند تبعه لبنانی نیز دیده می‌شود.</p>
      <p> </p>
      <p>این شبکه به طور مستقیم با مشاور امنیت ملی امارات در ارتباط بود و تلاشها برای براندازی دولت عراق را مدیریت می‌کرد و به همین دلیل نیز برادر ولی‌عهد ابوظبی تماس‌هایی را از طریق طرف‌های غربی برقرار کرده و در حالی پیگیری این پرونده و حل و فصل آن است.</p>
      <p> </p>
      <p>
        <b>شایعه سازی رسانه‌های وابسته امارات</b>
      </p>
      <p> </p>
      <p>با بررسی دقیق تحولات مربوط به «تظاهرات اکتبر» در عراق و رصد آن، می‌توان به یک سازماندهی دقیق و تشکیلاتی سری  برای هدایت این اعتراض‌ها رسید. گویا امارات در بخش خبرسازی نیز تحت پوشش اطلاع‌رسانی در کنار بازنشر برخی اخبار و تحولات مربوط به تظاهرات، حساب‌شده عمل می‌کند.</p>
      <p> </p>
      <p>جدیدترین اقدام در این راستا را پایگاه خبری «بغداد پست» که یک وبگاه تحت حمایت مالی امارات است انجام می‌دهد. به عنوان مثال، این پایگاه خبری، بر خلاف مطالبات ده‌گانه‌ای که تظاهرات‌کنندگان عراقی در میدان التحریر بغداد، ارائه کردند، مطالبات دیگری به تظاهرات‌کنندگان نسبت داد که مهمترین آنها، تشکیل شورای نظامی برای اداره کشور طی مرحله انتقالی، جدایی دین از سیاست و دور کردن رجال دینی از روند سیاسی کشور است.</p>
      <p> </p>
      <p>این نخستین بار نیست که «بغداد پست» که از حامیان عادی‌سازی روابط با رژیم صهیونیستی است، در قبال اعتراض‌های مردمی کشورهای عربی چنین سیاستی را دنبال می‌کند. این پایگاه خبری در طول اعتراض‌ها و تظاهرات‌های مردمی کشورهای عربی در قالب بهار عربی نیز چنین سیاستی را دنبال می‌کرد.</p>
      <p> </p>
      <p>دولت عراق معتقد است که شبکه‌های سعودی و آمریکایی «العربیة» و «الحرة» از مهمترین شبکه‌هایی هستند که طرح امارات برای آوردن یک حاکم نظامی برای اداره امور کشور عراق را دنبال می‌کنند.</p>
      <p> </p>
      <p>
        <b>حمایت مالی اعتراض‌های مردمی </b>
      </p>
      <p> </p>
      <p>با وجود آنکه دولت عراق رسما نام کشورهایی را که در حال دخالت در تظاهرات‌های مردمی و هدایت آنها به سوی اهداف خود، ذکر نمی‌کند اما برخی مقامات سیاسی این کشور علنا از این مسئله پرده بر می‌دارند.</p>
      <p> </p>
      <p>«قیس الخزعلی» رهبر «عصائب اهل الحق» عراق مسئولیت اعلام این مسئله را برعهده گرفت و بتازگی و در مصاحبه‌ای تلویزیونی، یکشنبه (سوم نوامبر) گفت که دولت امارات مسئولیت تامین مالی تظاهرات‌های جاری در عراق را برعهده دارد و نخست‌وزیر و فرماندهان سرویس‌های امنیتی کشور نیز از این مسئله اطلاع دارند.</p>
      <p> </p>
      <p>وی افزود که اسرائیل، آمریکا و امارات در درگیری‌های جاری در عراق ایفای نقش می‌کنند و نقش امارات در این تحولات حتی از عربستان سعودی نیز پررنگ‌تر است.</p>
      <p> </p>
      <p>انتهای پیام/</p>
    </article>
  </body>
</html>