<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Poppandov-skochi-na-Mamalev-zaradi-koncerta-na-NLO-911370"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T14:11:00+00:00"/>
    <meta property="og:title" content="Поппандов скочи на Мамалев заради концерта на НЛО"/>
    <meta property="og:description" content="&quot;Концертът на НЛО, който ще се състои, е обида към Велко Кънев! Аз съм омерзен и няма да участвам в ..."/>
  </head>
  <body>
    <article>
      <h1>Поппандов скочи на Мамалев заради концерта на НЛО</h1>
      <address>
        <time datetime="2019-11-05T14:11:00+00:00">05 Nov 2019, 14:11</time>
      </address>
      <p>"Концертът на НЛО, който ще се състои, е обида към Велко Кънев! Аз съм омерзен и няма да участвам в тази халтура!"</p>
      <p>С тези думи актьорът Павел Поппандов обяви, че е против да излезе на сцената в готвения концерт под надслов "Спомен НЛО", иницииран от Георги Мамалев, Камен Воденичаров и Тончо Токмакчиев. Поппандов смята, че подобен концерт е обида и за отишлия си без време Велко Кънев, с когото заедно с Мамалев създадоха "Клуб НЛО“.</p>
      <p>"Заради паметта на Велко Кънев, който беше изключително висока топка, не трябва да се пада толкова ниско - да се прави халтура с името НЛО! Знаете ли, аз много често сънувам Велко Кънев. Той наистина беше класа и си отиде толкова нелепо млад. Никой никога не е бил като него. Та Велко имаше публика дори като студент във ВИТИЗ. Публика, която искаше да види един кандидат-актьор. Но важно е да се каже, че негов учител бе недостижимият Апостол Карамитев, а пък моят учител бе Боян Дановски. Професионализмът просто се предава. И точно заради паметта на Велко не ми се иска до такава степен нещата да се комерсиализират", обясни Поппандов и вметна, че само преди няколко месеца дори сънувал Велко Кънев.</p>
      <p>"Имах един интересен сън, в който стоя на някакви стълби с него. Той беше усмихнат, много ентусиазиран и ми говореше за един текст на пиеса, която трябва да поставим. Не си спомням конкретния текст, но в будно състояние все си мисля и се питам коя ли е тази пиеса. Много ми се иска с Велко да се срещнем отново. Но дали...", тъжен е Поппандов, съобщава "<a href="https://www.bgdnes.bg/Article/7746359">България Днес</a>".</p>
      <p>Що се отнася до колегите му Георги Мамалев, Тончо Токмакчиев и Камен Воденичаров, актьорът е категоричен: "Не поддържам връзка с Георги Мамалев! На различни позиции сме по някои въпроси. Но всеки човек може сам да избере пътя си, да избере приятелите си и хората, с които да общува. И слава Богу", допълва Поппандов.</p>
      <p>Той и друг път е получавал предложение да се включи в подобен род развлекателна продукция, но отказал.</p>
      <p>"Вярно е. Имах покана от Тончо Токмакчиев да се включа в "Каналето" и естествено, деликатно отказах. Невъзможно е да се направи сравнение с НЛО. Като цяло развлекателният бизнес отива надолу. Как мога примерно да охарактеризирам "Каналето"? Безподобна, неграмотна и некадърна халтура. Липсата на сценаристи и на социален елемент прави беззъбо и безсмислено едно такова предаване. Удивява ме най-много, че актьори с тежест смятат, че като си сложат мустаци и каскет, стават типични български простаци и са много смешни. Единственото предаване, което ми харесва, макар че и там малко се увличат, е "Господари на ефира". Има находки и там всичко е подплатено с действителни случки", прави дисекция на телевизионния прозорец у нас Поппандов.</p>
      <p>Иначе идеята за концерт на "Клуб НЛО" е на композитора Стефан Димитров - автор на музиката на редица хитове на култовата група. В залата ще прозвучат забавните песни на комиците, сред които "Адвокате", "Калашников", "Свако Цако", "Ех, Канада" и т.н. На сцената най-вероятно ще се качат и останалите любимци на публиката, които се изявяваха в тв предаването - Мария Сапунджиева, Катето Евро, Антон Радичев, Теодор Елмазов, Мария Статулова и Димитър Рачков. Събитието все пак ще почете по специален начин Велко Кънев и Чочо Попйорданов, които вече не са сред нас. Павел Поппандов обаче смята, че мнозина от изброените актьори вече тотално са залитнали по халтурата, ламтели само за пари и затова не виждал своето място в този състав.</p>
      <p>"Казах на Мамалев, че не искам песните на НЛО да се забравят и изхвърлят през прозореца, и затова още по време на моя юбилеен концерт тази година му предложих да възродим групата под някаква форма", сподели композиторът Стефан Димитров. Освен популярните песни от миналото любимите артисти ще представят някои от най-паметните си скечове. Те ще бъдат съвременни, а на концерта ще бъдат показани архиви от историята на "Клуб НЛО". Спектакълът ще бъде режисиран от Лъчезар Аврамов - син на Богдана Карадочева. Той стана известен с филма си "Снимка с Юки", в който участва Руши Видинлиев, а сценарият бе на Димитър Стоянович.</p>
      <p>Хумористичното предаване "Клуб НЛО" се излъчва по Канал 1 в периода 1996-2004 г. Началото си култовото трио води от 1981 г., когато е заснет филмът на режисьора Людмил Кирков по сценарий на Станислав Стратиев "Оркестър без име". С него изгряват и четири звезди - Велко Кънев, Георги Мамалев, Павел Поппандов и Катерина Евро. Те основават естрадната група НЛО през 1983 г. и имат огромен успех. 13 години по-късно, през 1996 г., те правят собствено тв шоу - "Клуб НЛО". Излъчено е за първи път по Канал 1 през 1996 г. В него те канят и нови актьори - Антон Радичев, Петър Попйорданов и Мария Сапунджиева.</p>
      <p>Самият Мамалев не пожела да коментира думите на колегата си. Според него всеки е свободен да говори и мисли каквото му душа иска.</p>
    </article>
  </body>
</html>