<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/05/zaradi-sushata-noviiat-kmet-na-pernik-obmislia-voden-rejim.428638"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T14:19:00+00:00"/>
    <meta property="og:title" content="Заради сушата: Новият кмет на Перник обмисля воден режим"/>
    <meta property="og:description" content="Обемът на язовир &quot;Студена&quot; драстично е паднал | Dnes.bg"/>
  </head>
  <body>
    <article>
      <h1>Заради сушата: Новият кмет на Перник обмисля воден режим</h1>
      <h2>Обемът на язовир "Студена" драстично е паднал</h2>
      <address><time datetime="2019-11-05T14:19:00+00:00">05 Nov 2019, 14:19</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Възможно е въвеждане на воден режим в Перник. Eдна от първите задачи на новия кмет - Станислав Владимиров, ще бъде предприемането на мерки във връзка с водната криза.</p>
      <p>Заради драстично спадналия обем на язовир "Студена” Владимиров не изключва възможността от въвеждането на частичен воден режим, съобщи БНР.</p>
      <p>Заради продължителното засушаване в района и огромния брой аварии това лято водният обем на язовира падна под 6 млн. кубически метра при максимален обем над 25 млн. кубика. Според новият кмет, ако не се вземат мерки, се задава хуманитарна криза.</p>
      <p>"Съжалявам, че моите колеги досега нямаха куража да предприемат болезнени мерки, защото знаете нивото на язовира в момента е в критичния минимум и ако не се предприемат болезнени мерки, включващи и частичен воден режим, колкото по-бързо го направим, толкова можем по-безболезнено да се измъкнем от тази тежка ситуация, в която се намираме. Това ще бъде едно от първите неща - разговор с всички институции в посока за намиране на решение на тази хуманитарна криза, в която може да изпадне нашата община", каза Владимиров.</p>
      <p>Водопроводната мрежа в Перник е стара, амортизирана и често аварира. Предстои да бъде реализиран водният цикъл, за който има сключен договор. Това според Владимров до голяма степен ще реши проблема със загубата на вода по мрежата, която сега е между 70- 80 процента.</p>
    </article>
  </body>
</html>