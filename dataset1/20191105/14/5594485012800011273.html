<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/kriminalni/prestplenie/izmamnitsi-tochat-bankovite-ni-karti-dokato-sa-v-dzhoba_news707466.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-05T14:42:00+00:00"/>
    <meta property="og:title" content="Измамници точат банковите ни карти, докато са в джоба"/>
    <meta property="og:description" content="Схемата използва технологията на безконтактните разплащания, подобно на плащанията в магазина"/>
  </head>
  <body>
    <article>
      <h1>Измамници точат банковите ни карти, докато са в джоба</h1>
      <h2>Схемата използва технологията на безконтактните разплащания, подобно на плащанията в магазина</h2>
      <address>
        <time datetime="2019-11-05T14:42:00+00:00">05 Nov 2019, 14:42</time>
      </address>
      <p>https://blitz.bg/kriminalni/prestplenie/izmamnitsi-tochat-bankovite-ni-karti-dokato-sa-v-dzhoba_news707466.html Blitz.bg</p>
      <figure>
        <img src="https://static.blitz.bg/documents/thumbnails/730/201711/1511877388-wallet-908569-960-720.jpg"/>
      </figure>
      <p><b>Банковите ни сметки могат да бъдат източвани, макар и с малки суми, докато дебитните и кредитните карти са в джоба ни. Схемата не е нова, но става все по-популярна в последните месеци. За това предупреждават експерти по киберсигурност.<br/>​</b>​​​​​​<br/>Източването на пари става със специални устройства, които измамниците допират до портфейла ви. Измамите стават най-често там, където има най-много хора – в метрото, в автобуса, тролея или в магазина по време на големи пазарувания, информира Нова телевизия.<br/><br/>Схемата използва технологията на безконтактните разплащания, подобно на плащанията в магазина. Портативните пос терминали, които измамниците използват, остават невидими за нас. <br/><br/>„Когато човек, носещ пос терминал в джоба или чантата си, се доближи до вашия портфейл, се реализира транзакция”, обяснява IT експертът Александър Ненов.  <br/><br/>Сумите, които се теглят са малки – до лимита, в който системата не изисква въвеждане на ПИН-код. У нас най-често те са 25 или 50 лв.<br/><br/>Схемата е популярна в няколко европейски държави, но все още официално регистрирани от полицията потърпевши у нас няма.<br/><br/>„Първите такива случаи, за които чухме преди години, бяха във Великобритания. Там в метрото се разхождаха хора, които дори не криеха пос терминала, тъй като не осъзнаваха, че това всъщност е форма на джебчийство”, допълва Ненов.<br/><br/>От компаниите за картови плащания у нас твърдят, че подобни злоупотреби при българските потребители са трудно осъществими.<br/>Освен защитите, които притежават безконтактните карти, пос терминалите, с които стават измамите, не могат да останат анонимни, обясняват експертите. Дори и да се стигне до измама, парите ни ще бъдат възстановени чрез т.нар. процедура за оспорване на плащане.<br/><br/>„Благодарение на тези договорни отношения между търговеца и финансовата институция, в крайна сметка парите са гарантирани”, посочи Ваня Манова, мениджър на компания за картови плащания.<br/><br/>От измамата могат да ни предпазят специални калъфчета или пластики с размера на самите банкови карти. У нас те вече се продават, а в някои страни се раздават безплатно от банките при издаването на картите. Въпреки това, експертите съветват да следите всяка транзакция, която минава през картата ви.<br/><br/>В България 75% от плащанията с карта са безконтактни. Допълнителна защита при тях ще дадат и новите европейски правила, които ще изискват допълнителна верификация – дори и да теглим до лимита.<br/><br/>„След петата транзакция и след достигане на сума от 150 евро следва системата да изиска ПИН”, каза Иван Хаджов, мениджър „Дигитални продукти” в компания за картови плащания.<br/><br/>Особено внимателни трябва да сме през следващите седмици, когато се очаква милиони да бъдат похарчени около пазаруванията покрай Черния петък и Коледа. Тогава и измамниците стават най-активни.</p>
    </article>
  </body>
</html>