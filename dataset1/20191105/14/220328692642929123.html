<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/sheft-na-skite-poema-zimnite-sportove-v-bok-405943.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T14:29:00+00:00"/>
    <meta property="og:title" content="Шефът на ските поема зимните спортове в БОК"/>
    <meta property="og:description" content="Комитетът прие европейските игри в Миск и фестивала в Баку"/>
  </head>
  <body>
    <article>
      <h1>Шефът на ските поема зимните спортове в БОК</h1>
      <address><time datetime="2019-11-05T14:29:00+00:00">05 Nov 2019, 14:29</time> by <a rel="author">Пламен Вълков</a></address>
      <p>На заседание на Изпълнителното бюро на Българския олимпийски комитет днес бяха приети отчетите за представянето на българските делегации на Вторите Европейски игри Минск 2019 и на Европейския младежки олимпийски фестивал Баку 2019.</p>
      <p>Членовете на управата бяха информирани за успешно преминалите от 12 до 16 октомври Първи Световни плажни игри на АНОК в Доха, Катар и представянето на българските спортисти в тях, както и за състоялата се непосредствено след игрите генерална асамблея на АНОК.</p>
      <p>Изпълнителното бюро на БОК гласува единодушно Цеко Минев за заместник председател на БОК, чийто ресор ще бъдат зимните спортове. От 2003 г Минев е начело на Българската федерация по ски и благодарение на него страната ни взе 9 световни купи в алпийските ски и сноуборда и достигна до Кристален глобус на Радо Янков в сноуборда, световна титла в ски скока при младежите на Владимир Зографски, а също така и Алберт Попов се настани трайно в топ 10 на световната купа при алпийците.</p>
      <p>Бюрото прие и поканата на МОК за участието на Българския олимпийски комитет в предстоящите Олимпийски игри Токио 2020.</p>
    </article>
  </body>
</html>