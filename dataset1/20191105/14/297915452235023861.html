<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zpravy_region/potkani-deratizace-pvk-kriticka-mista-praha-bezdomovci-kanalizace-hubex-20191105.html"/>
    <meta property="og:site_name" content="Pražský deník"/>
    <meta property="article:published_time" content="2019-11-05T14:31:00+00:00"/>
    <meta property="og:title" content="Potkani byli pod tlakem deratizátorů. Kde se nachází v metropoli kritická místa?"/>
    <meta property="og:description" content="S koncem října skončila rovněž letošní celoplošná deratizace, která probíhala od dubna. Pracovníci Pražských vodovodů a kanalizací (PVK) ošetřili třináct a půl tisíce kanalizačních vstupů a do každého z nich položili zhruba jeden kilogram nástrah."/>
  </head>
  <body>
    <article>
      <h1>Potkani byli pod tlakem deratizátorů. Kde se nachází v metropoli kritická místa?</h1>
      <address><time datetime="2019-11-05T14:31:00+00:00">05 Nov 2019, 14:31</time> by <a rel="author">Michael Bereň</a></address>
      <p>Jak uvádí tisková zpráva na webu PVK, deratizátoři osazenstvo městského podzemí tradičně nešetřili. „Na kritická místa jsme zamířili opakovaně. Jednalo se například o Modřany, Černý Most či Malešice,“ prohlásil tiskový mluvčí magistrátní společnosti Tomáš Mrázek s tím, že PVK pokládají nástrahy výhradně do stokové sítě a nikoliv na povrch.</p>
      <p>Pražská kanalizační síť poskytuje domov několika miliónů potkanů. Odhady se každoročně pohybují kolem čtyř až pěti těchto hlodavců na jednoho obyvatele metropole. Právě pravidelnou deratizací kanálů se daří udržovat počet potkanů na přiměřené úrovni.</p>
      <figure>
        <img src="https://g.denik.cz/51/12/potkan-web_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/v-metropoli-radi-miliony-potkanu-mohou-za-to-sami-prazane-20190713.html">V metropoli řádí miliony potkanů. Mohou za to sami Pražané Přečíst článek ›</a>
      </aside>
      <p>Avšak potkani se vyskytují rovněž na povrchu okolo popelnic a v neošetřované zeleni, kam lidé vyhazují odpadky. Podle PVK vyhání živočichy z kanalizace na povrch také zvýšený stavební ruch. „Dalšími problémovými místy jsou lokality obývané bezdomovci, kteří na pořádek příliš nehledí,“ dodal mluvčí Mrázek.</p>
      <h3>Další deratizace opět v dubnu</h3>
      <p>K hubení potkanů PVK používají tradičně přípravek Hubex – požerové nástrahy vhodné do vlhkého prostředí. „Ty obsahují například pekařské drobky, šrot, kukuřici, čokoládu, tuk a účinnou látku antikoagulant,“ popsal v tiskové zprávě Mrázek.</p>
      <p>Celoplošná deratizace proběhne v příštím roce opět od dubna do října. V případě mimořádných událostí se mohou obyvatelé, ale i soukromé subjekty, obrátit na středisko deratizace PVK. Kontakty jsou na webu.</p>
      <figure>
        <img src="https://g.denik.cz/63/ae/potkan-deratizace_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/ctyri-az-pet-potkanu-na-obyvatele-v-metropoli-zacina-celoplosna-deratizace-20190403.html">Čtyři až pět potkanů na obyvatele. V metropoli začíná celoplošná deratizace Přečíst článek ›</a>
      </aside>
    </article>
  </body>
</html>