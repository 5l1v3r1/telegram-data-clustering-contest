<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/donald-tusk-nie-bede-kandydowal-na-prezydenta,983157.html"/>
    <meta property="og:site_name" content="TVN24"/>
    <meta property="article:published_time" content="2019-11-05T18:38:00+00:00"/>
    <meta property="og:title" content="Tusk: nie będę kandydował na prezydenta"/>
    <meta property="og:description" content="Po głębokim namyśle podjąłem decyzję, że nie będę kandydował w zbliżających się wyborach prezydenckich - poinformował we wtorek Donald Tusk, przewodniczący Rady Europejskiej i były premier Polski."/>
  </head>
  <body>
    <article>
      <h1>Tusk: nie będę kandydował na prezydenta</h1>
      <address><time datetime="2019-11-05T18:38:00+00:00">05 Nov 2019, 18:38</time> by <a rel="author">kb//now//kwoj</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/f4e4f5e4-0ef1-4b68-b192-fac0fa507381-480p.mp4"/>
        <figcaption>Donald Tusk: nie będę kandydatem na prezydenta<cite>Foto: tvn24 | Video: tvn24</cite></figcaption>
      </figure>
      <h3>Po głębokim namyśle podjąłem decyzję, że nie będę kandydował w zbliżających się wyborach prezydenckich - poinformował we wtorek Donald Tusk, przewodniczący Rady Europejskiej i były premier Polski.</h3>
      <p>Donald Tusk wyjaśnił, że ogłasza tę decyzję dzisiaj, bo "czas nagli".</p>
      <p>- A nie chciałbym w żaden sposób utrudniać opozycji procesu wyłaniania kandydatów - powiedział przewodniczący Rady Europejskiej na spotkaniu z dziennikarzami w Brukseli.</p>
      <related>
        <a href="https://fakty.tvn24.pl/r/wybory-prezydenckie-coraz-blizej-andrzej-duda-otrzymal-potezne-wsparcie,981443.html"/>
      </related>
      <h3>"Potrzebna jest kandydatura, która nie jest obciążona bagażem trudnych decyzji"</h3>
      <p>- Uważam, że możemy te wybory wygrać, ale do tego potrzebna jest kandydatura, która nie jest obciążona bagażem trudnych, niepopularnych decyzji, a ja takim bagażem jestem obciążony od czasów, kiedy byłem premierem - argumentował Tusk. - Tym bardziej że nie zamierzam się tych trudnych decyzji wypierać - dodał.</p>
      <p>Zapowiedział, że będzie "bardzo mocno wspierał opozycję w tych wyborach".</p>
      <p>- Wykorzystam każdą możliwość, aby nadal wzmacniać pozycję Polski w Europie i na świecie - dodał.</p>
      <h3>Tusk chciał ujawnić swoje plany 2 grudnia</h3>
      <p>Donald Tusk chciał ujawnić swoje plany 2 grudnia. Szef Rady Europejskiej był pytany 30 sierpnia w "Faktach po Faktach" w TVN24 o swoją polityczną przyszłość po tym, jak zakończy się jego kadencja na unijnym stanowisku. Formalnie kończy się ona 1 grudnia.</p>
      <p>- 2 grudnia, to jest poniedziałek, mogę konkretnie w waszej stacji opowiedzieć o tym, jak widzę dalszą przyszłość polityczną Polski i swoją. Jesteśmy umówieni na 2 grudnia - zaznaczył.</p>
      <p>
        <b>ZOBACZ WIĘCEJ: <a href="https://go.tvn24.pl/programy,7/fakty-po-faktach-odcinki,15048/odcinek-134,S00E134,96671">CAŁY WYWIAD Z DONALDEM TUSKIEM Z 30 SIERPNIA &gt;&gt;&gt;</a></b>
      </p>
      <h3>"Absolutnie strategiczna sprawa"</h3>
      <related>
        <a href="https://www.tvn24.pl/wybory-parlamentarne-2019/wiadomosci-wyborcze,474/tusk-wybory-prezydenckie-to-jest-absolutnie-strategiczna-sprawa,977989.html"/>
      </related>
      <p>16 października <a href="https://www.tvn24.pl/wybory-parlamentarne-2019/wiadomosci-wyborcze,474/tusk-wybory-prezydenckie-to-jest-absolutnie-strategiczna-sprawa,977989.html">Tusk podkreślał, że wybranie kandydata, który będzie miał szansę wygrać w wyborach prezydenckich to jest "absolutnie strategiczna sprawa".</a></p>
      <p>- Dla mnie najważniejszą rzeczą jest wybranie kandydata, który będzie miał szansę wygrać w wyborach prezydenckich, (...) takiego, który będzie umiał przekonać tych, którzy dzisiaj głosują na naszych oponentów, który będzie umiał przekonać Polaków, którzy z jakichś powodów głosują na PiS albo wahają się pomiędzy jedną a drugą opcją. To powinien być bez wątpienia wspólny wysiłek tych wszystkich, którzy w tych ostatnich wyborach głosowali, między innymi w Senacie, na dzisiejszą senacką większość - powiedział przewodniczący Rady Europejskiej.</p>
      <p>Tusk uznał wówczas, że "na pewno jest kilka nazwisk, które rokują bardzo poważne nadzieje".</p>
      <p>
        <b>
          <b>
            <a href="https://fakty.tvn24.pl/fakty-po-poludniu,96/wybory-prezydenckie-2020-sondaz-prezydencki-z-uwzglednieniem-andrzeja-dudy-donalda-tuska-malgorzaty-kidawy-blonskiej-rafala-trzaskowskiego-wladyslawa-kosiniaka-kamysza-i-roberta-biedronia,978587.html">ANDRZEJ DUDA I KONTRKANDYDACI. Sondaż prezydencki dla "Faktów" TVN i TVN24 &gt;&gt;&gt;</a>
          </b>
        </b>
      </p>
      <p>14 lat temu Donald Tusk kandydował na prezydenta RP. Wybory wygrał wówczas Lech Kaczyński, otrzymując w drugiej turze 54,04 proc. ważnych głosów. Donald Tusk uzyskał 45,96 proc. poparcia.</p>
    </article>
  </body>
</html>