<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/frantsiya-udrya-tesla-na-ikonomicheskite-migranti-405963.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T18:00:00+00:00"/>
    <meta property="og:title" content="Франция удря тесла на икономическите мигранти"/>
    <meta property="og:description" content="Властите заедно с работодатели ще решат кои индустрии изпитват липса на кандидати"/>
  </head>
  <body>
    <article>
      <h1>Франция удря тесла на икономическите мигранти</h1>
      <address><time datetime="2019-11-05T18:00:00+00:00">05 Nov 2019, 18:00</time> by <a rel="author">Редактори</a></address>
      <p>От следващата година Франция започва въвеждането на квоти за работници мигранти, обяви днес министърът на труда, докато правителството на Еманюел Макрон се опитва да втвърди миграционните политик в отговор на критики от крайната десница, предаде АФП.</p>
      <p>От 2020 г. властите заедно с работодателите ще решат кои индустрии изпитват липса на квалифицирани кандидати и ще облекчат наемането на чужденци за запълване на празнината, заяви министър Мюриел Пенико.</p>
      <p>„Става въпрос Франция да наема на база на нуждите си. Това е нов подход, сходен на канадския или австралийския“, отбеляза тя в тв интервю.</p>
      <p>В момента работодателите трябва да обясняват защо френски гражданин не може да бъде нает в сложна административна процедури, която доведе до издаването на визи на около 33 000 икономически мигранти миналата година.</p>
      <p>Строителство, хотели, ресторанти и част от сектора на продажбите на дребно отдавна се оплакват от липса на хора, които искат да заемат често нископлатените позиции.</p>
      <p>Информационните технологии и инженерните индустрии пък казват, че Франция не произвежда достатъчно квалифицирани кандидати.</p>
      <p>Пенико не уточни колко чуждестранни работници ще могат да получат визи, нито дали националността на кандидатите ще има значение, предложение, озвучено от премиера Едуар Филип миналия месец.</p>
      <p>Филип е начело на усилията на Макрон за втвърдяване на миграционните правила в опит за привличане на крайнодесните гласоподаватели, които обвиняват кабинета, че е допуснал твърде много чужденци, въпреки безработицата от 8,5 процента във второто тримесечие.</p>
      <p>Според анализатори основният политически противник на Макрон преди изборите през 2022 г. остава крайнодесният Национален сбор на Марин льо Пен.</p>
      <p>Миналата седмица Макрон си навлече гнева на българското правителство, след като заяви в интервю, че предпочита мигранти от Гвинея или Кот д‘Ивоар, които работят легално, преди „нелегалните български и украински мрежи“, припомня АФП.</p>
    </article>
  </body>
</html>