<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://androidportal.zoznam.sk/2019/11/znamy-fitbit-skoncil-pod-kridlami-google-akvizicia-spolocnosti-dosiahla-21-miliardy-dolarov/"/>
    <meta property="og:site_name" content="Android Portal"/>
    <meta property="article:published_time" content="2019-11-05T18:27:42+00:00"/>
    <meta property="og:title" content="Známy Fitbit skončil pod krídlami Google: Akvizícia spoločnosti dosiahla 2,1 miliardy dolárov"/>
    <meta property="og:description" content="Koncom októbra sa na verejnosti objavili vtedy ešte nepotvrdené správy o tom, že Google prostredníctvom svojej materskej spoločnosti Alphabet rokuje o kúpe spoločnosti Fitbit."/>
  </head>
  <body>
    <article>
      <h1>Známy Fitbit skončil pod krídlami Google: Akvizícia spoločnosti dosiahla 2,1 miliardy dolárov</h1>
      <address><time datetime="2019-11-05T18:27:42+00:00">05 Nov 2019, 18:27</time> by <a rel="author" href="https://androidportal.zoznam.sk/author/menschik/" target="_blank">Lukáš Zachar</a></address>
      <p>
        <b>Koncom októbra sa<a href="https://www.techbyte.sk/2019/10/fitbit-moze-prejst-pod-kridla-google-gigant-udajne-rokuje-o-kupe-spolocnosti/"> na verejnosti objavili</a> vtedy ešte nepotvrdené správy o tom, že Google prostredníctvom svojej materskej spoločnosti Alphabet rokuje o kúpe spoločnosti Fitbit.</b>
      </p>
      <p>Netrvalo dlho a Google tieto správy potvrdil. Výrobcu Fitbit prevzal za sumu <b>2,1 miliardy dolárov</b> s cieľom posilniť investície do platformy WearOS, ktorá pôsobí v segmente nositeľnej elektroniky.</p>
      <p>Uzavretie konečnej dohody medzi oboma spoločnosťami <a href="https://blog.google/products/hardware/agreement-with-fitbit">potvrdil na blogu Google</a> jeden z hlavných predstaviteľov spoločnosti <i>Rick Osterloh</i>.</p>
      <p>Google spoločnosť Fitbit označil za priekopníka v oblasti nositeľnej elektroniky, ktorý vytvoril pútavé produkty a má aktívnu komunitu používateľov. Od úzkej spolupráce s odborníkmi zo spoločnosti Fitbit si sľubuje urýchlenie inovácií v kategórii nositeľných zariadení, ktoré majú vzniknúť kombináciou toho najlepšieho softvéru, hardvéru a umelej inteligencie.</p>
      <figure>
        <img src="https://www.techbyte.sk/wp-content/uploads/2019/11/Fitbit-8-1.jpg"/>
        <figcaption>Hodinky Fitbit Ionic</figcaption>
      </figure>
      <p>Šéf spoločnosti Fitbit <i>James Park</i><a href="https://investor.fitbit.com/press/press-releases/press-release-details/2019/Fitbit-to-Be-Acquired-by-Google/default.aspx">je nadšený</a> z budúcnosti, ktorá ich spolu s Google čaká. Podľa neho je spoločnosť Google ideálnym partnerom, ktorý ich posunie ďalej.</p>
      <p>Vyzerá to ale, že Google nebol jedinou spoločnosťou, ktorá mala o Fitbit záujem. <a href="https://www.theinformation.com/articles/facebook-held-talks-to-buy-fitbit-before-google-struck-deal">The Information píše</a> o Facebooku, ktorý chcel výrobcu Fitbit odkúpiť približne za polovicu toho, čo ponúkol Google.</p>
      <p>Inteligentné hodinky a náramky nemajú so sociálnou sieťou Facebook na prvý pohľad asi nič spoločného. Facebook sa ale snaží svoje podnikanie rozšíriť aj o hardvérové produkty. Vo svojom portfóliu má inteligentné obrazovky pre domácnosti pomenované ako <a href="https://portal.facebook.com/">Portal</a>.</p>
      <figure>
        <img src="https://www.techbyte.sk/wp-content/uploads/2018/05/Fitbit-Versa-hand1.jpg"/>
        <figcaption>Hodinky Fitbit Versa</figcaption>
      </figure>
      <p>Zabúdať netreba ani na virtuálnu realitu <b>Oculus VR</b>, ktorú Facebook kúpil v roku 2015 za 2,3 miliardy dolárov. Nositeľné technológie sa popri už dobre etablovaným smartfónom dostávajú čoraz viac do popredia, v čom možno videl internetový gigant potenciál. Asi však nie až taký, aby preplatil Google.</p>
      <p>Zo strany Spoločnosti Google nejde tento rok o prvú investíciu do nositeľných zariadení. Začiatkom tohto roka <a href="https://www.techbyte.sk/2019/01/google-prevzal-kupil-fossil-hodinky-wear-os/">prevzal</a> za <b>40 miliónov dolárov</b> časť duševného vlastníctva spoločnosti Fossil so zameraním na výskum a vývoj.</p>
      <p>Spoznáme niekedy – možno v budúcom roku – inteligentné hodinky <b>Pixel Watch</b> alebo náramok <b>Pixel Band?</b> S najväčšou pravdepodobnosťou áno.</p>
    </article>
  </body>
</html>