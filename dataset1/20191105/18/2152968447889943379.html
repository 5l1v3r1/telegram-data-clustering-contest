<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/health/2019/11/05/nemskata-stada-kupuva-cheshkata-farmacevtichna-kompaniia-walmark.428683"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T18:05:00+00:00"/>
    <meta property="og:title" content="Немската STADA купува чешката фармацевтична компания Walmark"/>
    <meta property="og:description" content="СТАДА има над 10,000 служители в цял свят | Dnes.bg"/>
  </head>
  <body>
    <article>
      <h1>Немската STADA купува чешката фармацевтична компания Walmark</h1>
      <h2>СТАДА има над 10,000 служители в цял свят</h2>
      <address><time datetime="2019-11-05T18:05:00+00:00">05 Nov 2019, 18:05</time> by <a rel="author" href="https://www.dnes.bg/author/269" target="_blank">Мартин Иванов</a></address>
      <p>Акционерното дружество STADA Arzneimittel AG (СТАДА) днес обяви придобиването на Walmark a.s. (Валмарк) от Mid Europa Partners (Мид Юропа Партнърс) .</p>
      <p>Валмарк е водещ производител на продукти за грижа за здравето в Централна Европа, притежаващ портфолио от утвърдени търговски марки на продукти за грижа за здравето в множество различни категории. Те включват "Витамини и минерали", "Продукти за детското здраве", "Продукти за здравето на жената", "Продукти за здравето на мъжа", "Продукти за грижа за ставите", "Продукти за стомашно-чревния тракт" и "Продукти за настинки и грип" и генерират непрекъснат силен растеж. Сред ключовите брандове са Биопрон (за добро чревно здраве), Марсианци (хранителни добавки за деца), Уринал (проблеми с пикочните пътища), Проензи (за поддържане на ставите), Простенал (за проблеми с простата), Белиема (интимна хигиена) и Синулан (за горните дихателни пътища).</p>
      <p>Основана през 1990 г. и базирана в Чешката република, Валмарк има директно присъствие в девет държави от Европейския съюз, сред които Чешка република, Словакия, Полша, Унгария, България, Румъния, Литва, Латвия и Естония, и продава своите продукти в повече от 40 държави в целия свят. Дружеството има над 540 служители и поставя силен акцент върху иновациите.</p>
      <p>СТАДА ще интегрира модерните производствени мощности на Валмарк в Тринец в глобалната си производствена мрежа. "С Валмарк ние разширяваме още повече портфолиото на СТАДА от глобални брандирани продукти", заяви Петер Голдшмидт, Главен изпълнителен директор на СТАДА. "Придобиването на портфолиото на Валмарк от хранителни добавки е напълно в унисон с нашата стратегия да бъдем лидер в областта на брандираните продукти за грижа за здравето и генеричните лекарства."</p>
      <figure>
        <img src="https://img-cdn.dnes.bg/d/images/photos/0428/0000428683-innerl1.jpg"/>
        <figcaption>Петер Голдшмидт, Главен изпълнителен директор на СТАДА</figcaption>
      </figure>
      <p>СТАДА осъществява дейност на множество различни пазари с устойчиви перспективи за растеж. Групата следва стратегия, структурирана около два "стълба" и фокусирана върху генерични лекарства, включително специални медикаменти, и продукти за грижи за здравето без лекарско предписание. Портфолиото от продукти на Валмарк отлично допълва текущото портфолио на СТАДА.</p>
      <p>Щефан Вагнер, Директор "Европейски пазари" в СТАДА, коментира:</p>
      <figure>
        <img src="https://img-cdn.dnes.bg/d/images/photos/0428/0000428683-innerl2.jpg"/>
        <figcaption>Щефан Вагнер, Директор "Европейски пазари" в СТАДА</figcaption>
      </figure>
      <p>„В резултат на това придобиване ние значително засилваме присъствието си в Централна Европа и особено в Чешката република, Словакия, Румъния, България и Унгария. Също така обмисляме начини, по които да предлагаме брандовете на Валмарк на пазари извън географските региони, в които са добре познати понастоящем.“</p>
      <p><b>Относно STADA Arzneimittel AG </b><br/>Централата на дружеството STADA Arzneimittel AG е в Бад Вилбел, Германия. STADA Arzneimittel AG продава своите продукти в близо 120 държави. През 2018 финансова година СТАДА е отчела нетни продажби на Групата в размер на 2 330.8 млн. евро и печалба преди данъци, лихви и амортизации (EBITDA) в размер на 503.5 млн. евро. Към 31 декември 2018 г. СТАДА има 10,416 служители в целия свят.</p>
    </article>
  </body>
</html>