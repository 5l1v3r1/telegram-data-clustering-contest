<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/elezioni_kentucky_mississippi_virginia_trump-6493345/news/2019-11-05/"/>
    <meta property="og:site_name" content="Agi"/>
    <meta property="article:published_time" content="2019-11-05T18:45:00+00:00"/>
    <meta property="og:title" content="Primo referendum su Trump dopo l'avvio dell'impeachment"/>
    <meta property="og:description" content="Al voto il Mississippi e il Kentucky per scegliere il governatore e la Virginia per eleggere l'assemblea statale"/>
  </head>
  <body>
    <article>
      <h1>Primo referendum su Trump dopo l'avvio dell'impeachment</h1>
      <h2>Al voto il Mississippi e il Kentucky per scegliere il governatore e la Virginia per eleggere l'assemblea statale</h2>
      <address><time datetime="2019-11-05T18:45:00+00:00">05 Nov 2019, 18:45</time> by <a rel="author" href="https://www.agi.it/authors/massimo-basile/" target="_blank">Massimo Basile</a></address>
      <p>Dopo settimane di sondaggi sugli effetti dell'avvio della procedura di impeachment per <b>Donald Trump</b>, arriva un test molto più probante per capire con chi sta l'America: due stati storicamente conservatori, <b>Kentucky</b> e <b>Mississippi</b>, votano per eleggere il governatore, mentre in Virginia si rinnova l'assemblea statale. È la prima elezione dopo l'avvio della procedura di impeachment nei confronti del presidente. Sarà il primo "referendum su Trump", come ha detto il vice presidente, <b>Mike Pence</b>, riferendosi alla tornata elettorale.</p>
      <p>In Kentucky e Mississippi il voto dirà se la strategia democratica sull'impeachment avrà creato una crepa nelle certezze del granitico elettorato conservatore, mentre in Virginia c'è un elemento in più a rendere l'appuntamento un test nazionale: i due temi che hanno animato lo scontro politico sono stati il controllo delle armi e l'aborto, i più attuali e divisivi del Paese. Il 31 maggio lo stato ha vissuto lo shock della strage di massa a Virginia Beach, dove un uomo uccise 12 persone in un edificio pubblico, prima di essere abbattuto dalla polizia. Il governatore democratico <b>Ralph Northam</b> convocò un'assemblea straordinaria per discutere nuove misure sul controllo delle armi, ma i repubblicani, che avevano la maggioranza dell'aula, chiusero la sessione in novanta minuti, bloccando qualsiasi iniziativa.</p>
      <p>Se i democratici dovessero conquistare la maggioranza, si unirebbero al governatore per avviare un bando sulle armi, prima volta nella storia. C'è poi il tema dell'aborto: mentre in molti stati, dalla Louisiana all'Alabama, si sono approvate leggi che hanno messo al bando l'interruzione di gravidanza, anche, come in Alabama, in caso di stupro e incesto, legge poi impugnata da un giudice federale, in Virginia si va verso la direzione contraria. I democratici hanno proposto una serie di misure per facilitare il ricorso all'aborto.</p>
      <p>Quanto il test in Virginia sia importante a livello nazionale, non solo per la prossimità con Washington, lo dimostra la presenza dei big nazionali: domenica è andato a fare un comizio il candidato presidenziale dem <b>Joe Biden</b>, mentre dall'ex presidente Obama è giunto l'endorsement a 17 candidati dem. Sabato era toccato a Pence. Vincere in Virginia, per il Gop sarebbe un segnale forte: qui, alle presidenziali del 2016, Hillary Clinton aveva battuto Trump.</p>
      <p>Nel 2017 i repubblicani hanno perso 15 seggi alla Camera statale, nelle elezioni di mid-term del 2018 hanno perso tre seggi al Congresso. I democratici sperano nella terza vittoria, quando tutti i 140 seggi di Camera e Senato statali saranno in gioco. La raccolta delle donazioni, da sempre indicatore della popolarità di un partito, ha visto i democratici raccogliere negli ultimi due anni 34 millioni di dollari, contro i 26 dei repubblicani. </p>
    </article>
  </body>
</html>