<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/05/effects-iraq-demonstrations-iran-economy"/>
    <meta property="og:site_name" content="euronews"/>
    <meta property="article:published_time" content="2019-11-05T18:00:59+00:00"/>
    <meta property="og:title" content="تاثیر ناآرامی‌های عراق؛ ورود ۱۰ میلیارد دلار ارز به ایران مختل می‌شود؟"/>
    <meta property="og:description" content="با ادامه اعتراض‌های عمومی نسبت به فساد، بیکاری و سطح پائین خدمات عمومی در عراق، برخی تجار ایرانی از توقف فعالیت خود در بازار عراق خبر می‌دهند، رخدادی که معبر تامین سالانه ۱۰ میلیارد دلار ارز را محدود خواهد کرد."/>
  </head>
  <body>
    <article>
      <h1>تاثیر ناآرامی‌های عراق؛ ورود ۱۰ میلیارد دلار ارز به ایران مختل می‌شود؟</h1>
      <address><time datetime="2019-11-05T18:00:59+00:00">05 Nov 2019, 18:00</time> by <a rel="author">یورونیوز فارسی </a></address>
      <p>با ادامه اعتراض‌های عمومی نسبت به فساد، بیکاری و سطح پائین خدمات عمومی در عراق، برخی تجار ایرانی از توقف فعالیت خود در بازار عراق خبر می‌دهند.</p>
      <p>این در شرایطی است که ارزش بازار عراق برای اقتصاد ایران طی سال های اخیر تا سطح بازار بزرگ چین افزایش یافته است.</p>
      <p>مطابق آمار رسمی سازمان توسعه و تجارت ایران، مقصد ۸.۹ میلیارد دلار از ۴۴.۳ میلیارد دلار صادرات غیرنفتی ایران در سال ۱۳۹۷ کشور عراق بوده است. به عبارت دیگر عراق در سال گذشته با ۲۵۷ میلیون دلار اختلاف نسبت به چین به دومین منبع تامین ارز صادرکنندگان ایرانی بدل و ۲۰ درصد ارز حاصل از صادرات غیرنفتی ایران از بازار این کشور تامین شد.</p>
      <p>این در حالی است که مجموع صادرات غیرنفتی ایران به عراق در سال ۱۳۸۷ حدود ۲.۳ میلیارد دلار بوده است.</p>
      <p>افزون بر صادرات رسمی ۹ میلیارد دلاری به عراق، مطابق برآورد اتاق بازگانی مشترک ایران و عراق نزدیک به ۱ میلیارد دلار کالای ایرانی سالانه به مقصد بازار همسایه غربی، قاچاق می‌شود.</p>
      <p>با وجود رشد ۳۷ درصدی صادرات ایران به عراق در سال گذشته خورشیدی، اتاق بازرگانی ایران در تلاش است تا ارزش صادرات غیرنفتی به عراق را در سال جاری به ۱۲ میلیار دلار برساند.</p>
      <p>بر همین اساس آمار گمرک ایران نشان می‌دهد که طی نیمه اول سال ۱۳۹۸ سهم ارزش صادرات کالاهای ایرانی به عراق در مجموع صادرات غیرنفتی ایران در مقایسه با سال گذشته روند صعودی داشته و از ۲۲ درصد فراتر رفته است.</p>
      <p>با این وجود به دلیل آن چه که رشد «ایرانی هراسی» در عراق توصیف می‌شود، بازار این کشور در حال بسته شدن به روی تجار ایرانی است. به عنوان نمونه، مهدی علیپور، عضو هيات رئيسه اتحاديه صادركنندگان كالاهاي صنعتي و معدني، با انتشار توئیتی نسبت به از دست دادن بازار عراق ابراز نگرانی کرده است.</p>
      <figure>
        <iframe data-src="https://twitter.com/euronewses/status/1190628174587138048" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>اما فراتر از بخش خصوصی، دولت ایران نیز دولت و اقتصاد عراق را در شرایط اعمال تحریم‌های آمریکا به تنفس‌گاه کوچک خود بدل کرده بود. اعطای معافیت آمریکا به عراق برای ادامه واردات برق و گاز از ایران جزء آخرین فرصت‌های باقیمانده برای دولت ایران به منظور صدور آزاد و کم دردسر انرژی بود.</p>
      <p>هر چند که مقام‌های ایرانی طی سال‌های اخیر بارها از بدحسابی همتایان عراقی خود در تسویه پول برق و گاز گلایه کرده‌اند ولی مطابق اعلام دبیر کل اتاق بازرگانی مشترک ایران و عراق ارزش صادرات سالانه گاز به ۳.۵ میلیارد دلار و رقم صادرات سالانه برق به حدود ۶۰۰ میلیون دلار رسیده بود.</p>
      <p>این در شرایطی است که دولت و بانک مرکزی عراق اخیرا به ایران وعده داده بودند تا روند واریز رقم واردات برق و گاز را تسریع کنند و مانع از تاخیر در پرداخت آن شوند. اما با اوج‌گیری تظاهرات ضد دولتی در این کشور بار دیگر ریسک رعایت انضباط مالی از سوی دولت عراق افزایش یافته است.</p>
      <p>فارغ از شایعاتی که در مورد کمک دولت عراق به ایران برای دور زدن تحریم‌های نفتی آمریکا وجود دارد، به نظر می‌رسد ادامه نارضایتی‌های مردمی در عراق با ایجاد اخلال در مبادلات رسمی دو کشور به عامل بروز مضیقه ارزی تجار و دولت ایران بدل شود.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/03/comparison-iran-iraq-economic-situation-effects-people-demonstration">مقایسه شرایط اقتصادی مردم ایران و عراق؛ ریشه اعتراضات بغداد در کجاست؟</a>
        </li>
        <li>
          <a href="https://farsi.euronews.com/2019/10/09/euronews-exclusive-report-on-iran-iraq-diplomatic-relations-and-unrest-persian-gulf-region">نقش ایران در عراق: امپراتوری شیعی یا نفوذ دموکراتیک؟</a>
        </li>
      </ul>
    </article>
  </body>
</html>