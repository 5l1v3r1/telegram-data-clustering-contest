<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/gorbatyuk-mozhe-ocholiti-pidrozdil-dbr-z-rozsliduvannya-sprav-maydanu-truba-328596_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T18:33:00+00:00"/>
    <meta property="og:title" content="Горбатюк може очолити підрозділ ДБР з розслідування справ Майдану – Труба"/>
    <meta property="og:description" content="Скоро в ДБР буде створено структурний підрозділ з розслідування справ Євромайдану."/>
  </head>
  <body>
    <article>
      <h1>Горбатюк може очолити підрозділ ДБР з розслідування справ Майдану – Труба</h1>
      <h2>Скоро в ДБР буде створено структурний підрозділ з розслідування справ Євромайдану.</h2>
      <address>
        <time datetime="2019-11-05T18:33:00+00:00">05 Nov 2019, 18:33</time>
      </address>
      <p>Директор Державного бюро розслідувань Роман Труба повідомив про те, що колишній начальник Управління спеціальних розслідувань Генеральної прокуратури Сергій Горбатюк може очолити структурний підрозділ ДБР з розслідування "майданівських справ" у разі, якщо візьме участь у конкурсі і пройде відбір. Раніше Горбатюк заявляв, що глава Офісу президента Андрій <b><a href="https://dt.ua/POLITICS/bogdan-namagavsya-pripiniti-rozsliduvannya-sprav-maydanu-i-ozu-yanukovicha-gorbatyuk-328342_.html">Богдан намагався припинити розслідування справ Майдану і ОЗУ Януковича</a></b>.</p>
      <p>"Найближчим часом буде створено в ДБР окремий структурний підрозділ, який займатиметься розслідуванням кримінальних проваджень справ Майдану. Якщо Горбатюк виявить бажання взяти участь у конкурсі - будь ласка. Але умови для всіх рівні", - сказав Труба у вівторок.</p>
      <p>Раніше колишній начальник Управління спецрозслідувань ГПУ Сергій Горбатюк пов'язав власне звільнення з <b><a href="https://dt.ua/POLITICS/gorbatyuk-pov-yazav-svoye-zvilnennya-z-gpu-zi-sproboyu-rozvaliti-spravu-ozu-yanukovicha-327159_.html">небажанням нинішнього керівництва прокуратури займатися справою Сім'ї експрезидента Віктора Януковича</a></b>.</p>
      <p>За словами Горбатюка, небажання Руслана Рябошапки займатися цією справою може бути пов'язано з тим, що зараз на високих посадах перебувають люди, які свого часу працювали в уряді Азарова.</p>
      <p>Кого він має на увазі, Горбатюк не уточнив. Однак нинішній керівник Офісу президента <a href="https://dt.ua/POLITICS/bogdan-litav-z-azarovim-do-rf-naperedodni-zupinki-yevrointegraciyi-ukrayini-v-2013-roci-shemi-324670_.html"><b>Андрій Богдан</b> <b>у 2010-2014 роках обіймав в уряді Азарова</b></a> посаду уповноваженого з питань антикорупційної політики. Генпрокурор Руслан Рябошапка тоді теж працював в уряді.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>