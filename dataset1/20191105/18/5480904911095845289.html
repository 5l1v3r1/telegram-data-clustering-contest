<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/za-ucasti-pametniku-zacala-vystava-pripominajici-vznik-of/1817598?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T18:10:00+00:00"/>
    <meta property="og:title" content="Za účasti pamětníků začala výstava připomínající vznik OF"/>
    <meta property="og:description" content="Praha - Založení Občanského fóra (OF), které dva dny po začátku sametové revoluce sdružilo zástupce různých občanských aktivit, připomíná výstava v pražském Činoherním klubu. Právě tam politické hnutí vystupující proti kolabujícímu komunistickému režimu 19. listopadu 1989 vzniklo. Dnešní vernisáže se zúčastnili i někteří aktéři tehdejších událostí, kteří jsou na vystavených snímcích zachyceni, třeba Joska Skalník nebo Jan Vodňanský. Někteří z protagonistů evolučních změn, včetně pozdějšího prezidenta Václava Havla, se 30. výročí události nedožili."/>
  </head>
  <body>
    <article>
      <h1>Za účasti pamětníků začala výstava připomínající vznik OF</h1>
      <address><time datetime="2019-11-05T18:10:00+00:00">05 Nov 2019, 18:10</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Založení Občanského fóra (OF), které dva dny po začátku sametové revoluce sdružilo zástupce různých občanských aktivit, připomíná výstava v pražském Činoherním klubu. Právě tam politické hnutí vystupující proti kolabujícímu komunistickému režimu 19. listopadu 1989 vzniklo. Dnešní vernisáže se zúčastnili i někteří aktéři tehdejších událostí, kteří jsou na vystavených snímcích zachyceni, třeba Joska Skalník nebo Jan Vodňanský. Někteří z protagonistů evolučních změn, včetně pozdějšího prezidenta Václava Havla, se 30. výročí události nedožili.</p>
      <slideshow>
        <figure>
          <img src="https://i3.cn.cz/6/1572977922_P201911050928801.jpg"/>
        </figure>
        <figure>
          <img src="https://i3.cn.cz/6/1572976212_P201911050898401.jpg"/>
        </figure>
        <figure>
          <img src="https://i3.cn.cz/6/1572975799_P201911050893201.jpg"/>
        </figure>
        <figure>
          <img src="https://i3.cn.cz/6/1572975559_P201911050888301.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3263">Fotogalerie: 30. výročí sametové revoluce</a>
        </figcaption>
      </slideshow>
      <p>Pod střechou OF se sešli lidé s někdy až protichůdnými názory, které pojil především odpor ke komunistické totalitě. Už po roce se rozpadlo a na jeho základě vznikly dvě politické strany. Výstava přibližující chvíle jeho vzniku potrvá do 30. listopadu.</p>
      <p>Sbírku fotografií Jaroslava Kořána, Miroslava Pokorného, Pavla Štolla, Stanislava Cimbury, Milana Jankoviče, Jana Malého, Jiří Poláčka, Ivana Lutterera, Stanislava Slavického a Michala Cihláře sestavil dlouholetý dramaturg Činoherního klubu Radvan Pácl za spolupráce Petry Honsové a Martina Straky. Výstavu doplňují záběry ze dne 19. listopadu 1989 od Richarda Krause a Andreje Kroba.</p>
      <p>"Založení Občanského fóra se uskutečnilo v Činoherním klubu 19. listopadu 1989 v dekoraci Gogolových Hráčů. Premiéra této inscenace v režii Ladislava Smočka se konala 17. listopadu 1982 - měla se odehrát o pár dnů dříve, ale byla přeložena z důvodu úmrtí prvního tajemníka ÚV KSSS Leonida Brežněva," vzpomíná Pácl.</p>
      <p>Hned po událostech na Národní třídě 17. listopadu 1989 se divadelníci 18. listopadu na svém setkání v Realistickém divadle rozhodli ke stávce divadel. "Vzhledem k včerejším událostem a nejen včerejším událostem, ale událostem vůbec, jsme se dohodli, že nebudeme hrát divadlo," řekl před zahájením večerního představení v Činoherním klubu herec Jiří Kodet. Potlesk diváků vyjádřil souhlas s tím, že se místo inscenace bude diskutovat.</p>
      <p>OF se stalo hybatelem dění po pádu komunistického režimu a provedlo společnost prvními lety v demokracii. Životnost nesourodého hnutí však nebyla velká, 23. února 1991 se rozpadlo a na jeho základě vznikly Občanská demokratická strana (ODS) a Občanské hnutí (OH). OF zahrnovalo reformní komunisty z doby Pražského jara 1968 a vedle nich zastánce pravicového a křesťansky konzervativního názoru. OF chtělo být alternativou tradičního pojetí politických stran, což charakterizovalo jeho pozdější volební heslo "Strany jsou pro straníky, Občanské fórum je pro všechny". Tento model dobře fungoval v prvních revolučních měsících, postupem času se ale právě ideová i organizační neuchopitelnost stala hlavní příčinou rozpadu hnutí.</p>
    </article>
  </body>
</html>