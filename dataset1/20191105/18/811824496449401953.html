<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://androidportal.zoznam.sk/2019/11/o2-vianoce-2019-smart-pausaly-prinasaju-data-no-nie-uplne-vsade/"/>
    <meta property="og:site_name" content="Android Portal"/>
    <meta property="article:published_time" content="2019-11-05T18:29:22+00:00"/>
    <meta property="og:title" content="O2 Vianoce 2019: SMART paušály prinášajú dáta, no nie úplne všade"/>
    <meta property="og:description" content="Po operátoroch Telekom a Orange predstavil inovovanú ponuku služieb a produktov aj operátor O2. Prichádza v ideálnom čase, teda v predvianočnom období."/>
  </head>
  <body>
    <article>
      <h1>O2 Vianoce 2019: SMART paušály prinášajú dáta, no nie úplne všade</h1>
      <address><time datetime="2019-11-05T18:29:22+00:00">05 Nov 2019, 18:29</time> by <a rel="author" href="https://androidportal.zoznam.sk/author/menschik/" target="_blank">Lukáš Zachar</a></address>
      <p>
        <b>Po operátoroch <a href="https://www.techbyte.sk/2019/10/telekom-vianoce-2019-ponukta-data-zadarmo/">Telekom</a> a <a href="https://www.techbyte.sk/2019/10/orange-vianoce-2019/">Orange</a> predstavil inovovanú ponuku služieb a produktov aj operátor O2. Prichádza v ideálnom čase, teda v predvianočnom období.</b>
      </p>
      <p>Hlavnú úlohu zohrávajú nové paušály, ktoré operátor pomenoval ako SMART. <b>O2 SMART paušál</b> je podľa slov operátora novou generáciu paušálov, ktoré obsahujú veľké objemy dát.</p>
      <p>Okrem nich zákazníci dostanú prístup do aplikácií <b>HBO GO</b>, <b>Tidal</b>, spravodajských webov <b>SME</b> a <b>Denníka N</b>, či <b>aplikácie O2 TV</b> podľa svojho výberu. Nové paušály ponúkajú množstvo dát aj pre ďalšie známe aplikácie.</p>
      <figure>
        <img src="https://www.techbyte.sk/wp-content/uploads/2019/11/smart-pausaly.jpg"/>
        <figcaption>Foto: O2</figcaption>
      </figure>
      <p><b>Neobmedzené volania, SMS a MMS</b> sú samozrejmou súčasťou nových O2 SMART programov. Ponuka bola predstavená dnes, 4. novembra, na podujatí <b>O2 Smart Talks</b>, na ktorom vystúpili <i>Sajfa</i> ako zástupca online zábavy a obsahu, publicista <i>Jakub Goda</i> ako ambasádor významu spravodajského obsahu na internete, raper a hudobník <i>Branči Kováč</i> a hviezda filmovej a umeleckej branže <i>Zdena Studenková</i>.</p>
      <h3>Biely O2 Smart paušál</h3>
      <p>Operátor aj svoje nové paušály kategorizuje podľa farieb. Základom je <b>Biely O2 Smart paušál</b>, ktorý obsahuje neobmedzené volania, SMS a MMS správy v celej EU. Program je určený tým zákazníkom, ktorí dátujú len sporadicky alebo vôbec.</p>
      <p>Kúpiť si môžu <b>1 GB balík dát za 3 eurá</b>, či akéhokoľvek zariadenie na začiatku od 0 eur. Paušál stojí <b>15 eur mesačne</b>.</p>
      <h3>Modrý O2 Smart paušál</h3>
      <p>Užívatelia <b>Modrého O2 Smart paušálu</b> dostanú k neobmedzeným volaniam, SMS a MMS aj <b>1 GB objem voľných dát</b> a <b>10 GB dát pre jednu vybranú aplikáciu</b>. Zvoliť si môžu Instagram, Facebook, WhatsApp, Viber, TikTok, Gmail, Waze a Mapy Google.</p>
      <p>Okrem toho dostanú <b>bonus na zariadenie vo výške 60 eur</b>. Ak ho nevyužijú, získajú ďalších 10 GB dát pre využívanie ďalšej aplikácie z ponuky. Paušál stojí <b>20 eur mesačne</b>.</p>
      <h3>Strieborný O2 Smart paušál</h3>
      <p><b>Strieborný O2 Smart paušál</b> obsahuje <b>3 GB voľných dát</b>, <b>2x 10 GB pre dve aplikácie</b> z ponuky, pričom jedna z nich môže byť prémiová, napr. predplatné HBO GO, Tidal, O2 TV, Denník N alebo Denník SME. <b>Bonus na zariadenie má výšku 72 eur</b>, respektíve sa dá vymeniť za 10 GB dát pre ďalšiu štandardnú aplikáciu podľa výberu. Cena – <b>25 eur mesačne</b>.</p>
      <h3>Zlatý O2 Smart paušál</h3>
      <p><b>Zlatý O2 Smart</b> paušál stojí <b>30 EUR mesačne</b>. V cene je <b>10 GB voľný objem dát</b> a 3x 10 GB balíčky pre 3 aplikácie z ponuky. Jedna môže byť prémiová (HBO GO, Tidal, O2 TV, Denník N a Denník SME).</p>
      <p>Bonus na zariadenie dosahuje výšku <b>120 eur</b>. O2 tento program popisuje ako multimediálny. Aj v tomto prípade platí, že zákazník môže bonus na zariadenie vymeniť za 10 GB dát pre ďalšiu z najpoužívanejších aplikácií z ponuky operátora.</p>
      <h3>Platinový O2 Smart paušál</h3>
      <p>Vrcholom nového portfólia je program za <b>50 eur mesačne</b>. Je určený tm najnáročnejším zákazníkom na čele so <b>65 GB objemom dát</b>. Jeho súčasťou je 4x 10 GB balíček dát pre štyri aplikácie (z toho dve prémiové) a najvyšší bonus na zariadenie (<b>240 eur</b>). Aj ten sa dá nahradiť dátami pre prémiovú aplikáciu.</p>
      <ul>
        <li>Všetky O2 Smart Paušály obsahujú neobmedzené volania, SMS a MMS do všetkých sietí v celej EÚ.</li>
        <li>Navýšenie dát je pre všetky O2 Smart paušály rovnaké, teda navyšuje sa 1 GB v cene 3 eur prostredníctvom SMS alebo Moje O2. Ak si zákazník aktivuje službu Datahit, nespotrebované dáta sa mu prenesú do ďalšieho obdobia.</li>
        <li>Na každú zvolenú aplikáciu získa zákazník 10 GB dát. Tieto dáta sa čerpajú len keď zákazník používa aplikáciu, ktorú si zvolil. Dáta pre túto aplikáciu nie je možné navýšiť. Je ich možné používať v krajinách EÚ bez príplatku rovnako ako základný objem dát.</li>
        <li>Bonus na zariadenie sa zákazníkovi uplatňuje ak si zakúpil zariadenie k Paušálu so službou Mesačná platba za zariadenie. Ak zákazník nevyužije tento bonus, získa jednu aplikáciu navyše, pričom k Zlatému a Platinovému paušálu to môže byť aj Prémiová aplikácia vrátane predplatného.</li>
        <li>Predplatné k aplikácii znamená, že zákazník získa také isté predplatné, akoby si ho zakúpil sám u poskytovateľa služby, avšak vďaka O2 Smart paušálu zaň neplatí. Prvú aktiváciu je potrebné vykonať po vybratí aplikácie a potvrdení objednávky. Toto predplatné zákazníkovi platí, pokiaľ má aplikáciu umiestnenú v pozícii. Hneď ako aplikáciu odstráni, dôjde aj k deaktivácii predplatného.</li>
      </ul>
      <p>Operátor O2 nevybral k novým paušálom sadu rôznych aplikácií len tak. Učinil tak na základe spotrebiteľských návykov užívateľov. O2 hovorí, že <b>75 % času na mobile trávime v aplikáciách</b>.</p>
      <p>Zákazníci O2 najčastejšie využívajú pre komunikáciu aplikácie <b>Messenger</b>, <b>WhatsApp</b> a <b>Viber</b>. <b>75 % užívateľov zároveň používa službu Gmail</b> od Google. Najpopulárnejšou navigáciou sú <b>Mapy od Google</b> a hneď za nimi <b>Waze</b>.</p>
      <p>Medzi celosvetovo najsťahovanejšie aplikácie patria <b>WhatsApp</b>, <b>Messenger</b>, <b>TikTok</b>, <b>Facebook</b> a <b>Instagram</b>. TikTok je pritom jednou z najrýchlejšie rastúcich aplikácií, ktorá spotrebúva 1,5 % svetových dát. YouTube spotrebúva až <b>25 % svetových dát</b>. Polovica z celosvetového objemu dát sa minie v službách YouTube, Facebook a Instagram.</p>
      <p>O2 k novým paušálom ponúka najnovšie smartfóny <b>Apple iPhone 11</b> a <b>iPhone 11 Pro</b>, ale aj tzv. dvojičky – <b>Huawei P30 Lite</b> + <b>Huawei Y5 2019</b>, <b>Honor 20</b> + <b>Honor 8S</b> alebo <b>Samsung Galaxy A50</b> + <b>Galaxy A10</b>. Okrem nich tu je rad ďalších hardvérových produktov, ktoré nájdete <a href="https://www.o2.sk/ponuka/telefony-a-zariadenia">na stránkach operátora O2</a>.</p>
      <figure>
        <iframe src="https://www.youtube.com/embed/MZOFl1V4_RA" width="640" height="360" data-service="Youtube" scrolling="no"/>
      </figure>
    </article>
  </body>
</html>