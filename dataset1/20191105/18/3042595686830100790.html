<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/glansbildet-slar-sprekker/71737241"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T18:19:04+00:00"/>
    <meta property="og:title" content="Glansbildet slår sprekker"/>
    <meta property="og:description" content="Plutselig gikk norske langrennsløpere stadig fortere på oppsiktsvekkende raske ski. Men gliden hadde sin pris."/>
  </head>
  <body>
    <article>
      <h1>Glansbildet slår sprekker</h1>
      <h2>Plutselig gikk norske langrennsløpere stadig fortere på oppsiktsvekkende raske ski. Men gliden hadde sin pris.</h2>
      <address><time datetime="2019-11-05T18:19:04+00:00">05 Nov 2019, 18:19</time> by <a rel="author">Esten O. Sæther KOMMENTAR</a></address>
      <p><b>DEN</b> direkte og ruvende landslagstreneren Inge Bråten var en gang frontfiguren for det nye gullalderen i norsk langrenn. Da han overtok som trener for det norske herrelandslaget i 1990, kom resultater som sporten nesten aldri hadde sett.</p>
      <p>Allerede vinteren etter under Bråtens første <a href="https://no.wikipedia.org/wiki/Norge_under_verdensmesterskapet_p%C3%A5_ski,_nordiske_grener#1991_Val_di_Fiemme">verdensmesterskap</a> som trener, ble Norge klart beste nasjon. Så ble det rene parademarsjen med oppvisningen i Albertville-OL i 1992, et nytt strålende VM i Falun og deretter eventyret på norsk snø på Lillehammer.</p>
      <p>Alt med Inge Bråten på seiersbildene sammen med skiheltene Vegard Ulvang, Bjørn Dæhlie, Thomas Alsgaard og mange flere.</p>
      <p><b>DETTE</b> var slett ikke hans egne trenertriumfer. Suksessen kom med en ny sterk generasjon løpere, sammenbruddet i sovjetisk langrenn, nøye planlagte lange treningsleirer i tynnluft, den norske hemmeligheten med steinslipte ski og et lag som endelig hadde fått samme raske fluorsmøring som konkurrentene.</p>
      <p>Det var jo den ekstreme fluorgliden som i starten hjalp Gunde Svan til å utklasse de norske løperne etter at italienerne hadde delt hemmeligheten sin. De norske løperne ble først innvidd i fluorens renkespill under væromslaget natta før 5-mila i Calgary-OL 1988.</p>
      <p>Noen vintre seinere var det tid for å slå tilbake. Nye Norge vant det meste, og midt i TV-bildet sto Inge Bråten alltid klar med et glis og en rask replikk.</p>
      <p>Det er dette glansbildet som slår sprekker nå.</p>
      <p><b>FOR</b> mens Bråten ga seg som norsk landslagstrener etter festen på Lillehammer, fortsatte han i skimiljøet med en smittende <a href="https://www.dn.no/trening/brathen-varsler-skirevolusjon/1-1-1796780">entusiasme</a>. Han kunne tilsynelatende gå rett gjennom hvilken som helst vegg for løperne sine.</p>
      <p>Det ga ny suksess som svensk landslagssjef i Torino-OL 2 006 og enda et OL i Vancouver fire år seinere. Da som innkjøpt trener for hjelpe arrangøren Canada til litt uvant heder i sporet. Så kom noen turbulente måneder med samme oppgave i Sveits, før ønsketenkningen om å bygge et internasjonalt <a href="https://www.ostlendingen.no/sport/vil-ha-braten-med-pa-laget/s/2-2.2757-1.3993731">superlag</a> ble lansert med Bråten som trener.</p>
      <p>Det laget var tenkt å ha Petter Northug som stjerne, med ble aldri noe mer enn en drøm. Uansett skjedde det mye og høylytt rundt Inge Bråten.</p>
      <p><b>MIDT</b> i all viraken la han aldri vekk interessen for glid. Det var derfor han etter et mellomspill som TV-kommentator, endte opp som produktutvikler og markedsfører for den japanske smøringen <a href="https://www.galliumwax.no/GIGA-SPEED-Maxflour-c32516113">Gallium</a>. Da reiste han Norge rundt for å spre <a href="https://haldensk.no/grupper/ski/nyheter/1839-inge-braten-trakk-50-pa-hoias">begeistring</a> om det tilsynelatende vidunderlige produktet.</p>
      <p>Han døde midt i den jobben; bokstavelig talt på post selv om han bare noen år før hadde sagt at han var blitt for gammel til å løpe langs sporet og skrike fram løperne sine.</p>
      <p>Den fæle <a href="https://www.dagbladet.no/sport/trenerlegenden-dode-av-hissig-kreft/71723993">sykdommen</a> kom midt mens han fortsatt jobbet intenst for at noen andre skulle gli fortest mulig på ski.</p>
      <p><b>NÅR</b> den nærmeste familien til Inge Bråten nå forteller om usikkerheten sin rundt denne plutselige fysiske kollapsen, gir det grunn for det norske skimiljøet til å stoppe opp.</p>
      <p>Ikke fordi sammenhengen mellom åra med Bråten i fluorrøyken i smøreboden hjemme på Jessheim og den overraskende <a href="https://www.dagbladet.no/sport/trenerlegenden-dode-av-hissig-kreft/71723993">kreftsykdommen</a>, er medisinsk åpenbar. Men fordi den kommer med flere personlige fortellinger som likner, og noen stadig vondere spørsmål som trenger svar.</p>
      <p>For hva var egentlig glidens pris for dem som i årevis var nærmest den farligste fluorsmøringen?</p>
      <p><b>LITT</b> etter litt blir det tydeligere for norsk langrenn hvor store helse -og miljøutfordringer som ligger i bruken av disse smøringene. Det er ikke mer enn to uker siden stemningen <a href="https://www.dagbladet.no/sport/fluorforbud-far-darligere-gli-enn-russerne/71698393">snudde</a> på det nasjonale ledermøtet i sporten etter at den internasjonale langrennssjefen Vegard Ulvang krevde hardere kontroll med dem som bryter det norske fluorforbudet i barne -og ungdomsskirenn. Da skjønte skifolket at de egentlig ikke hadde noe valg.</p>
      <p>Den nye oppslutningen om å fortsette testingen av fluorbruk, har foreløpig mest vært en reaksjon på faren for miljøet og bekymringen for at langrenn er i ferd med å bli en for dyr sport.</p>
      <p>Men nå rykker utfordringen med de farligste fluorgliderne mye tettere. For hvem har ansvaret for de personlige helseskadene som disse smøringsproduktene har ført med seg?</p>
      <p><b>SIST</b> helg ble skisportens ledelse også <a href="https://www.dagbladet.no/sport/noen-ma-sitte-med-en-forferdelig-darlig-folelse/71773468">utfordret</a> i Dagbladet av familien til Toril Stokkebø; den frivillige skimammaen som knyttet sin fatale kreftdiagnose til alle timene med giftige stoffer i smørebua.</p>
      <p>Norsk langrenn har akkurat jobbet seg gjennom en etisk medisinsk vanskelig sak i spørsmålet om bruken av astmamedisin. Det ble løst på en voksen måte, og langrennssporten fikk ros for denne viljen til å rydde opp i en internasjonal uavhengig medisinsk <a href="https://www.skiforbundet.no/contentassets/de0fe93897e34b2fa2c2cf71811a2c04/utvalgsrapport-15.2.2017.pdf">rapport</a>.</p>
      <p>Når det nå kommer nye spørsmål om <a href="https://www.dagbladet.no/sport/noen-ma-sitte-med-en-forferdelig-darlig-folelse/71773468">ansvar</a>, krever det samme vilje til å se kritisk på egen sport. Med all sin åpenhet og undring <a href="https://www.dagbladet.no/sport/trenerlegenden-dode-av-hissig-kreft/71723993">viser</a> Inge Bråtens nærmeste riktig vei.</p>
      <p>For det får så være at glansbildet sprekker. Ski-Norge må selv plukke opp bitene for å få svar på hvordan det kunne skje.</p>
    </article>
  </body>
</html>