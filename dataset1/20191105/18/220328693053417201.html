<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/prouchvane-otchita-silen-stres-na-zdravnite-rabotnitsi-u-nas-405969.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T18:37:00+00:00"/>
    <meta property="og:title" content="Отчитат тежък стрес при здравните работници у нас"/>
    <meta property="og:description" content="Близо 59 на сто, или над 700 от анкетираните, посочват, че психоклиматът на работното им място не е добър"/>
  </head>
  <body>
    <article>
      <h1>Отчитат тежък стрес при здравните работници у нас</h1>
      <address><time datetime="2019-11-05T18:37:00+00:00">05 Nov 2019, 18:37</time> by <a rel="author">Стандарт</a></address>
      <p>Повече от половината от здравните работници у нас са подложени на силен стрес и дори психическо насилие на работното си място. Това показва национално проучване, направено от Федерацията на синдикатите в здравеопазването към КНСБ. То обхваща лекари, медицински и административен персонал от 53 здравни заведения.</p>
      <p>"Близо 59 на сто, или над 700 от анкетираните, посочват, че психоклиматът на работното им място не е добър. Изследванията показват, че по-младите медицински работници имат по-високо ниво на емоционално изтощение в сравнение с колегите си в по-зряла възраст. За 1/3 от тях този факт е причина за търсене на реализация в чужбина.</p>
      <p>Над 60% посочват, че са били жертва на психическо насилие на работното място. Сред водещите стресови фактори, свързани с професионалната среда, са полагането на извънреден труд, работа на празници, както и нощем, удължено работно време, недостатъчно време за почивка.</p>
      <p>Според синдикалистите много показателен и тревожен е фактът, че над 90% от анкетираните считат, че не се предприемат мерки за отстраняване на посочените причини, свързани с психо-социалните рискове.</p>
      <p>КНСБ предлага на социалните партньори съвместно да разработят харта за психично здраве в сектор "Здравеопазване".</p>
    </article>
  </body>
</html>