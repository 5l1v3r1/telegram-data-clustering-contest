<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/05/mishel-obama-knigata-na-bivshata-pyrva-dama-izliza-i-na-bylgarski.428682"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T18:12:00+00:00"/>
    <meta property="og:title" content="Мишел Обама: Книгата на бившата първа дама излиза и на български"/>
    <meta property="og:description" content="Какъв е бил животът на Обама, когато мъжът й е най-силният човек в света? | Dnes.bg"/>
  </head>
  <body>
    <article>
      <h1>Мишел Обама: Книгата на бившата първа дама излиза и на български</h1>
      <h2>Какъв е бил животът на Обама, когато мъжът й е най-силният човек в света?</h2>
      <address><time datetime="2019-11-05T18:12:00+00:00">05 Nov 2019, 18:12</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>"За нашето издателство е чест, че посрещаме 25-я си рожден ден с такава универсална, вдъхновяваща история", заяви Милена Стефанова, управляващ директор на издателство Софтпрес, за премиерата на автобиографичната книга на Мишел Обама на българския пазар, в предаването "Бизнес старт.</p>
      <p>"За издателството ни беше кауза тази книга да излезе на български език и вложихме цялата си енергия тя да бъде представена по най-добрия начин. Това не беше бизнес проект, това беше смисъл, защото това е вдъхновяваща история за пътя към успеха и за неговата цена", разказа още Стефанова.</p>
      <p>Преведена на 50 езика, с над 10 млн. тираж, за 15 дни книгата се превръща в най-продаваната автобиография на всички времена. Към момента се печата втори тираж след като първият е свършил за 48 часа.</p>
      <p>"През тези години, през които тя беше първа дама до най-значимия човек в света, ние виждахме един образ, това, което на нея й е коствало едни невероятни усилия. Това да си всеки ден в кондиция, независимо каква е програмата ти, какви са личните ти преживявания и драми, ти да излезеш пред целия свят и да бъдеш най-добрата версия на себе си. Самата тя успява не само да съхрани себе си, но и да се запознае със себе си още по-добре.", коментира д-р Даниела Илиева, консултант по бизнес етикет.</p>
      <p>Според д-р Илиева, съпругата на американския президент успява да представи историята си без да изпада в жертвен профил. "Тя плаща немалка цена, загърбва потенциала на своята кариера, за да бъде до съпруга си" каза тя.</p>
      <p>"Тя цял живот се бори с предразсъдъците, със скритото или явно неприемане и успява да постигне много. Бори се още като студентка, като кандидатсва с есе, в което разказва своята история. Приемат я в Принстън, после завършва Харвард, на 25 години вече е успешен адвокат и Барак Обама постъпва при нея като стажант. Тя е силният професионалист в началото на тяхната връзка", разкри Стефанова.</p>
      <p>"Най-големият успех тя счита факта, че има деца. Мишел не е позволила чужди хора да бъдат основното присъствие в живота на децата й", допълни Илиева.</p>
      <p>
        <a href="https://www.bloombergtv.bg/biznes-start/2019-11-05/zashto-istoriyata-na-mishel-obama-se-prevarna-v-edna-ot-nay-prodavanite-avtobiografii">
          <b>Целият разговор вижте в Bloomberg TV Bulgaria</b>
        </a>
      </p>
    </article>
  </body>
</html>