<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/korporaciji-roshen-pro-rozvitok-biznesu-i-vlasnikiv-kompaniji-i-roli-poroshenka-50051743.html"/>
    <meta property="og:site_name" content="НВ"/>
    <meta property="article:published_time" content="2019-11-05T18:00:00+00:00"/>
    <meta property="og:title" content="Про сліпий траст, експансію і зоопарк. Що відбувається з флагманським бізнесом Порошенка"/>
    <meta property="og:description" content="Президент корпорації Roshen В’ячеслав Москалевський вперше після президентських виборів розповів про розвиток бізнесу, власників корпорації, зоопарку Рошен і про ковзанку біля офіса"/>
  </head>
  <body>
    <article>
      <h1>Про сліпий траст, експансію і зоопарк. Що відбувається з флагманським бізнесом Порошенка</h1>
      <h2>Президент корпорації Roshen В’ячеслав Москалевський вперше після президентських виборів розповів про розвиток бізнесу, власників корпорації, зоопарку Рошен і про ковзанку біля офіса</h2>
      <address><time datetime="2019-11-05T18:00:00+00:00">05 Nov 2019, 18:00</time> by <a rel="author">Олександра Нєкращук</a></address>
      <p>П’ять років президентства Петра Порошенка непросто далися його бізнесу, серцем якого є кондитерська корпорація Roshen. На фірмові магазини неодноразово нападали, а самого Порошенка критикували за невиконання передвиборної обіцянки продати Roshen і роботу Липецької фабрики в Росії. Увага була настільки великою, що компанія припинила публікувати фінансову звітність.</p>
      <p>«Цифри про прибуток і продажі привертають дуже велику увагу. Після одного з таких звітів на нас звернула увагу російська корпорація Об'єднані кондитери», — визнає президент корпорації В’ячеслав Москалевський. У 2013 році російські конкуренти ініціювали проти Roshen дві кримінальні справи в Росії. Перша стосувалася незаконного використання товарних знаків Ласточка- певунья за позовом фабрики Рот-фронт (входить до Об'єднаних кондитерів) і була закрита в 2014 році. Друга — незаконного відшкодування з бюджету Російської Федерації податку на додану вартість Липецької кондитерської фабрики Рошен на 180 млн рублів ($2,8 млн). У січні 2017 року фабрика була закрита.</p>
      <p>Зараз корпорація Roshen — у списку топ-30 найбільших виробників кондитерських виробів у світі. В її складі — Київська, Кременчуцька, дві Вінницькі кондитерські фабрики і Вінницький молочний завод, бісквітний комплекс у Борисполі, Клайпедська кондитерська фабрика (Литва) і фабрика Bonbonetti (Угорщина). Сумарно вони виробляють близько 320 видів кондитерських виробів, а загальний обсяг виробництва становить близько 450 тис. тонн продукції на рік.</p>
      <p>В’ячеслав Москалевський вперше після президентських виборів зустрівся із журналістами і розповів, що змінилося в роботі Roshen. <a href="https://nv.ua/biz/">НВ Бізнес</a> вибрав 7 головних тез із зустрічі</p>
      <p>
        <b>Про власників корпорації і роль Порошенка у бізнесі</b>
      </p>
      <p>У січні 2016 Петро Порошенко передав свою 85% -ву частку в корпорації Roshen незалежному сліпому трасту (Blind trust) компанії Rothschild Trust. У банка-управителя трасту є на руках довіреність строком на чотири роки, яка дозволяє проводити переговори про продаж активів корпорації. Президент корпорації Roshen В’ячеслав Москалевський володіє 13% Roshen через інвестфонд Кондітерінвест, частка ще чотирьох топ-менеджерів становить по 0,5%.</p>
      <p>Читайте також:<br/><a href="https://nv.ua/ukr/biz/markets/roshen-prezident-korporaciji-roshen-rozshiryuye-agrarniy-biznes-novini-ukrajini-50051688.html">&amp;nbspПрезидент корпорації Roshen розширює аграрний бізнес</a></p>
      <p>«Нічого не змінилося, я як і раніше спілкуюся з представниками Rothschild Trust, раз на рік їм виплачуються дивіденди», — говорить Москалевський. З Петром Порошенком він іноді зв’язується телефоном, але поки екс-президент не планує повертатися до оперативного управління компанією.</p>
      <p>Нічого не змінилося і при спілкуванні з органами контролю після президентських виборів, уточнює Москалевський.</p>
      <p>
        <b>Про власний роздріб</b>
      </p>
      <p>Напади на фірмові магазини Рошен припинилися після президентських виборів. «Жодного випадку не було. Але й до цього їх було небагато», — визнає Москалевський. Він уточнив, що зараз фірмовий роздріб корпорації налічує 69 магазинів і присутній у 10 містах, зокрема у Львові, Харкові, Одесі, Дніпрі, Вінниці, Києві, Ірпені, Борисполі, Броварах.</p>
      <p>У наступному році компанія планує відкрити по одному магазину в кожному з цих міст. Roshen може відкрити власну роздрібну мережу в тих країнах, де працює компанія — в Угорщині та Литві.</p>
      <p>«Власний роздріб приносить нам прибуток», — уточнив В’ячеслав Москалевський. Цієї осені компанія відкрила свою першу кав’ярню Nice On Cafe. Зараз корпорація шукає фахівців, які займуться розвитком цього напряму. «У Києві висока конкуренція серед кафе. У нас є магазини, і ми хотіли б таким чином підняти загальну виручку з точки», — повідомив Москалевський. Конкретних планів щодо розвитку мережі він не озвучив.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/160/big/636432c3aa45a928c98137b2c1919d39.png?stamp=20191105193935&amp;q=85&amp;output=jpg&amp;bg=white"/>
        <figcaption>Фото: прес-служба Roshen</figcaption>
      </figure>
      <p>
        <b>Про конфлікт з Бориспільською міськрадою</b>
      </p>
      <p>Корпорація розвиває своє виробництво в Борисполі. На фабриці зараз працює три лінії, четверта монтується. «Мета — повністю завантажити підприємство. Очікуємо, що фабрика буде випускати 6−7 тис. тонн бісквітних виробів на місяць, зараз її потужності становлять близько 1 тис. тонн», — повідомив Москалевський.</p>
      <p>Розвиток фінансується з прибутку. Приблизно 30−40% коштів корпорація направляє на інвестиції у виробництво, ще 10% — на соціальні проекти. В цьому році компанія виплатила близько 1 млрд грн дивідендів за 2018 рік, стільки ж планує заплатити акціонерам і в наступному році за підсумками роботи за 2019 рік.</p>
      <p>Корпорація не визнає вимоги Бориспільської мерії доплатити в бюджет міста 23 млн пайового внеску за будівництво фабрики. В кінці жовтня Господарський суд Київської області зобов’язав Бісквітний комплекс Рошен виплатити 23 млн грн в казну міста. Зараз це рішення оскаржується. «Я відмовляюся відповідати на це запитання. Місцева влада хоче „кинути“ нашу компанію», — повідомив він.</p>
      <p>
        <b>Про оленів, ведмедів, зубрів і видр</b>
      </p>
      <p>Roshen планує реконструювати зоопарк у Черкасах. Перші два вольєри вже відремонтовані. Загальна площа одного з них становить 2,3 тис. кв м і 500 кв м водойм, у ньому можуть проживати два ведмеді, п’ятеро вовків і чотири видри. Він був відкритий в 2017 році. Другий вольєр, який пристосований для оленів і зубрів, був відкритий в цьому році. Площа експозиції складає 4,2 тис. кв м, водойм — 322 кв м. По периметру розташований міст довжиною 230 м. Сумарні інвестиції в цей проект склали 75 млн грн.</p>
      <p>Цього року корпорація підписала угоду із зоопарком і міською владою Черкас про продовження реконструкції ще на 20 років. Компанія зобов’язується вкласти у проект близько 300 млн грн під вхідну групу, озера, відкриття експозиції пінгвінів, а зоопарк у найближчі 25 років буде іменуватися Черкаський зоопарк Roshen.</p>
      <p>
        <b>Про споживчі настрої</b>
      </p>
      <p>Споживчі настрої зростають, і ми це відчуваємо, каже В’ячеслав Москалевський. Це демонструє статистика. У цьому році продажі кондитерських виробів в Україні знизяться на 3% в натуральному вираженні, але виростуть на 10% — у грошовому. Причина не в зростанні цін, уточнює Москалевський. За його словами, споживачі переорієнтуються на дорожчу продукцію.</p>
      <p>
        <b>Про власний бізнес</b>
      </p>
      <p>У В’ячеслава Москалевського є власний бізнес — компанія Летичів-Агро у Хмельницькій області, яка займається молочним виробництвом. Зараз ферма налічує понад 1 тис. поголів'я дійного стада, середній надій складає 32 т молока на добу.</p>
      <p>Москалевський планує розширювати свій бізнес і побудувати другу ферму, проект якої буде розроблений в 2020 році, а в 2021 році почнеться будівництво. «З будівництвом другої ферми вийдемо на 1,5 тис. голів дійного стада, всього поголів'я складе 3 тис. голів», — повідомив В’ячеслав Москалевський. Свій бізнес він назвав «невеликим».</p>
      <p>Читайте також:<br/><a href="https://nv.ua/ukr/biz/markets/biznes-poroshenko-roshen-viplatit-1-mlrd-grn-dividendiv-novini-ukrajini-50051672.html">&amp;nbspRoshen виплатить близько 1 млрд грн дивідендів</a></p>
      <p>Молоко поставляється на заводи корпорації Roshen, яка щодня споживає близько 600 т продукції на добу. Земельний банк Летичів-Агро становить близько 4 тис. Га.</p>
      <p>
        <b>Про маркетингові фішки</b>
      </p>
      <p>Roshen планує стимулювати споживачів відмовлятися від пакетів, розповідає В’ячеслав Москалевський. «Ніхто поки що не придумав технологію, яка дозволяє поліетилену розкладатися», — говорить він. Тому корпорація має намір дарувати покупцям подарунки, якщо вони не будуть купувати пакети, а будуть приходити зі своїми сумками. Нюанси нової програми обговорюються. Зміни в екологічну програму компанії заплановані на грудень.</p>
      <p>Також компанія завершує другий етап проекту благоустрою площі на території Київської кондитерської фабрики Рошен і в кінці листопада з’явиться відкрита ковзанка. Вона працюватиме з 30 листопада до початку березня, вартість прокату ковзанів і катання на цілий день складе 120 грн. Ковзанка стане частиною Roshen winter village, разом з різдвяним ярмарком і новорічною ялинкою.</p>
    </article>
  </body>
</html>