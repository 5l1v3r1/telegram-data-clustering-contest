<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814164.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T18:40:00+00:00"/>
    <meta property="og:title" content="امضای توافق عربستان و امارات برای تقسیم قدرت در جنوب یمن"/>
    <meta property="og:description" content="به گزارش فارس، مرراسم امضای توافق میان دولت مستعفی منصور هادی و شورای انتقالی جنوب که هر کدام به ترتیب منافع دولت سعودی و امارات را در جنوب یمن پیش می‌برند، سرانجام پس از دو بار تعویق، غروب امروز (سه‌شنبه) در شهر ریاض برگزار شد."/>
  </head>
  <body>
    <article>
      <h1>امضای توافق عربستان و امارات برای تقسیم قدرت در جنوب یمن</h1>
      <address>
        <time datetime="2019-11-05T18:40:00+00:00">05 Nov 2019, 18:40</time>
      </address>
      <p>مراسم امضای توافق تقسیم قدرت میان عربستان سعودی و امارات متحده عربی در شهر ریاض با حضور شاه و ولی‌عهد سعودی و ولی‌عهد امارات امضاء شد.</p>
      <p>به گزارش فارس، مرراسم امضای توافق میان دولت مستعفی منصور هادی و شورای انتقالی جنوب که هر کدام به ترتیب منافع دولت سعودی و امارات را در جنوب یمن پیش می‌برند، سرانجام پس از دو بار تعویق، غروب امروز (سه‌شنبه) در شهر ریاض برگزار شد.</p>
      <p>به نوشته الشرق الاوسط، در این مراسم «سلمان بن عبدالعزیز» شاه، «محمد بن سلمان» ولی عهد سعودی و «محمد بن زاید» همتای اماراتی وی و همچنین «عبد ربه منصور هادی» رئیس‌جمهور مستعفی یمن و «عیدروس الزبیدی» رئیس شورای انتقالی جنوب نیز حضور داشتند.</p>
      <p>«محمد بن سلمان» در سخنانی مدعی شد که این توافق گامی در جهت راه‌حل سیاسی و پایان جنگ یمن است و با بیان اینکه دولت منصور هادی و شورای انتقالی جنوب «برادران» یکدیگر هستند، گفت که دولت سعودی تمام تلاش خود را برای پایان دادن به درگیری‌های میان «برادران» در یمن به کار می‌گیرد.</p>
      <p>او افزود: «امیدواریم این توافق موجب پایان اختلافات و پایان دخالت‌های خارجی در امور یمن شود.»</p>
      <p>ولی‌عهد سعودی با تقدیر از نقش امارات در یمن، مدعی شد که این کشور در کنار سربازان سعودی و کشورهای هم‌پیمان، برای یمن فداکاری کرده است.</p>
      <p>پیش از این منابع سعودی جزئیات پیش‌نویس این توافق را اعلام کرده بودند که در ان آمده است: تشکیل دولت تکنوکرات یا شایسته سالاران به نحوی که وزرای آن از ۲۴ نفر تعدی نکند. رئیس‌جمهور این وزرا را پس از مشورت با نخست‌وزیر و طیف‌های سیاسی انتخاب می‌کند و ۵۰ درصد کرسی‌های وزارتی را حداکثر طی مدت ۴۵ روز از امضای توافق به جنوبی‌ها (نیروهای وابسته به امارات) می‌دهد؛ باید شخصیت‌هایی انتخاب شوند که در هیچ اقدام جنگی یا تحریک‌آمیزی طی حوادث عدن، ابین و شبوه دست نداشته باشند. </p>
    </article>
  </body>
</html>