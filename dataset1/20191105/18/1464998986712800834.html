<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/kerala/news/maoist-press-release-on-pinarayi"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-05T18:24:00+00:00"/>
    <meta property="og:title" content="പിണറായിവിജയനും കോടിയേരിയും നരേന്ദ്രമോദിയുടെ പാദസേവകർ;  വാര്‍ത്താക്കുറിപ്പുമായി മാവോയിസ്റ്റ്"/>
    <meta property="og:description" content="തിരുവനന്തപുരം: മാവോയിസ്റ്റുകളെ കൊലപ്പെടുത്തിയതിലൂടെ പിണറായിവിജയനും കോടിയേരിയും ഉൾപ്പെടുന്ന കപട കമ്യൂണിസ്റ്റുകാർ നരേന്ദ്രമോദിയുടെ പാദസേവകരാണെന്ന് തെളിയിച്ചതായി സിപിഐ മാവോയിസ്റ്റ് നാടുകാണി ഏരിയ സമിതിയുടെ വാര്‍ത്താക്കുറിപ്പ്. ഏറ്റുമുട്ടലുകളിൽ ജീവൻ നഷ്ടപ്പെടുന്നത് ന്യായീകരിക്കാനാകില്ലെന്നു പറയുന്ന മുഖ്യമന്ത്രി, തണ്ടർബോൾട്ട് സ്വയരക്ഷയ്ക്കു..."/>
  </head>
  <body>
    <article>
      <h1>പിണറായിവിജയനും കോടിയേരിയും നരേന്ദ്രമോദിയുടെ പാദസേവകർ;  വാര്‍ത്താക്കുറിപ്പുമായി മാവോയിസ്റ്റ്</h1>
      <address><time datetime="2019-11-05T18:24:00+00:00">05 Nov 2019, 18:24</time> by <a rel="author" href="http://anweshanam.com/author/Ruhasina%20J%20R" target="_blank">Ruhasina J R</a></address>
      <p>തിരുവനന്തപുരം: മാവോയിസ്റ്റുകളെ കൊലപ്പെടുത്തിയതിലൂടെ പിണറായിവിജയനും കോടിയേരിയും ഉൾപ്പെടുന്ന കപട കമ്യൂണിസ്റ്റുകാർ നരേന്ദ്രമോദിയുടെ പാദസേവകരാണെന്ന് തെളിയിച്ചതായി സിപിഐ മാവോയിസ്റ്റ് നാടുകാണി ഏരിയ സമിതിയുടെ വാര്‍ത്താക്കുറിപ്പ്. ഏറ്റുമുട്ടലുകളിൽ ജീവൻ നഷ്ടപ്പെടുന്നത് ന്യായീകരിക്കാനാകില്ലെന്നു പറയുന്ന മുഖ്യമന്ത്രി, തണ്ടർബോൾട്ട് സ്വയരക്ഷയ്ക്കു വെടിയുതിർത്തതാണെന്നു പറയുന്നത് ഇരട്ടത്താപ്പാണ്. പുന്നപ്ര വയലാർ തുടങ്ങിയ പോരാട്ടങ്ങൾക്കു നേരെ ബ്രിട്ടീഷുകാർ വെടിവച്ചത് സ്വയരക്ഷയ്ക്കാണെന്നു പറയേണ്ടിവരും. സംഘടനയ്ക്കു വേണ്ടി വക്താവ് അജിതയാണ് വാര്‍ത്താക്കുറിപ്പ് തയാറാക്കിയിരിക്കുന്നത്.</p>
      <p>ഇതിനിടെ, അട്ടപ്പാടിയില്‍ കൊല്ലപ്പെട്ട രണ്ട് മാവോയിസ്റ്റുകളുടെ സംസ്കാരം ഹൈക്കോടതി തടഞ്ഞു. കാര്‍ത്തി, മണിവാസകം എന്നിവരുടെ ബന്ധുക്കള്‍ നല്‍കിയ ഹര്‍ജിയിലാണ് നടപടി. ഏറ്റുമുട്ടലില്‍ കൊല്ലപ്പെട്ട നാല് മാവോയിസ്റ്റുകളുടെ മൃതദേഹം സംസ്കരിക്കാന്‍ പാലക്കാട് സെഷന്‍സ് കോടതി നല്‍കിയ ഉത്തരവാണ് ഹൈക്കോടതി സ്റ്റേ ചെയ്തത്. പോസ്റ്റുമോര്‍ട്ടം റിപ്പോര്‍ട്ട് പരിഗണിക്കാതെയാണെന്ന് ഈ ഉത്തരവിട്ടതെന്നും ഹൈക്കോടതി നിരീക്ഷിച്ചു. കാര്‍ത്തി, മണിവാസകം എന്നിവരുടെ ബന്ധുക്കള്‍ നല്‍കിയ ഹര്‍ജി പരിഗണിച്ച കോടതി, പോസ്റ്റുമോര്‍ട്ടം റിപ്പോര്‍ട്ട് മരിച്ചവരുടെ ബന്ധുക്കള്‍ക്ക്  ലഭ്യമാക്കണമെന്നും ,, മരണത്തിലെ പുകമറ മാറ്റണമെന്നും കോടതി വാദത്തിനിടെ പറഞ്ഞു.</p>
    </article>
  </body>
</html>