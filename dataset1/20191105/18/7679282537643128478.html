<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-mts-2019-result-111162-candidates-successful-in-both-age-groups-2833999.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-05T18:32:17+00:00"/>
    <meta property="og:title" content="एमटीएस 2019 रिजल्ट: दोनों आयु वर्ग में 111162 अभ्यर्थी सफल"/>
    <meta property="og:description" content="कर्मचारी चयन आयोग (एसएससी) ने मंगलवार को मल्टी टॉस्किंग स्टाफ (एमटीएस) भर्ती परीक्षा 2019 के पहले पेपर का परिणाम घोषित कर दिया। परिणाम दो आयु वर्ग में घोषित किया गया है। 18 से 25 आयु वर्ग के लिए..."/>
  </head>
  <body>
    <article>
      <h1>एमटीएस 2019 रिजल्ट: दोनों आयु वर्ग में 111162 अभ्यर्थी सफल</h1>
      <address><time datetime="2019-11-05T18:32:17+00:00">05 Nov 2019, 18:32</time> by <a rel="author">मुख्य संवाददाता,प्रयागराज</a></address>
      <p>कर्मचारी चयन आयोग (एसएससी) ने मंगलवार को मल्टी टॉस्किंग स्टाफ (एमटीएस) भर्ती परीक्षा 2019 के पहले पेपर का परिणाम घोषित कर दिया। परिणाम दो आयु वर्ग में घोषित किया गया है। 18 से 25 आयु वर्ग के लिए निर्धारित पदों के लिए 84778 और 18 से 27 आयु वर्ग के लिए निर्धारित पदों के लिए 26384 अभ्यर्थियों को सफल किया गया है।</p>
      <p>इस प्रकार दोनों आयु वर्ग के लिए 111162 अभ्यर्थी सफल किए गए हैं। हालांकि कुछ अभ्यर्थी ऐसे भी हैं, जो दोनों आयु वर्ग में सफल हुए हैं। ऐसे अभ्यर्थियों को 18 से 25 आयु वर्ग के पदों पर चयन में वरीयता दी जाएगी। परीक्षा में अनारक्षित और ईडब्ल्यूएस श्रेणी के लिए 30, ओबीसी के लिए 25 और एससी-एसटी के लिए 20 प्रतिशत न्यूनतम कटऑफ अंक की बाध्यता रखी गई थी, इससे कम अंक पाने वालों को अयोग्य घोषित कर दिया गया है।</p>
      <p>पहले पेपर की परीक्षा में सफल अभ्यर्थी अब दूसरे पेपर की परीक्षा में शामिल होंगे। दूसरे पेपर की परीक्षा पूर्व में 17 नवंबर को प्रस्तावित थी लेकिन परिणाम में हुई देरी की वजह से परीक्षा को स्थगित कर 24 नवंबर की तिथि तय की गई है। बता दें कि एमटीएस केंद्रीय मंत्रालयों और दफ्तरों में चतुर्थ श्रेणी का पद है। इसके लिए ऑनलाइन यानी कम्प्यूटर आधारित परीक्षा 2 से 22 अगस्त 2019 तक हुई थी।</p>
      <h3>
        <a href="https://www.livehindustan.com/career/story-ssc-mts-result-2019-ssc-mts-final-answer-too-released-here-is-the-log-in-link-2833662.html">SSC MTS Result: एसएससी MTS फाइनल आंसर की भी जारी हुई, ये रहा लिंक</a>
      </h3>
      <h3>
        <a href="https://www.livehindustan.com/career/story-ssc-mts-result-2019-ssc-mts-paper-1-exam-result-declared-on-ssc-nic-in-the-candidate-can-check-here-2833609.html">SSC MTS result 2019: एसएससी एमटीएस पेपर-1 का रिजल्ट जारी हुआ, यहां चेक करें</a>
      </h3>
      <p>देश के 34 राज्यों के 146 शहरों में बने 337 परीक्षा केंद्रों पर 38.58 लाख परीक्षार्थियों को परीक्षा देनी थी लेकिन इनमें से 49.73 यानी 1919004 परीक्षा में शामिल हुए थे। सिविल लाइंस स्थित एसएससी मध्य क्षेत्र दफ्तर के अंतर्गत आने वाले यूपी और बिहार के 1248183 अभ्यर्थियों ने इस परीक्षा के लिए आवेदन किया था। दोनों राज्यों के 19 शहरों में परीक्षा के लिए 107 केंद्र बनाए गए थे। आयोग ने अलग-अलग कारणों से 12 अभ्यर्थियों का अभ्यर्थन निरस्त किया है। साथ ही यह भी जानकारी दी गई है कि परीक्षा में एक समान अंक पाने वाले अभ्यर्थियों में जिसकी आयु ज्यादा होगी, उसे वरीयता दी जाएगी। अगर दोनों आयु भी एक समान हुई तो नाम के पहले अक्षर के आधार पर चयन किया जाएगा।</p>
    </article>
  </body>
</html>