<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/7677457f72aafbb1/accidentele-de-avion-mortale-sunt-mai-putine-dar-ii-costa-mai-mult-pe-asiguratori.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-05T18:15:06+00:00"/>
    <meta property="og:title" content="Accidentele de avion mortale sunt mai puţine, dar îi costă mai mult pe asiguratori"/>
    <meta property="og:description" content="Numărul accidentelor de avion mortale a scăzut în ultimii ani însă incidentele legate de coliziunile de avioane la sol sau cu păsări sunt în creştere şi îi costă din cei în ce mai mult pe asigurători, arată un studiu, transmite Agerpres."/>
  </head>
  <body>
    <article>
      <h1>Accidentele de avion mortale sunt mai puţine, dar îi costă mai mult pe asiguratori</h1>
      <address><time datetime="2019-11-05T18:15:06+00:00">05 Nov 2019, 18:15</time> by <a rel="author">Jurnal.md</a></address>
      <p>
        <b>Numărul accidentelor de avion mortale a scăzut în ultimii ani însă incidentele legate de coliziunile de avioane la sol sau cu păsări sunt în creştere şi îi costă din cei în ce mai mult pe asigurători, arată un studiu, transmite Agerpres.</b>
      </p>
      <p>În pofida celor două accidente în care au fost implicate avioane Boeing 737 MAX în Indonezia (octombrie 2018) şi în Etiopia (martie 2019), care au provocat 346 de morţi în total, securitatea aeriană nu a fost niciodată atât de ridicată, susţine divizia de aviaţie a grupului german de asigurări Allianz (AGCS) în raportul intitulat 'Aviation Risk 2020' realizat în colaborare cu universitatea americană Embry-Riddle.</p>
      <p>Nicio persoană nu şi-a pierdut viaţa într-un accident de avion în anul 2017 şi 556 de morţi s-au înregistrat în cele 15 accidente care au avut loc în 2018, acesta an fiind totuşi al treilea cel mai bun an din istoria aviaţiei când vine vorba de numărul de accidente.</p>
      <p>Cu toate acestea studiul citat, care acoperă perioada 2013-2018, arată că accidentele de avion sunt mai costisitoare. "Din cauza creşterii valorii avioanelor, a costului lucărilor de reparaţii şi a valorii pagubelor şi despăgubirilor acordate victimelor", a explicat Dave Warfel, director pentru America de Nord la AGCS.</p>
      <p>În perioada analizată, din cele 51.867 de cereri de despăgubiri reprezentând o valoare de peste 14,8 miliarde euro, coliziunile şi accidentele au reprezentat un sfert din accidente (27%) dar mai mult de jumătate din valoare (57%), urmate de lucrările de mentenanţă defectuoase (12% din valoare) şi defecţiuni ale echipamentelor (6%).</p>
      <p>Coliziunile cuprind în special cazurile de aterizări dure, coliziunile cu păsări sau erorile de traiectorie la sol. Acestea din urmă se referă la cazurile în care un avion se loveşte de echipamentele la sol sau de un alt avion, cum a fost cazul ciocnirii dintre cele două avioane Airbus A330, unul aparţinând Delta Airlines şi altul de la Air France, eveniment care a avut loc pe aeroportul Roissy în data de 25 octombrie.</p>
      <p>Autorii studiului au numărat 470 de cazuri de erori de traiectorie la sol între 2013 şi 2018, la un cost de peste 800 milioane euro. Aceste incidente sunt cauzate în principal de congestionarea crescută a aeroporturilor, care au dificultăţi în a ţine pasul cu creşterea transportului aerian, susţin autorii studiului.</p>
      <p>Coliziunile dintre avioane şi păsări, care pot provoca pagube importante la motorul sau parbrizul avioanelor, au reprezentat pagube de 330 milioane de dolari şi peste 1.000 de solicitări de despăgubiri în perioada menţionată. În medie, costul unei coliziuni cu o pasăre este de 327.000 de euro, dar poate urca până la 16 milioane de euro.</p>
      <p>Numai în SUA se înregistrează zilnic o medie de 40 de cazuri de coliziune între avioane şi păsări.</p>
    </article>
  </body>
</html>