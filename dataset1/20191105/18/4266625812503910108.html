<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/viktor_medvedchuk_proiekt_byudzhetu2020_ne_vidriznyaietsya_vid_byudzhetiv_1684337"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T18:22:00+00:00"/>
    <meta property="og:title" content="Медведчук: Проєкт бюджету-2020 не відрізняється від бюджетів попередньої влади"/>
    <meta property="og:description" content="Новий проєкт держбюджету-2020 нічим не відрізняється від того, що було ухвалено у першому читанні. Там навіть не враховано критики, яка звучала на адресу цього документу. Більше того – бюджет Зеленського-Гончарука не відрізняється від напрацювань Порошенка-Яценюка та Порошенка-Гройсмана."/>
  </head>
  <body>
    <article>
      <h1>Медведчук: Проєкт бюджету-2020 не відрізняється від бюджетів попередньої влади</h1>
      <address>
        <time datetime="2019-11-05T18:22:00+00:00">05 Nov 2019, 18:22</time>
      </address>
      <p>
        <b>Новий проєкт держбюджету-2020 нічим не відрізняється від того, що було ухвалено у першому читанні. Там навіть не враховано критики, яка звучала на адресу цього документу. Більше того – бюджет Зеленського-Гончарука не відрізняється від напрацювань Порошенка-Яценюка та Порошенка-Гройсмана.</b>
      </p>
      <p>Таку думку в ефірі проєкту <a href="https://zik.ua/tv/project/%D1%81hudova_chetvirka/">«Чудова четвірка»</a> на <a href="https://zik.ua/">ZIK</a> висловив голова політради партії «Опозиційна платформа – За життя», народний депутат України Віктор Медведчук.</p>
      <p>Коментуючи часткове <a href="https://zik.ua/news/2019/11/05/goncharuk_nazvav_novi_tsyfry_derzhbyudzhetu_na_2020_rik_1683967">представлення прем’єр-міністром Олексієм Гончаруком проєкту держбюджету-2020</a>, він наголосив: сумнівно, що із цієї онлайн-трансляції взагалі можна робити якісь висновки.</p>
      <p>«Гончарук давав загальні характеристики, у тому числі називаючи ті чи інші цифри. Ми отримаємо цифри до кінця сьогоднішнього дня, а завтра підготуємо відповідні висновки щодо того, що було зроблено в період підготовки до другого читання», – розповів Медведчук.</p>
      <figure>
        <iframe src="https://www.youtube.com/embed/EQ9Et003FmA" width="640" height="360" data-service="Youtube" scrolling="no"/>
      </figure>
      <p>Та, за його словами, враховуючи все почуте та сказане, новий бюджетний законопроєкт нічим суттєвим не відрізняється від того, що було ще у першому читанні.</p>
      <p>«І головне – від тієї критики, яка звучала на адресу його редакції, що була затверджена у першому читанні», – зазначив глава політради «Опозиційної платформи – За життя».</p>
      <p>Загалом ж, на його думку, новий закон про бюджет нічим не відрізняється від того, що ухвалювали протягом 2014-2019 років.</p>
      <p>«Ті заяви, що податки не будуть збільшуватись – та вони і не повинні збільшуватись. Тому що розвиток економіки – це не збільшення податків, а створення умов для розширення виробництва та надання послуг», – зазначив Медведчук.</p>
      <p>Він додав: завищені передвиборчі обіцянки президента та його команди, які ті роздавали для перемоги будь-якою ціною, і породили завищені очікування суспільства. Зокрема, це стосується зарплат вчителів.</p>
      <p>«Спочатку обіцяли 4 тисячі доларів, була й цифра 4 тисячі євро, а потім вони зрозуміли, що помилились. Нічого вони не помилились. Просто тоді, коли вони це обіцяли, були вибори – спочатку президентські, а потім парламентські. Треба було перемагати, як зараз бачимо, будь-якою ціною. Тому й були завищені обіцянки, які й породили завищені очікування від дій команди пана Зеленського», – зазначив Медведчук.</p>
      <p>Тому й зараз, на його думку, коли все дійшло до того, що «в кінці шляху треба розрахуватись» і дійсно вирішити проблему із зарплатами вчителів, виникає питання, де взяти ці кошти.</p>
      <p>«Міністр освіти, який сьогодні представляє партію «Слуга народу» заявив, що будуть закривати школу, а звільнені фонди оплати вчителям, що будуть розпущені після закриття шкіл, використають на підвищення заробітної плати тих, які залишаться. Ви ж самі розумієте що це не можуть бути ані 4, ані 3 тисячі доларів чи євро», – наголосив Медведчук.</p>
      <p>Окрім того, він зазначив: з онлайн-трансляції Гончарука ми не отримали відповідей щодо інших статей видаткової частини бюджету.</p>
      <p>«Наша фракція – «Опозиційна платформа – За життя» пропонувала альтернативний бюджет, де реально збільшувались соціальні видатки на 200 мільярдів, а реальний курс на економічний розвиток був на рівні 60 мільярдів. Однак абсолютно нічого не зроблено», – підкреслив Віктор Медведчук.</p>
      <p>Нагадаємо, раніше Віктор Медведчук заявляв, що «Опозиційна платформа – За життя» <a href="https://zik.ua/news/2019/10/26/medvedchuk_pro_alternatyvnyy_proiekt_byudzhetu_vvp_u_2020_rotsi_mozhe_syagnuty_1676761">запропонувала альтернативний проєкт</a> державного бюджету на 2020 рік, у якому було спрогнозовано зростання внутрішнього валового продукту на рівні 6-6,5% протягом 2020 року. </p>
      <related>
        <h4>читайте також</h4>
        <a href="https://zik.ua/news/2019/11/05/my_proponuiemo_realnyy_mehanizm_myrnogo_vregulyuvannya_na_donbasi__1684235"/>
        <a href="https://zik.ua/news/2019/11/04/moskalyuk_pro_perepysku_tyshchenka_z_prankerom_navchannya_u_truskavtsi_vyyavylos_1683533"/>
        <a href="https://zik.ua/news/2019/11/05/zelenskyy_dav_zavdannya_gotuvatysya_do_masshtabnoi_pryvatyzatsii_ta_do_1684391"/>
        <a href="https://zik.ua/news/2019/11/05/anna_skorohod_u_programi_hard_z_vlashchenko_v_efiri_telekanalu_zik__1684207"/>
      </related>
    </article>
  </body>
</html>