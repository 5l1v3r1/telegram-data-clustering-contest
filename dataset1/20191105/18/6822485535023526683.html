<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814157.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T18:01:00+00:00"/>
    <meta property="og:title" content="اخبار ضد و نقیض از فرود یک فروند هواپیمای کویتی در «تل آویو»"/>
    <meta property="og:description" content="به گزارش فارس، منابع مستقل توییتری در امور هوانوردی بعد از ظهر سه شنبه به وقت تهران گزارش کردند که یک فروند هواپیمای تجاری بخش خصوصی کویت (9H-VFI)  در اقدامی قابل توجه هم اینک در فرودگاهی در «تل آویو» فرود آمده است."/>
  </head>
  <body>
    <article>
      <h1>اخبار ضد و نقیض از فرود یک فروند هواپیمای کویتی در «تل آویو»</h1>
      <address>
        <time datetime="2019-11-05T18:01:00+00:00">05 Nov 2019, 18:01</time>
      </address>
      <p>منابع توییتری سه شنبه از فرود یک فروند هواپیمای تجاری کویت در فرودگاهی در تل آویو خبر دادند.</p>
      <p>به گزارش فارس، منابع مستقل توییتری در امور هوانوردی بعد از ظهر سه شنبه به وقت تهران گزارش کردند که یک فروند هواپیمای تجاری بخش خصوصی کویت (9H-VFI)  در اقدامی قابل توجه هم اینک در فرودگاهی در «تل آویو» فرود آمده است.</p>
      <p> بر اساس گزارش این منابع خبری، این هواپیمای کویتی که ظاهرا نوع  آن «بمباردیه» است برای مخفی کاری در این زمینه در اقدامی که در سرزمین‌های اشغالی از آن با اصطلاح «هوا شویی» (یک اقدام تخلف پروازی) یاد می‌شود، ابتدا در «امان» پایتخت اردن فرود آمده سپس به فاصله پنج دقیقه مسیر تل آویو را پیش گرفت.</p>
      <figure>
        <img src="https://media.farsnews.com/Uploaded/Files/Images/1398/08/14/13980814000929_Test_PhotoL.jpg"/>
      </figure>
      <figure>
        <img src="https://media.farsnews.com/Uploaded/Files/Images/1398/08/14/13980814000931_Test_PhotoL.jpg"/>
      </figure>
      <p>در سال‌های اخیر نیز گزارش‌های متعددی از تماس‌های پشت پرده برخی کشورهای عرب حاشیه خلیج فارس با رژیم صهیونیستی منتشر شده و حتی گفته می‌شود که این کشورها روابط امنیتی نزدیک با یکدیگر برقرار کرده‌اند. در این میان، امارات و بحرین رویکردی علنی‌تر در پیش گرفته‌اند.</p>
      <p>چندی قبل «اسرائیل کاتص» وزیر خارجه رژیم صهیونیستی به امارات سفر کرد. وی برای حضور در کنفرانس محیط زیست سازمان ملل متحد به این کشور عربی حاشیه خلیج فارس رفت. وزارت خارجه رژیم صهیونیستی سپس اعلام کرد که  کاتص در امارات با مقامات این کشور دیدار و با آنها درباره ایران و روابط دوجانبه گفت‌وگو کرد.</p>
      <p>یک روزنامه صهیونیستی نیز فاش کرد که امارات به صورت رسمی از رژیم صهیونیستی برای شرکت در نمایشگاه بین‌المللی «اکسپو 2020» دعوت کرده است.</p>
    </article>
  </body>
</html>