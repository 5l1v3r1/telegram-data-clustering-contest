<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/sarec-poziva-levico-naj-preneha-s-politiko-ultimat"/>
    <meta property="og:site_name" content="Primorske novice"/>
    <meta property="article:published_time" content="2019-11-05T18:30:19+00:00"/>
    <meta property="og:title" content="Šarec poziva Levico, naj preneha s politiko ultimatov"/>
    <meta property="og:description" content="Po sporočilu Levice, da bodo zavrnitev njihovega predloga za ukinitev dopolnilnega zdravstvenega zavarovanja razumeli kot konec sodelovanja z vlado, je premier Marjan Šarec povedal, da si želi nadaljnjega sodelovanja. Levico pa je pozval k prenehanju politike ultimatov. Prvak SD Dejan Židan je prepričan, da koalicija potrebuje partnerstvo z Levico."/>
  </head>
  <body>
    <article>
      <h1>Šarec poziva Levico, naj preneha s politiko ultimatov</h1>
      <address><time datetime="2019-11-05T18:30:19+00:00">05 Nov 2019, 18:30</time> by <a rel="author">STA</a></address>
      <p>
        <b>Po sporočilu Levice, da bodo zavrnitev njihovega predloga za ukinitev dopolnilnega zdravstvenega zavarovanja razumeli kot konec sodelovanja z vlado, je premier Marjan Šarec povedal, da si želi nadaljnjega sodelovanja. Levico pa je pozval k prenehanju politike ultimatov. Prvak SD Dejan Židan je prepričan, da koalicija potrebuje partnerstvo z Levico.</b>
      </p>
      <figure>
        <img src="https://static.primorske.si/foto/highres/gnweb/718543_254-sarec11.jpg"/>
        <figcaption>Marjan Šarec:  Foto: Leo Caharija</figcaption>
      </figure>
      <p><b>LJUBLJANA</b> &gt; Premier in predsednik LMŠ <b>Marjan Šarec</b> ocenjuje, da Levica zadnje čase žal uporablja neko politiko ultimatov, ki po njegovem mnenju ni najboljša. Kot je dejal, bi si želel še naprej partnerskega odnosa z Levico, ne želi si prekinitve sodelovanja, zato poziva, “da se taka politika ultimatov ne izvaja”. Po njegovem mnenju namreč ta v trenutni politični konstalaciji pa tudi v demokraciji kot taki ni primerna, saj ne more biti vse tako, kot si ena stranka želi.</p>
      <h3>Strinjajo se z ukinitvijo, različne so le poti do nje</h3>
      <p>Ob tem je zavrnil očitke, da vlada ne sledi predlogom Levice, in naštel nekatere že sprejete ukrepe, kot so dvig minimalne plače in zagotovitev zemljišč za gradnjo stanovanj republiškemu stanovanjskemu skladu. Ponovil je tudi, da se v koaliciji strinjajo z ukinitvijo dopolnilnega zdravstvenega zavarovanja, “različne so le poti do tja in vlada oziroma koalicija bo vložila svoj predlog, ker menimo, da je bolj finančno vzdržen in bolje naslavlja vprašanja, ki so še na mizi”.</p>
      <p>Tudi Židan je prepričan, da koalicija potrebuje partnerstvo z Levico in da je za SD strateškega pomena. Zato je koordinatorja Levice <b>Luko Mesca</b> povabil na skupni sestanek obeh strank.</p>
      <p>"Kot predsednik SD si želim, da bi drug v drugem večkrat prepoznali zaveznika za to, da bodo rešitve v Sloveniji v korist ljudem, skupnosti in okolju. Vem, da imamo skupaj izjemen politični, intelektualni in organizacijski potencial," je zapisal v pismu, ki ga je objavil tudi na Twitterju.</p>
      <figure>
        <iframe data-src="https://twitter.com/ZidanDejan/status/1191687840335155201?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Kot je dodal, se zaveda, da je Levica, kot jo poznamo danes, nastala tudi kot odgovor na nekatere napake socialne demokracije. Kljub temu, da se pogosto ne strinjajo v metodah delovanja, pa jih po njegovih besedah povezuje tudi več skupnih ciljev.</p>
      <p>"To so nesporno tudi ukinitev dopolnilnega zdravstvenega zavarovanja, bolj pravična obdavčitev (tudi kapitalskih prihodkov), pospešena javna izgradnja stanovanj in ambiciozna okoljska politika," je naštel in poudaril, da je do teh rešitev v tem mandatu "mogoče priti le, če bomo delali skupaj". Zaveda pa se, kot piše, da je za to nujno potreben drugačen način političnega delovanja in sodelovanja, o čemer se želi pogovoriti z Levico.</p>
      <h3>Mesec: ključna bo jutrišnja odločitev koalicijskih poslanskih skupin</h3>
      <p>Koordinator Levice Luka Mesec je v pisnem odgovoru Židanu spomnil, da je za nadaljnje sodelovanje med vlado in Levico ključna sredina odločitev koalicijskih poslanskih skupin na odborih DZ za finance in zdravstvo, kjer bosta obravnavana predloga Levice o ukinitvi dopolnilnega zdravstvenega zavarovanja.</p>
      <p>Kot je navedel, jih Židanova pobuda za sestanek med strankama veseli in so se pripravljeni sestati z njim, a glede na to, da so danes v pripravah na sredini obravnavi, vabilo pa so prejeli šele pred par urami, organizacija sestanka v tako kratkem času ni mogoča. "V znak želje po okrepitvi odnosov med strankama bi bilo vsekakor dobrodošlo, da jutri na odborih naš predlog ukinitve dopolnilnega zdravstvenega zavarovanja podprete," je dodal Mesec.</p>
      <p>Če bo koalicija predlog zavrnila, bodo lahko le še ugotovili, da je vlada s tem dokončno odstopila od sporazuma o sodelovanju z njimi, je sicer danes že dejal Mesec.</p>
    </article>
  </body>
</html>