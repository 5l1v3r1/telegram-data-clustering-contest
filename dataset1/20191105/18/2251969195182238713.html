<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/05/musica-e-studi-umanistici-tavola-rotonda-a-unimc/1321540/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-05T18:04:13+00:00"/>
    <meta property="og:title" content="Musica e studi umanistici: tavola rotonda a Unimc"/>
    <meta property="og:description" content="MACERATA - Incontro organizzato dall'ateneo e dalle associazioni Appassionata e Amici dello Sferisterio giovedì giovedì alle 17 nell'aula A Shakespeare dell'università"/>
  </head>
  <body>
    <article>
      <h1>Musica e studi umanistici: tavola rotonda a Unimc</h1>
      <h2>MACERATA - Incontro organizzato dall'ateneo e dalle associazioni Appassionata e Amici dello Sferisterio giovedì giovedì alle 17 nell'aula A Shakespeare dell'università</h2>
      <address><time datetime="2019-11-05T18:04:13+00:00">05 Nov 2019, 18:04</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F05%2Fmusica-e-studi-umanistici-tavola-rotonda-a-unimc%2F1321540%2F">Condividi18</a><a href="https://twitter.com/intent/tweet?text=Musica+e+studi+umanistici%3A++tavola+rotonda+a+Unimc&amp;url=https%3A%2F%2Fwww.cronachemaceratesi.it%2F2019%2F11%2F05%2Fmusica-e-studi-umanistici-tavola-rotonda-a-unimc%2F1321540%2F">Tweet</a>Email18 Condivisioni</p>
      <p><b>Qual è oggi il posto della musica negli studi umanistici? Per rispondere a questa domanda è in programma giovedì alle 17 nell’aula A Shakespeare dell’università di Macerata una tavola rotonda coordinata da Marcello La Matina, che vedrà Carlo Pongetti, Diego Poli, Vincenzo Caporaletti, Andrea Garbuglia e Filippo Focosi confrontarsi e approfondire le questioni filosofiche, musicologiche, linguistiche e semiotiche.</b> Si parlerà del suono, umano e digitale, della voce umana, del rapporto tra musica e cartoon, dei vari modi di codificare l’esperienza della performance musicale, infine dei fili che legano la musica al linguaggio e alla ricerca di un senso per la vita umana. «La musica infatti – spiegano gli organizzatori – nonostante la sua diffusione nei concerti, attraverso podcasts, dischi e social, rimane un oggetto misterioso. E non si parlerà solo della musica cosiddetta “classica”, alla quale comunque si dedicano ogni anno tanti convegni e pubblicazioni scientifiche; ma neppure soltanto della musica pop, del jazz o della canzone d’autore. E’ la musica in sé, come pratica presente in ogni civiltà, che rimane un mistero nel mondo contemporaneo: nella musica, infatti, sembra darsi qualcosa che non è spiegabile o traducibile in termini di robotizzazione o digitalizzazione della vita umana. La musica richiede capacità e spazi del tutto diversi da quelli di una società cibernetica evoluta e dei quali dovremmo riappropriarci». L’incontro è organizzato dal dipartimento di Studi umanistici Unimc in collaborazione con l’associazione musicale Appassionata e l’associazione Amici dello Sferisterio. Ingresso libero.</p>
    </article>
  </body>
</html>