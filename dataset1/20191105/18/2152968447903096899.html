<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/05/arestuvaha-chetirima-prebili-shofior-sled-ptp.428662"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T18:24:00+00:00"/>
    <meta property="og:title" content="Арестуваха четирима, пребили шофьор след ПТП"/>
    <meta property="og:description" content="Инцидентът е станал на главния път София-Варна край Търговище | Dnes.bg"/>
  </head>
  <body>
    <article>
      <h1>Арестуваха четирима, пребили шофьор след ПТП</h1>
      <h2>Инцидентът е станал на главния път София-Варна край Търговище</h2>
      <address><time datetime="2019-11-05T18:24:00+00:00">05 Nov 2019, 18:24</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Четирима мъже са задържани от полицията в Търговище, след като са пребили шофьор след катастрофа. Инцидентът, завършил със саморазправа, е станал вчера на главния път София-Варна, край местността "Фисека", съобщиха от ОД на МВР.</p>
      <p>Пострадалият е освидетелстван, получил е лека телесна повреда.</p>
      <p>Сигналът в Районното полицейско управление в Търговище е подаден от 40-годишен шуменец. Той пътувал за работа в завод край Търговище. По предварителна информация, на прав участък, мъжът предприема изпреварване с автомобила си "Фолксваген Поло" на микробус. Пред микробуса пътувал автобус. При маневрата двата автомобила се удрят леко.</p>
      <p>На първата отбивка 40-годишният мъж спира, за да огледа щетите. Веднага след това идват четирима мъже, пътували в микробуса. Нанесли му побой и го принудили да им плати нанесените щети. Пострадалият им предал наличните 70 лева и турски лири, общо около 80 лева.</p>
      <p>След незабавни действия е установен другият автомобил, участник в пътнотранспортното произшествие - "Мерцедес Спринтер", управляван от 24-годишен мъж от Провадия.</p>
      <p>Още съшия ден са установени и пътувалите в микробуса мъже - на 43, 29, 28 и 19 години, всичките от Провадия. Те били строителни работници и пътували към обект в Котел, допълниха за БТА от ОД на МВР.</p>
      <p>След самопризнания е установено, че четиримата са извършители на деянието. Те са задържани. Образувано е досъдебно производство.</p>
    </article>
  </body>
</html>