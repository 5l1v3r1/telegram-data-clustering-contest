<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/05/v4-nem-csokkenhetnek-a-kohezios-tamogatasok"/>
    <meta property="og:site_name" content="euronews"/>
    <meta property="article:published_time" content="2019-11-05T18:31:02+00:00"/>
    <meta property="og:title" content="V4: nem csökkenhetnek a kohéziós támogatások"/>
    <meta property="og:description" content="A cseh kormányfő szerint elfogadhatatlan, a magyar szerint igazságtalan a javasolt uniós költségvetés."/>
  </head>
  <body>
    <article>
      <h1>V4: nem csökkenhetnek a kohéziós támogatások</h1>
      <address><time datetime="2019-11-05T18:31:02+00:00">05 Nov 2019, 18:31</time> by <a rel="author">Magyar Ádám &amp; MTI </a></address>
      <figure>
        <img src="https://static.euronews.com/articles/stories/04/28/07/48/773x435_cmsv2_75cca63e-1e17-5411-a7f2-50d5b8775d86-4280748.jpg"/>
      </figure>
      <p>Elfogadhatatlan az Európai Bizottság javaslata, hogy a következő uniós költségvetésben csökkentsék a kohéziós alapba szánt összegeket – kardoskodott Andrej Babiš cseh miniszterelnök Prágában a V4-ek kormányfőinek sajtóértekezletén.</p>
      <p>A négy visegrádi ország a Kohézió barátai nevű, 17 európai uniós tagállamot tömörítő informális csoport prágai tanácskozása előtt tartott munkaértekezletet.</p>
      <p>Az Európai Bizottság azt javasolja, hogy a következő költségvetési időszakban az eddigi 1,11 százalékról 1 százalékra csökkenjenek a kohéziós kiadások.</p>
      <p>„<b>Komoly aggodalmaim vannak azzal kapcsolatban, hogy az érintett országok állampolgárainak lesz-e még kedvük megvalósítani azokat a nehéz reformokat, amelyeket a csatlakozás előtt az EU megkövetel, vagy pedig a jövőjüket végül is az Oroszországgal, Törökországgal, Kínával vagy az arab államokkal való együttműködésben fogják látni</b>” – hangoztatta Peter Pellegrini szlovák kormányfő.</p>
      <p>– <b>A védelmi költségvetésről is beszéltünk, ami 1,9 milliárdról 27 milliárdra emelkedik. Ez 25 milliárdos növekedés. És a legtöbben NATO-tagok vagyunk, tehát természetesen egyébként is növeljük a védelmi kiadásainkat</b> – közölte Andrej Babiš, a vendéglátó ország kormányfője.</p>
      <p>Orbán Viktor, magyar miniszterelnök igazságtalannak nevezte a költségvetési indítványt.</p>
      <p>– <b>Mi készen állunk arra, hogy 2050-re karbonsemleges gazdaságunk legyen, de akkor szeretnénk látni ennek a finanszírozási forrását igazságos alapon a költségvetésben. Tehát én továbbra is azt mondom önöknek, hogy akármelyik pontján nyúlunk hozzá ehhez a költségvetéshez, az a baj vele, hogy nem igazságos. És mi egy fair és korrekt költségvetést szeretnénk</b> – mondta a magyar kormányfő.</p>
      <p>A V4-es egyébként nyilatkozatukban kiálltak az Európai Unió további bővítése mellett.</p>
      <p>– <b>A résztvevő tagállamok között számos különbség van, egy dologban azonban mindenki egyetértett: a kohéziós politika kulcsfontosságú az Unió jövője szempontjából, ezért nem szabad csökkenteni a fejlesztési támogatásokat</b> – jelentette Prágából Magyar Ádám, az Euronews kiküldött tudósítója.</p>
    </article>
  </body>
</html>