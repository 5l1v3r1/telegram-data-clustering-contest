<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/british-airways-cumpara-pentru-1-miliard-de-euro-compania-spaniola-air-europa-intr-o-incercare-de-a-face-din-madrid-urmatorul-hub-aerian-al-europei-18540073"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-05T18:20:00+00:00"/>
    <meta property="og:title" content="British Airways cumpără pentru 1 miliard de euro compania spaniolă Air Europa, într-o încercare de a face din Madrid următorul hub aerian al Europei"/>
    <meta property="og:description" content="International Airlines Group (IAG), compania-mamă a British Airways şi Iberia, a anunţat achiziţia Air Europa pentru 1 miliard de euro. Mişcarea face parte dintr-un plan de deschidere a pieţei transatlantice dinspre America Latină şi de a face din Madrid următorul hub aerian al Europei."/>
  </head>
  <body>
    <article>
      <h1>British Airways cumpără pentru 1 miliard de euro compania spaniolă Air Europa, într-o încercare de a face din Madrid următorul hub aerian al Europei</h1>
      <address><time datetime="2019-11-05T18:20:00+00:00">05 Nov 2019, 18:20</time> by <a rel="author" href="https://www.zf.ro/autor/eduard-ivanovici" target="_blank">Eduard Ivanovici</a></address>
      <p>International Airlines Group (IAG), compania-mamă a British Airways şi Iberia, a anunţat achiziţia Air Europa pentru 1 miliard de euro. Mişcarea face parte dintr-un plan de deschidere a pieţei transatlantice dinspre America Latină şi de a face din Madrid următorul hub aerian al Europei.</p>
      <p> „Cred că este o afacere bună pentru IAG şi pentru directorul executiv – Willie Walsh. Însă din punct de vedere competitiv este o decizie proastă”, a declarat Michael O’Leary, directorul executiv de la Ryanair, una dintre cele mai mari companii aeriene de tip low-cost din Europa.</p>
      <p>Potrivit unui anunţ postat pe bursă, Air Europa vine cu 66 de aeronave şi zbouri domestice şi internaţionale către 69 de destinaţii, inclusiv rute de cursă lungă spre continentul american.</p>
      <p>Grupul britanic pariază pe faptul că afacerea pe care tocmai a finalizat-o va face din Madrid unul dintre principalele aeroporturi ale Europei, gata să concureze de la egal la egal cu Amsterdam, Frankfurt, Londra Heathrow şi Paris. De altfel, prin finalizarea afacerii, se urmăreşte deschiderea a noi rute spre pieţele din America de Sud şi Caraibe. IAG îşi propune să deţină o pondere de 26% din piaţa combinată a Europei cu America Latină, cu 7% mai mult decât procentul actual.</p>
      <p>Achiziţia a avut loc în condiţiile în care IAG eşuase anterior în încercarea de a-şi dezvolta piaţa din America de Sud, după ce Curtea Supremă a statului Chile a respins propunerea unui parteneriat cu LATAM, comapanie aeriană cu sediul în Chile, considerată cea mai mare din America Latină şi American Airlines, a doua companie aeriană ca venituri din lume.</p>
      <p>Iniţial, brandul Air Europa va fi condus ca fiind o parte de sine stătătoare a Iberia. Cu timpul, însă, IAG va reduce numărul brandurilor care operează în Spania.</p>
    </article>
  </body>
</html>