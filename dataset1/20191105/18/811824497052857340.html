<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://androidportal.zoznam.sk/2019/11/co-slubil-to-aj-dodrzal-oneplus-aktualizuje-modely-6-a-6t-na-android-10/"/>
    <meta property="og:site_name" content="Android Portal"/>
    <meta property="article:published_time" content="2019-11-05T18:30:44+00:00"/>
    <meta property="og:title" content="Čo sľúbil, to aj dodržal: OnePlus aktualizuje modely 6 a 6T na Android 10!"/>
    <meta property="og:description" content="Spoločnosť OnePlus pripravila v krátkom čase ďalšiu aktualizáciu, ktorá povyšuje jej zariadenia na najnovšiu verziu operačného systému Android."/>
  </head>
  <body>
    <article>
      <h1>Čo sľúbil, to aj dodržal: OnePlus aktualizuje modely 6 a 6T na Android 10!</h1>
      <address><time datetime="2019-11-05T18:30:44+00:00">05 Nov 2019, 18:30</time> by <a rel="author" href="https://androidportal.zoznam.sk/author/menschik/" target="_blank">Lukáš Zachar</a></address>
      <p>
        <b>Spoločnosť OnePlus pripravila v krátkom čase ďalšiu aktualizáciu, ktorá povyšuje jej zariadenia na najnovšiu verziu operačného systému Android. <a href="https://www.techbyte.sk/2019/09/oneplus-7-a-7-pro-ziskavaju-velku-aktualizaciu-na-android-10/">Po tohtoročných modeloch</a> totiž prišli na rad aj tie minuloročné.</b>
      </p>
      <p>Na mysli máme samozrejme zariadenia <b>OnePlus 6</b> a <b>OnePlus 6T</b>. Príchod novej verzie operačného systému Android 10, ktorý je spojený s užívateľským prostredím <b>OxygenOS 10.0</b>, bol jasný už pred niekoľkými týždňami.</p>
      <p>Výrobca vtedy totižto spustil <b>otvorený beta program pre Android 10</b>, v rámci ktorého od zapojených užívateľov zbieral spätnú väzbu a ďalšie poznatky. Aktualizácia sa medzi kompatibilnými smartfónmi šíri od soboty, no len v obmedzenej miere.</p>
      <p>Rozsiahle šírenie aktualizácie začne v priebehu tohto týždňa, ako to vyplýva z informácií <a href="https://forums.oneplus.com/threads/oxygenos-10-0-for-the-oneplus-6-and-6t.1131882/">zverejnených na oficiálnom fóre výrobcu</a>.</p>
      <figure>
        <img src="https://www.techbyte.sk/wp-content/uploads/2018/10/oneplus-6t-1.jpg"/>
        <figcaption>OnePlus 6T</figcaption>
      </figure>
      <p><b>OxygenOS 10.0</b> prichádza s <b>vylepšeným vzhľadom</b> užívateľského prostredia a lepšou ochranou osobných údajov, <b>gestami</b> pre celú obrazovku, priestorom <b>Game Space</b>, kde sa budú združovať na jednom mieste všetky nainštalované hry alebo s tzv. kontextovými informáciami, ktoré sa zobrazia na domácej obrazovke v závislosti od miesta, času a súvisiacich udalostí.</p>
      <p>Dobrou správou je, že najnovšia verzia operačného systému Android neobíde ani smartfóny <b>OnePlus 5</b> a <b>OnePlus 5T</b>, ktoré boli predstavené v roku <b>2017</b>. Softvérová inovácia bude v prípade týchto modelov <a href="https://9to5google.com/2019/10/11/oneplus-6-android-10-update/">dostupná</a> až niekedy v druhom štvrťroku 2020.</p>
    </article>
  </body>
</html>