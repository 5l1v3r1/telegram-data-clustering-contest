<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/05/pixel-4-potrebbero-supportare-connessione-video-google-disabilitato-la-funzione-foto-678580/"/>
    <meta property="og:site_name" content="AndroidWorld"/>
    <meta property="article:published_time" content="2019-11-05T18:54:53+00:00"/>
    <meta property="og:title" content="I Pixel 4 potrebbero supportare una connessione video, ma Google ha disabilitato la funzione (foto)"/>
    <meta property="og:description" content="Con il rilascio di Android 10 alcuni utenti più smanettoni hanno potuto mettere le mani per la prima volta sulla..."/>
  </head>
  <body>
    <article>
      <h1>I Pixel 4 potrebbero supportare una connessione video, ma Google ha disabilitato la funzione (foto)</h1>
      <address><time datetime="2019-11-05T18:54:53+00:00">05 Nov 2019, 18:54</time> by <a rel="author" href="https://www.androidworld.it/author/rob-art7/" target="_blank">Roberto Artigiani</a></address>
      <p>Con il rilascio di <a href="https://www.androidworld.it/tag/android-10/">Android 10</a> alcuni utenti più smanettoni hanno potuto mettere le mani per la prima volta sulla <a href="https://www.androidworld.it/2019/05/27/guardate-bella-la-modalita-desktop-android-q-qualcuno-lha-abilitata-launcher-terze-parti-video-633734/">modalità</a> <a href="https://www.androidworld.it/2019/11/01/avete-un-oneplus-77t-essential-phone-potete-provare-la-modalita-desktop-android-10-foto-677453/">desktop</a> che, per quanto grezza, è comunque una novità che incuriosisce. La funzione infatti non è ufficialmente completata e presenta un’interfaccia basilare, <b>qualcosa di molto lontano da quello che <a href="https://www.androidworld.it/tag/samsung/">Samsung</a> ci ha abituato a vedere con <a href="https://www.androidworld.it/tag/samsung-dex/">DeX</a></b>.</p>
      <p>Il fatto che però sia presente aveva spinto alcuni a chiedersi se i nuovi <a href="https://www.androidworld.it/tag/google-pixel-4/">Pixel 4</a> avrebbero supportato una qualche connessione video, una caratteristica presente sui vecchi <a href="https://www.androidworld.it/tag/nexus-5/">Nexus 5</a>, ma che <b>da allora è stata rimossa e non si è più vista a bordo di un dispositivo “made by <a href="https://www.androidworld.it/tag/google/">Google</a>“</b>. La scoperta di oggi però getta una nuova luce su quello che si pensava fosse soltanto una pia illusione: nel codice sorgente di Android è stato trovato un chiaro riferimento al fatto che <b>la funzione del genere è disabilitata a livello software</b>.</p>
      <p>Come possono verificare <a href="https://android.googlesource.com/kernel/msm/+/184170bea097dec34b9871fc724dcac9b5989427%5E%21/#F0">qui</a> coloro che sono abituati a leggere il codice, il commit recita “Disable DP function”. Se da un lato è evidente la volontà di <b>impedire una connessione video via cavo attraverso la Display Port</b> non è il caso di saltare a conclusioni affrettate senza conoscere le motivazioni. Google infatti potrebbe aver valutato che la funzione non andava come desiderato oppure forse non era intenzionata a pagare ulteriori commissioni a <a href="https://www.androidworld.it/tag/qualcomm/">Qualcomm</a> per l’uso della porta proprietaria.</p>
      <p>In attesa che da Mountain View chiariscano la situazione non possiamo che sperare che si stia continuando a lavorare sulla modalità desktop e che <b>magari sul prossimo <a href="https://www.androidworld.it/tag/android-11/">Android 11</a> emerga in una forma meno embrionale</b>. E visto che sperare non costa nulla, speriamo anche che Google aggiunga la possibilità di connettere i prossimi Pixel 5 via cavo a un monitor.</p>
      <p>Via: <a href="https://www.androidpolice.com/2019/11/03/pixel-4-has-usb-video-output-disabled-in-software/">Android Police</a></p>
    </article>
  </body>
</html>