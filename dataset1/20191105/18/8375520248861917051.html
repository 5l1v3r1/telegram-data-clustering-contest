<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/hto-planuje-skasuvati-noviy-ukrajinskiy-pravopis-podrobici-637933.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T18:55:14+00:00"/>
    <meta property="og:title" content="Хто планує скасувати новий український правопис: подробиці"/>
    <meta property="og:description" content="Першим у провадженні ОАСК був позов мами семикласниці до Кабінету міністрів щодо оскарження Українського правопису в новій редакції"/>
  </head>
  <body>
    <article>
      <h1>Хто планує скасувати новий український правопис: подробиці</h1>
      <address>
        <time datetime="2019-11-05T18:55:14+00:00">05 Nov 2019, 18:55</time>
      </address>
      <h4>Першим у провадженні ОАСК був позов мами семикласниці до Кабінету міністрів щодо оскарження Українського правопису в новій редакції</h4>
      <p>Відразу дві справи щодо подальшої долі нового українського правопису об’єднані в одну. Судове засідання відбудеться 7 листопада.</p>
      <p>31 жовтня відбулося підготовче засідання Окружного адміністративного суду міста Києва у справі про визнання протиправної та недійсної постанови Кабміну № 437 від 22 травня 2019 року «Питання українського правопису», повідомляє <a href="https://www.kadrovik01.com.ua/news/3317-hto-koli-planu-skasuvati-noviy-ukranskiy-pravopis">Кадровик-01.</a></p>
      <p>На підставі ст. 172 КАСУ для процесуальної економії часу і єдності судової практики щодо спірних питань суд ухвалив рішення про об'єднання в одне провадження справ № 640/9824/19 та № 640/17064/19. Оскільки в них обох відповідачем виступає Кабмін, а позовні вимоги за своєю суттю у справах - однорідні.</p>
      <p>Відповідно до постанови суду, підготовче провадження закрите, <a href="https://glavcom.ua/country/society/administrativnij-sud-kijeva-rozgljane-zaboronu-novogo-ukrajinskogo-pravopisu-637177.html">розгляд справи по суті відбудеться 7 листопада.</a></p>
      <p>Як відомо, 22 травня на засіданні уряду Кабмін затвердив нову редакцію «Українського правопису». Першим у провадженні ОАСК був позов мами семикласниці до Кабінету міністрів щодо оскарження Українського правопису в новій редакції. На її думку, уряд діяв поза межами своїх повноважень і не врахував реального стану розвитку української мови, коли приймав зміни в правописі. Мати школярки переконана, що новий правопис ускладнить вивчення мови та її грамотне використання. У цій справі суд вже провів два підготовчих засідання.</p>
      <p>Друге провадження, а саме у справі № 640/17064/19, відкрито в ОАСК за позовом Громадської організації «Правова держава» до Кабінету міністрів щодо визнання незаконним та скасування постанови уряду від 22 травня № 437, яким було затверджено український правопис в новій редакції. Третьою особою визначено Міністерство освіти і науки.</p>
      <p>МОН додатково роз'яснило, що 3 червня 2019 року остаточний текст нової редакції Українського правопису був опублікований на офіційних сайтах Міністерства освіти і науки та Національної академії наук. З моменту публікації рекомендовано застосовувати норми і правила нової редакції правопису у всіх сферах суспільного життя, зокрема, в офіційно-діловому стилі мовлення.</p>
      <p>Нагадаємо, 11 вересня до Кабміну подали ще один <a href="https://glavcom.ua/news/nova-redakciya-ukrajinskogo-pravopisu-na-kabmin-znovu-podali-v-sud-624273.html">позов щодо скасування нової редакції українського правопису</a>.</p>
      <p>22 травня Кабінет міністрів <a href="https://glavcom.ua/news/uryad-shvaliv-noviy-ukrajinskiy-pravopis--595697.html">схвалив «Український правопис» у новій редакції</a>, розробленій Українською національною комісією з питань правопису. </p>
      <p>Як повідомлялося, 3 червня <a href="https://glavcom.ua/news/minosviti-opublikuvalo-finalni-zmini-u-pravopisi-598836.html">Міносвіти опублікувало фінальні зміни у правописі.</a></p>
      <blockquote><b>Читайте також матеріали:<br/></b><br/>   •  <b><a href="https://glavcom.ua/interviews/spivgolova-komisiji-z-pitan-pravopisu-maksim-striha-majemo-zminiti-konstituciyu-za-normami-pravopisu-599938.html">Максим Стріха: Маємо змінити Конституцію за нормами правопису<br/></a></b>    •  <b><a href="https://glavcom.ua/country/science/ukrajinskiy-pravopis-14-novih-pravil-yaki-varto-zapamyatati--596631.html">Український правопис. 14 нових правил, які варто запам’ятати<br/></a></b>    •  <b><a href="https://glavcom.ua/publications/bili-plyami-zakonu-pro-movu-chim-zdivuvav-oprilyudneniy-tekst-dokumentu-594173.html">Білі плями закону про мову. Чим здивував оприлюднений текст документа<br/></a></b>    •  <b><a href="https://glavcom.ua/country/science/movoznavec-irina-farion-cey-pravopis-katastrofa-vin-dlya-mene-ne-ukaz-598096.html">Мовознавець Ірина Фаріон: Цей правопис – катастрофа. Він для мене не указ</a></b></blockquote>
      <related>
        <a href="https://glavcom.ua/country/science/noviy-ukrajinskiy-pravopis-ne-pereviryatimut-na-zno-shche-pyat-rokiv-618201.html"/>
        <a href="https://glavcom.ua/country/society/farion-oburena-tim-yak-uhvalyuvavsya-noviy-pravopis-598935.html"/>
        <a href="https://glavcom.ua/country/society/vidoma-movonoznavicya-porivnyala-noviy-pravopis-z-kriminalnim-kodeksom-598930.html"/>
      </related>
    </article>
  </body>
</html>