<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-kosovo/118909-kurti-potrebna-nepristrasna-medjunarodna-istraga-o-smrti-deharija?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-05T18:10:04+00:00"/>
    <meta property="og:title" content="Kurti: Potrebna nepristrasna medjunarodna istraga o smrti Deharija"/>
    <meta property="og:description" content="Predsednik Samoopredeljenja Aljbin Kurti izjavio je danas da je u slučaju smrti aktiviste Astrita Deharija potrebna &quot;nezavisna, nepristrasna, profesionalna i medjunarodna istraga&quot;.Govoreći pred okupljenima na protesnom maršu, Kurti je rekao da je Dehariju pre tri godine učinjena nepravda.&quot;U ćeliji A3 zatvora u Prizrenu ubili su nedužnog čoveka. Forenzička veštačenja otkrila su da je testiran na 11 vrsta lekova, a Astrit se nije pokazao pozitivnim. Bio je potpuno zdrav&quot;, rekao je KurtiKurti je naveo da u to vreme o tome nisu govorili ni direktor zatvora, niti ministarstvo pravde, već je direktor prizrenske policije Nedžmi Krasnići prvi koji je rekao da je Astrit &quot;umro od predoziranja lekovima&quot;.&quot;Glavni tužilac Osnovnog tužilaštva u Prizrenu Sulj Hodža je rekao da je Astrit izvršio samoubistvo. To su radili tendenciozno. Izveštaj iz švajcarskog instituta je to praktično odbacio i doneo je nove činjenice&quot;, rekao je Kurti.Nekoliko hiljada gradjana i aktivista Samoopredeljenja danas je protestovalo ispred Vlade i Državnog…"/>
  </head>
  <body>
    <article>
      <h1>Kurti: Potrebna nepristrasna medjunarodna istraga o smrti Deharija</h1>
      <address>
        <time datetime="2019-11-05T18:10:04+00:00">05 Nov 2019, 18:10</time>
      </address>
      <slideshow>
        <figure>
          <img src="https://static.beta.rs/thumbs/2bf09892.556x371.jpg"/>
        </figure>
        <figure>
          <img src="https://static.beta.rs/thumbs/a3370617.556x371.jpg"/>
        </figure>
      </slideshow>
      <p><b>Predsednik Samoopredeljenja Aljbin Kurti izjavio je danas da je u slučaju smrti aktiviste Astrita Deharija potrebna "nezavisna, nepristrasna, profesionalna i medjunarodna istraga".</b><br/><br/>Govoreći pred okupljenima na protesnom maršu, Kurti je rekao da je Dehariju pre tri godine učinjena nepravda.<br/><br/>"U ćeliji A3 zatvora u Prizrenu ubili su nedužnog čoveka. Forenzička veštačenja otkrila su da je testiran na 11 vrsta lekova, a Astrit se nije pokazao pozitivnim. Bio je potpuno zdrav", rekao je Kurti<br/><br/>Kurti je naveo da u to vreme o tome nisu govorili ni direktor zatvora, niti ministarstvo pravde, već je direktor prizrenske policije Nedžmi Krasnići prvi koji je rekao da je Astrit "umro od predoziranja lekovima".<br/><br/>"Glavni tužilac Osnovnog tužilaštva u Prizrenu Sulj Hodža je rekao da je Astrit izvršio samoubistvo. To su radili tendenciozno. Izveštaj iz švajcarskog instituta je to praktično odbacio i doneo je nove činjenice", rekao je Kurti.<br/><br/>Nekoliko hiljada gradjana i aktivista Samoopredeljenja danas je protestovalo ispred Vlade i Državnog tužilaštva Kosova.<br/><br/>Švajcarski institut iz Lozane koji je angažovan na zahtev porodice Dehari je u detaljnom izveštaju ocenio da su "male šanse" da je reč o samoubistvu.<br/><br/>"Kao zaključak, hipoteza o samoubistvu Astrita Deharija ne deluje stvarno. Iz tog razloga okolnosti smrti, po našem mišljenju, navode na umešanost i intervenciju trećeg lica u fatalnom procesu", rečeno je u zaključcima izveštaja.<br/><br/>U medjuvremenu državni tužilac Aleksandar Ljumezi odlučio je da se predmet o smrti Astrita Deharija preuzme od Osnovnog tužilaštva u Prizrenu i preda na dalji postupak Specijalnom tužilaštvu Kosova.</p>
    </article>
  </body>
</html>