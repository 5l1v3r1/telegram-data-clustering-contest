<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/putin-uspokoil-n-malinov-za-blgarskite-vlasti-405966.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T18:04:54+00:00"/>
    <meta property="og:title" content="Путин успокоил Н. Малинов за българските власти"/>
    <meta property="og:description" content="&quot;Прояви търпение и разбиране към българските власти, те са подложени на огромен натиск&quot;, призовал руският държавен глава"/>
  </head>
  <body>
    <article>
      <h1>Путин успокоил Н. Малинов за българските власти</h1>
      <address><time datetime="2019-11-05T18:04:54+00:00">05 Nov 2019, 18:04</time> by <a rel="author">Редактори</a></address>
      <p>В петминутен личен разговор с руския президент Владимир Путин председателят на Движение "Русофили" Николай Малинов получил успокоение, а също и призив да прояви разбиране към действията на българските власти. "Прояви търпение и разбиране към българските власти, те са подложени на огромен натиск", казал държавният глава на Русия на Малинов.</p>
      <p>Николай Малинов бил учуден, че руският президент познава в детайли дейността на Движение "Русофили". Това сподели самият Малинов в интервю за предаването "Лице в лице" по бТВ.</p>
      <p>Вчера той получи орден "Дружба" лично от руския президент Владимир Путин на церемония в Кремъл. В България обаче Малинов има обвинение в шпионаж в полза на Русия.</p>
      <p>Той разказа, че е разговарял около пет минути с Путин. Разговорът имал три части - първо за дейността на движение "Русофили", втората - за отношенията с Русия, третата - за неговия арест.</p>
      <p>Малинов обясни, че е бил в Москва по покана на администрацията на президента Путин. И показа ордена, връчен му от руския държавен глава.</p>
      <p>Той обясни с какво се занимава организацията му - издава книги, организира фестивали. "Знаете за събора край "Копринка", нали? Тази година се събрахме 16 хиляди души по данни на полицията", каза той.</p>
      <p>Аз съм български патриот, не знам защо някой се е притеснявал, че ще емигрирам, каза той в ефира на БТВ в отговор на въпрос.</p>
      <p>Николай Малинов е със забрана да напуска страната във връзка с обвинение в шпионаж, което българската прокуратура му повдигна на 10 септември. Председателят на „Русофили“ бе в Москва с разрешение за пътуване в чужбина, постановено от съда.</p>
      <p>От прокуратурата съобщиха, че след сигнал от наблюдаващия прокурор от Специализираната прокуратура по досъдебното производство с обвиняемия Николай Малинов, главният прокурор Сотир Цацаров е отправил сигнал до Инспектората към Висшия съдебен съвет и административния ръководител на Специализирания наказателен съд за това, че съдия е разрешил на Малинов да напусне страната, при положение, че той има забрана за напускането на България. Всички тези факти обаче не притесняват самия Малинов.</p>
      <p>Няма как да развиваш връзки с приятелска държава и да си шпионин на приятелска държава, категоричен е лидерът на организацията.</p>
      <p>Той каза, че идва за участие в предаването директно от летището. Пътувал с руския превозвач "Аерофлот" - били чудесни, с прекрасна кухня. Останал в Москва три дни, защото за толкова получил разрешение да отсъства от страната. Заради това ограничение не успял да присъства на мероприятия в Русия, свързани с дейността на движение "Русофили".</p>
      <p>Николай Малинов разказа и за срещата си с ген. Леонид Решетников в Москва. Генералът го изкушил със сланина и ракия - научил се да я вари. Двамата били и на руска баня.</p>
      <p>Заради изкушенията на Решетников, когато Малинов отишъл да се изповяда, свещенникът му наложил тежка епитимия. Но бил причестен лично от руския патриарх Кирил в храма "Христос Спасител".</p>
      <p>Малинов се видял и с бизнесмена Константин Малофеев - почерпили се за ордена.</p>
    </article>
  </body>
</html>