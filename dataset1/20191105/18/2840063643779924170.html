<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/soldi/finanza/2019/11/05/milano-sale-ancora-bene-conti-intesa-sanpaolo_2O7bzuMFIPRiluvr529mGP.html"/>
    <meta property="og:site_name" content="Adnkronos"/>
    <meta property="article:published_time" content="2019-11-05T18:15:00+00:00"/>
    <meta property="og:title" content="Milano sale ancora, bene i conti di Intesa Sanpaolo"/>
    <meta property="og:description" content="Nuova giornata positiva per l’azionario europeo che si conferma ai massimi da quattro anni grazie alle nuove indicazioni arrivate dai colloqui Usa-Cina. Secondo le indiscrezioni riportate dal Financial Times, le autorità statunitensi starebbero valutando la possibilità di rimuovere i dazi del 15% su 112 miliardi di prodotti cinesi per aumentare le possibilità di un accordo."/>
  </head>
  <body>
    <article>
      <h1>Milano sale ancora, bene i conti di Intesa Sanpaolo</h1>
      <address>
        <time datetime="2019-11-05T18:15:00+00:00">05 Nov 2019, 18:15</time>
      </address>
      <p>Nuova giornata positiva per l’azionario europeo che si conferma ai massimi da quattro anni grazie alle nuove indicazioni arrivate dai colloqui Usa-Cina. Secondo le indiscrezioni riportate dal Financial Times, le autorità statunitensi starebbero valutando la possibilità di rimuovere i dazi del 15% su 112 miliardi di prodotti cinesi per aumentare le possibilità di un accordo.</p>
      <p>Protagonista della seduta sul Ftse Mib, che ha terminato in rialzo dello 0,23% a 23.364,82 punti, è stata <a href="https://www.money.it/+Intesa-Sanpaolo-47+"><b>Intesa Sanpaolo</b> </a>(+1,47%) nel giorno dei numeri trimestrali. Tra luglio e settembre la banca ha messo a segno un utile netto di 1,044 miliardi di euro, +25% rispetto al pari periodo del 2018. A sostenere la crescita dell’ultima riga di conto economico è stata l’attività di trading, che ha controbilanciato la debolezza della componente interessi netti. Nei primi nove mesi, il risultato netto si è attestato a 3,31 miliardi (da 3,01 miliardi), pari all’82% di quello registrato in tutto il 2018.</p>
      <p>“L’utile netto dei primi nove mesi dell’anno, pari a 3,31 miliardi di euro, è il miglior risultato per i primi nove mesi dal 2008 grazie a una solida performance nelle attività core”, ha commentato Carlo Messina, Amministratore Delegato della società. “Anche nell’ultimo dei tre trimestri -prosegue il manager- i risultati sono ottimi: è il miglior terzo trimestre dal 2007 per utile netto, mentre le commissioni sono le migliori di sempre per un terzo trimestre”.</p>
      <p>Nel comparto bancario, giornata di conti anche per FinecoBank (+1,17%) che, nei nove mesi, ha visto i ricavi salire del 5,2% a 489 milioni di euro. In particolare evidenza il giro d’affari dell’area Investing (+14,3% a/a), che ha registrato commissioni di gestione in crescita del 12,1% annuo grazie al contributo di Fineco Asset Management (pienamente operativa da luglio 2018), alla maggiore incidenza dei “Guided Products and Services” e al continuo miglioramento della produttività della Rete. Meglio del previsto l’utile netto, che, passato in un anno da 53,6 a 60,8 milioni (+13,3%), è risultato quasi di due punti percentuali maggiore delle stime. Azimut (+3,45%) guarda tutti dopo aver annunciato di aver chiuso i primi nove mesi e il terzo trimestre con un utile netto in aumento rispettivamente del 120 e del 92 per cento.</p>
      <p>Nonostante l’Opec abbia ridotto le stime sulla crescita della domanda nel medio termine, il comparto energetico ha continuato a capitalizzare l’entusiasmo scatenato dall'annuncio dell'Ipo di Saudi Aramco: Eni ha terminato con un +1,6%, Tenaris ha registrato un +1,79% e Saipem un +3,29%. Quest’ultima, secondo i ben informati, potrebbe mettere in campo una riorganizzazione societaria che passerebbe dallo scorporo della attività nella perforazione. Segno più anche per il future sul Brent, in aumento dell’1,11% a 62,28 dollari il barile.</p>
      <p>La performance peggiore sul paniere delle blue chip è appannaggio, e c’era da aspettarselo dopo i nuovi massimi storici fatti segnare ieri, delle azioni Ferrari (-2,66%). (in collaborazione con <a href="https://www.money.it/">money.it</a>)</p>
    </article>
  </body>
</html>