<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/kriminalni/nechuvan-ekshn-revniv-shumenets-prostrelya-zhena-si-v-kolata-na-sseda-im-prosledil-ya-s-gps_news706290.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-05T18:20:00+00:00"/>
    <meta property="og:title" content="Нечуван екшън! Ревнив шуменец простреля жена си в колата на съседа им, проследил я с GPS"/>
    <meta property="og:description" content="Насилникът системно тормозел жена му преди да се разведат, а после я следял къде и с кого ходи"/>
  </head>
  <body>
    <article>
      <h1>Нечуван екшън! Ревнив шуменец простреля жена си в колата на съседа им, проследил я с GPS</h1>
      <h2>Насилникът системно тормозел жена му преди да се разведат, а после я следял къде и с кого ходи</h2>
      <address>
        <time datetime="2019-11-05T18:20:00+00:00">05 Nov 2019, 18:20</time>
      </address>
      <p>https://blitz.bg/kriminalni/nechuvan-ekshn-revniv-shumenets-prostrelya-zhena-si-v-kolata-na-sseda-im-prosledil-ya-s-gps_news706290.html Blitz.bg</p>
      <figure>
        <img src="https://static.blitz.bg/documents/thumbnails/730/201801/1514984725-1514977326-vpppaaa.jpg"/>
        <figcaption>Снимката е илюстративна, Източник: Георги КОЛЕВ, БЛИЦ</figcaption>
      </figure>
      <p><b>31-годишният Нилгин А. е предаден на съд от Окръжната прокуратура в Шумен за извършени четири престъпления, като най-тежкото от тях е опитът да убие съпругата си при условията на домашно насилие – престъпление по член 116, ал. 1, т. 6а и 9, във връзка с член 115 и член 18, ал. 1 от НК. Това съобщиха от Апелативна прокуратура – Варна.</b><br/><br/>Той ще отговаря и за хулиганство при управление на МПС, за закана с убийство и за държане на огнестрелно оръжие – преправен газов револвер без надлежно разрешение. <br/><br/>Подсъдимият вече е преведен в ловешкия затвор, където ще дочака началото на съдебния процес, който предстои да бъде насрочен в Шуменския окръжен съд.<br/><br/>Нилгин и пострадалата имали три деца. Съвместното им съжителство  било съпътствано от системно физическо и психическо насилие спрямо съпругата му. <br/><br/>31-годишният мъж й забранявал да работи. Държал я в пълна изолация и икономическа зависимост. Разрешавал й да се среща само с най-близкия семеен кръг. <br/><br/>След системна употреба на алкохол Нилгин проявявал чувство на ревност и демонстрирал безгранична доминация в семейните отношения. <br/><br/>Съпругата напускала заедно с трите деца неколкократно дома  на домашния насилник, връщала се при родителите си и след молби от страна на Нилгин отново се завръщала при него.  <br/><br/>На 31 май 2018 г. жената се изнесла окончателно от семейното жилище и заживяла при родителите си. На 14 февруари тази година двамата се развели по взаимно съгласие, а родителските права били предоставени на майката. <br/><br/>През май и април тази година подсъдимият започнал да следи бившата си съпруга, която пътувала до и от работа със свой съсед. На 14 май Нилгин купил GPS-устройство за проследяване. Два дни по-късно той го монтирал през нощта под колата на съседа, за да може да знае във всеки момент къде се намира МПС-то. <br/><br/>На 20 май Нилгин се срещнал с бившата си съпруга. Поискал отново да се съберат. Направил опит насила да я качи в колата си. Същия ден купил газ-сигнален револвер, който повредил при опит да го манипулира. На следващия ден купил газов револвер. Успял да го преправи и да произведе пробен изстрел. <br/><br/>На 22 май тази година подсъдимият предприел преследване на автомобила, управляван от съседа, в който пътувала и бившата му жена. Препречил пътя на колата, за което бил подаден сигнал до спешния телефон 112. <br/><br/>За да преустанови действията на бившия си мъж, жената слязла от колата и отишла до автомобила на Нилгин. <br/><br/>Тогава той произвел три изстрела към главата й. Жената паднала на земята. Съседът отишъл да й помогне. Тогава Нилгин започнал да го псува и го заплашил с убийство. <br/><br/>Произвел още един изстрел и потеглил с колата си. След като излязъл от Шумен, изхвърлил оръжието и боеприпасите. Предал се в полицията в Разград.<br/><br/><b>ОЧАКВАЙТЕ ПОДРОБНОСТИ В БЛИЦ!</b></p>
    </article>
  </body>
</html>