<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76253-14rocne-dievca-navrhlo-ako-zvysit-bezpecnost-aut-Dostala-za-to-25tisic-dolarov"/>
    <meta property="og:site_name" content="REFRESHER"/>
    <meta property="article:published_time" content="2019-11-05T18:11:00+00:00"/>
    <meta property="og:title" content="14-ročné dievča navrhlo, ako zvýšiť bezpečnosť áut. Dostala za to 25-tisíc dolárov"/>
    <meta property="og:description" content="Jednoduchý nápad ale zrejme nie je úplne originálny. Problém slepých uhlov automobilky riešia už roky."/>
  </head>
  <body>
    <article>
      <h1>14-ročné dievča navrhlo, ako zvýšiť bezpečnosť áut. Dostala za to 25-tisíc dolárov</h1>
      <address><time datetime="2019-11-05T18:11:00+00:00">05 Nov 2019, 18:11</time> by <a rel="author">Matej Krajčovič</a></address>
      <p>
        <b>Jednoduchý nápad ale zrejme nie je úplne originálny. Problém slepých uhlov automobilky riešia už roky.</b>
      </p>
      <p>14-ročná americká tínedžerka <b>Alaina Gasslerová </b>pravdepodobne ešte nemá ani vodičák, no dokázala vymyslieť jednoduché zariadenie, ktoré môže <b>výrazne zvýšiť bezpečnosť osobných automobilov</b>, <a href="https://www.engadget.com/2019/11/04/teenager-solves-blind-spots/">píše Engadget</a>. </p>
      <p>Jedným z problémov pre vodičov je takzvaný <b>slepý uhol</b>, teda časť cesty, ktorú pri jazde a najmä na križovatkách jednoducho nevidia kvôli konštrukcii svojho auta. </p>
      <related>
        <a href="https://refresher.sk/37831-Sokujuci-crash-test-poukazuje-na-diametralne-odlisnu-bezpecnost-vozidiel-na-jednotlivych-trhoch-sveta"/>
      </related>
      <p>V tomto prípade sa Alaina zamerala na <i>tzv. A stĺpik -</i> časť medz<b>i čelným sklom a oknom na dverách spolujazdca</b>. Ten musí byť dostatočne hrubý na to, aby ochránil posádku aj pri prevrátení auta na strechu alebo akomkoľvek inom náraze. Väčšia šírka však zakrýva väčšiu časť cesty pri pohľade šikmo.</p>
      <figure>
        <iframe src="https://www.youtube.com/embed/HxlNkIwqGb4" width="700" height="393" data-service="Youtube" scrolling="no"/>
      </figure>
      <p>Dievčina použila lacnú webkameru a bežný projektor, ktorý tento obraz jednoducho <b>premieta priamo na konkrétny stĺpik</b>. Stačilo dobre trafiť šírku záberu kamery a veľkosť premietaného obrazu, aby bol výsledok prakticky dokonalý, ako môžeš vidieť na videu.</p>
      <p>Vďaka pozornosti médií má <a href="https://www.youtube.com/watch?v=HxlNkIwqGb4">video na neznámom YouTube kanáli</a> už viac než 1,25 milióna zhliadnutí.</p>
      <p>Projektor navyše clonia časti vyrobené na 3D tlačiarni, takže obraz by mal prenikať naozaj len na stĺpik a neodrážať sa v oknách alebo slnečnej clone.</p>
      <figure>
        <iframe src="https://www.youtube.com/embed/oC6R1RKt1RY" width="700" height="393" data-service="Youtube" scrolling="no"/>
      </figure>
      <p>Alaina Gasslerová s prehľadom porazila projekty ostatných detí a vyhrala hlavnú cenu na inžinierskej súťaži pre stredoškolákov, ktorej súčasťou bola aj <b>odmena vo výške 25-tisíc dolárov. </b>Nápad vraj dostala počas jazdy so svojou mamou, ktorá mala s výhľadom týmto smerom problémy.</p>
      <p>Jej riešenie by sme veľmi skoro mohli vidieť aj v bežne predávaných automobiloch. Samozrejme, automobilky sa už tento problém snažili riešiť aj v minulosti. <a href="https://www.cnet.com/roadshow/news/continental-see-through-a-pillars-cameras-oled/">Continental sem napríklad skúšal umiestniť displeje</a> ešte v roku 2018 a <b>Volvo </b>zas v roku 2001 predstavilo <b>koncept</b> <b>SCC</b>, ktorý mal v A-stĺpikoch sériu malých okienok.</p>
      <figure>
        <img src="https://i.refresher.sk/public/matejkrajcovic/5.jpeg"/>
        <figcaption>
          <cite>https://www.media.volvocars.com/global/en-gb/media/photos/6963</cite>
        </figcaption>
      </figure>
      <p>Z tohto konceptu sa v roku 2006 narodilo <b>Volvo C30, </b>na ňom sme ale už nič podobné nevideli. Je možné, že konštrukcia nebola dostatočne pevná.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/76113-V-Cine-zneuzivaju-zive-psy-a-prasata-ako-figuriny-pri-crash-testoch-detskych-autosedaciek"/>
        <a href="https://refresher.sk/69587-Drogove-testy-slovenskych-policajtov-by-mohli-odhalit-marihuanu-aj-3-dni-po-poziti"/>
        <a href="https://refresher.sk/54087-Zmente-si-hesla-vyzval-Twitter-vsech-330-milionu-uzivatelu-Muze-za-to-vazna-bezpecnostni-chyba"/>
        <a href="https://refresher.sk/48356-Twitter-pripravuje-nova-bezpecnostni-pravidla-Uz-brzy-neprojdou-zadne-pomstychtive-fotky-nahych-expartneru"/>
        <a href="https://refresher.sk/63538-Spolecnost-Huawei-bude-zalovat-vladu-USA-za-to-ze-zakazala-uzivani-jejich-vyrobku"/>
        <a href="https://refresher.sk/35937-Davajte-si-pozor-na-hesla-od-uctov-ktore-si-ukladate-v-prehliadaci-Mozete-o-ne-prist"/>
        <a href="https://refresher.sk/76243-BMW-M2-CS-je-este-ostrejsie-male-kupe-Dostalo-450-koni-a-vela-karbonovych-doplnkov"/>
        <a href="https://refresher.sk/76084-Ceski-policajti-dostali-5-luxusnych-limuzin-Kde-budu-hybridne-bavoraky-hliadkovat"/>
      </related>
    </article>
  </body>
</html>