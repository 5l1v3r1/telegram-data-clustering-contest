<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425135/as-stamathsoyn-pia-kapoioi-na-barane-myges"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T18:05:01+00:00"/>
    <meta property="og:title" content="Ας σταματήσουν πια κάποιοι να βαράνε μύγες…"/>
    <meta property="og:description" content="Κι εκεί που κάποιοι περνούσαν την ώρα τους βαρώντας μύγες και πίστευαν πως το πρωτάθλημα της Α’ Κατηγορίας θα το διεκδικούσαν απλώς (χωρίς να σχολιάσω περαιτέρω) ο Ηρακλής Μαριτσών με τον ΑΟ Πυλίου, άντε και το πολύ κι ο Άρης με τον ΑΕΡΑ, μπήκαν …σφήνα ο Απόλλων Καλυθιών με τον Αστέρα Παστίδας."/>
  </head>
  <body>
    <article>
      <h1>Ας σταματήσουν πια κάποιοι να βαράνε μύγες…</h1>
      <address>
        <time datetime="2019-11-05T18:05:01+00:00">05 Nov 2019, 18:05</time>
      </address>
      <p>
        <b>Κι εκεί που κάποιοι περνούσαν την ώρα τους βαρώντας μύγες και πίστευαν πως το πρωτάθλημα της Α’ Κατηγορίας θα το διεκδικούσαν απλώς (χωρίς να σχολιάσω περαιτέρω) ο Ηρακλής Μαριτσών με τον ΑΟ Πυλίου, άντε και το πολύ κι ο Άρης με τον ΑΕΡΑ, μπήκαν …σφήνα ο Απόλλων Καλυθιών με τον Αστέρα Παστίδας.</b>
      </p>
      <p>Με βάση το πώς έχουν κυλήσει οι αγωνιστικές έως τώρα, βγαίνει ευκόλως το συμπέρασμα ότι αυτή η διοργάνωση θα είναι απίστευτα συναρπαστική στο κομμάτι κατάκτησης του τίτλου.</p>
      <p>Αυτό δηλαδή που ζήσαμε πρόπερσι με τη «μάχη» ανάμεσα σε Φοίβο και Άρη δεν θα είναι τίποτα μπροστά σ’ αυτό που θα συμβεί φέτος.</p>
      <p>Σιγά ρε μεγάλε, και τον καφέ θα μας λες σε λίγο άμα λάχει, θα σκεφτεί κάποιος διαβάζοντας τις παραπάνω αράδες, αλλά κάτι ξέρουμε κι εμείς από το τοπικό τόσα χρόνια που το φάγαμε στη μάπα, με την καλή έννοια, για να μη δημιουργηθούν άστοχοι συνειρμοί.</p>
      <p>Σε κάθε περίπτωση οι ομάδες από τα Μαριτσά και το Πυλί παραμένουν κατ’ εμέ τα φαβορί, όχι όμως ότι στο τέλος θα μείνουν οι δυο τους να τα… πουν για το πρωτάθλημα. Και μην αρχίσουν τώρα τα σχόλια για την πεντάρα του ΑΕΡΑ στον Απόλλωνα…</p>
      <p>Ας μην ξεχνάμε πρόπερσι πόσο κέρδισε ο Άρης στον Αρχάγγελο τον Φοίβο και ποιος τελικώς πήρε το πρωτάθλημα. Η μάχη της κορυφής σε κάθε διοργάνωση είναι ό, τι πουλάει κι αυτό αναμένεται το επόμενο διάστημα να σπάσει τα …ταμεία, που λέμε.</p>
      <p>Επιπλέον, και για τους φίλους του στοιχήματος είναι καλύτερα, έτσι για την αγωνία ως το τέλος και τη μάχη προς το τελικό σημείο, τη χασούρα ή το κέρδος. Κι επειδή βιάζονται να βγάλουν συμπέρασμα κάποιοι, αρκεί να πω ότι ασφαλώς και στο τοπικό «Απαγορεύεται το στοιχηματίζειν…», η χαρά όμως του λόγου και της φωνής την ώρα του αγώνα, όπως στον ιππόδρομο, εκεί όπου οι βασιλείς τα «σπρώχνανε» χοντρά, έχει άλλη χάρη…</p>
      <p>Το επιμύθιο λοιπόν είναι το ακόλουθο: το μόνο σίγουρο είναι ότι στο πρωτάθλημα της Α’ Κατηγορίας, τουλάχιστον όσον αφορά τους αγώνες για την κατάκτηση του τίτλου, δεν θα βαρεθούμε, όλα τ’ άλλα είναι κάτι σαν πασατέμπο, μπας και περάσει η ρημάδα η ώρα…</p>
      <p>
        <b>ΤΣΑΜΠΙΚΟΣ ΠΑΤΣΑΪΣ</b>
      </p>
    </article>
  </body>
</html>