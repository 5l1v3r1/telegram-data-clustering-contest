<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/z-firmy-v-lubech-opet-vytekla-zatim-neznama-latka-do-drnoveho-potoka-20191105.html"/>
    <meta property="og:site_name" content="Deník.cz"/>
    <meta property="article:published_time" content="2019-11-05T18:19:00+00:00"/>
    <meta property="og:title" content="Další znečištění. Z firmy v Lubech opět vytekla neznámá látka do Drnového potoka"/>
    <meta property="og:description" content="Z firmy Holz Schiller v Lubech opět vytekla v pondělí odpoledne do Drnového potoka neznámá látka."/>
  </head>
  <body>
    <article>
      <h1>Další znečištění. Z firmy v Lubech opět vytekla neznámá látka do Drnového potoka</h1>
      <address><time datetime="2019-11-05T18:19:00+00:00">05 Nov 2019, 18:19</time> by <a rel="author">Daniela Loudová</a></address>
      <p>Jde již o druhou událost spojenou s touto firmou během jednoho měsíce. V říjnu z ní vytekla vysoce toxická látka, tentokrát by ale mělo jít o látku ropného původu. Na výsledky se ještě čeká.</p>
      <p>Na místo ihned po ohlášení vyjeli pracovníci z odboru životního prostředí klatovské radnice. „Dostali jsme oznámení, že na vodě potoka jsou vidět mastné fleky, že to vytéká opět z výpusti z firmy Holz Schiller. Jeli jsme na místo a kvůli stádiu znečištění museli zasahovat hasiči, kteří položili norné stěny. Na místě byly odebrány vzorky, ale zatím nemáme výsledky odběrů. Neměla by to být jedovatá látka jako minule, pravděpodobně látka ropného charakteru,“ sdělil vedoucí odboru životního prostředí v Klatovech Libor Hošek.</p>
      <p>Hasiči instalovali tři norné stěny a pomocí speciálního sorbentu na sběr ropných produktů z vodní hladiny látku jímali. Na místo byla rovněž povolána laboratoř Třemošná, která odebrala vzorky k expertize.</p>
      <p>Případem se zabývá i policie. „Případ prověřují policisté z oddělení hospodářské kriminality, kteří zahájili úkony trestního řízení pro podezření ze spáchání přečinu poškození a ohrožení životního prostředí z nedbalosti. Policisté dále zjišťují rozsah znečištění vodního toku a případné škody,“ sdělila klatovská policejní mluvčí Dana Ladmanová.</p>
      <figure>
        <img src="https://g.denik.cz/21/2c/do-drnoveho-potoka-v-klatovech-uniklo-velmi-nebezpecne-moridlo-zabilo-ryby-01_denik-150-3x2.jpg"/>
      </figure>
      <aside>
        <a href="https://klatovsky.denik.cz/zpravy_region/nebezpecna-latka-zamorila-drnovy-potok-v-klatovech-hynou-ryby-20191009.html">Nebezpečná látka zamořila Drnový potok v Klatovech, hynou ryby Přečíst článek ›</a>
      </aside>
    </article>
  </body>
</html>