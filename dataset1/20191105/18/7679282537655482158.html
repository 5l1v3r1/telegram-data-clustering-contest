<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-manu-bhaker-won-gold-medal-in-14th-asian-shooting-championship-2833934.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-05T18:14:18+00:00"/>
    <meta property="og:title" content="निशानेबाजी: मनु भाकेर ने एशियाई चैम्पियनशिप में जीता स्वर्ण पदक"/>
    <meta property="og:description" content="भारत की निशानेबाज मनु भाकेर ने दोहा में जारी 14वें एशियाई चैम्पियनशिप में महिलाओं की 10 मीटर एयर पिस्टर स्पर्धा में स्वर्ण पदक अपने नाम कर लिया। भाकेर से पहले इसी स्पर्धा में दीपक कुमार ने कांस्य पदक..."/>
  </head>
  <body>
    <article>
      <h1>निशानेबाजी: मनु भाकेर ने एशियाई चैम्पियनशिप में जीता स्वर्ण पदक</h1>
      <address><time datetime="2019-11-05T18:14:18+00:00">05 Nov 2019, 18:14</time> by <a rel="author">आईएएनएस।, दोहा।</a></address>
      <p>भारत की निशानेबाज मनु भाकेर ने दोहा में जारी 14वें एशियाई चैम्पियनशिप में महिलाओं की 10 मीटर एयर पिस्टर स्पर्धा में स्वर्ण पदक अपने नाम कर लिया। भाकेर से पहले इसी स्पर्धा में दीपक कुमार ने कांस्य पदक जीतने के साथ ही टोक्यो ओलंपिक का टिकट हासिल किया। भारतीय खेल प्राधिकरण (साई) ने अपने आधिकारिक ट्विटर पर इसकी जानकारी दी। भाकेर ने फाइनल्स में 244.3 के स्कोर के साथ पहले स्थान पर रहते हुए स्वर्ण पदक अपने नाम किया। चैंपियनशिप में भारत का यह पहला स्वर्ण पदक है। मनु पहले ही टोक्यो ओलंपिक-2020 कोटा हासिल कर चुकी हैं। </p>
      <figure>
        <iframe data-src="https://twitter.com/Media_SAI/status/1191711510445223936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>चीन की क्यिान वांग ने 242.8 स्कोर के साथ रजत और वांग की हमवतन रेनक्सिन जियांग ने 220.2 स्कोर के साथ इस स्पर्धा का कांस्य पदक हासिल किया। भारत की यशस्वणी सिंह देशवाल ने इसी स्पर्धा में 157.4 के स्कोर के साथ छठा स्थान हासिल किया। 17 साल की युवा निशानेबाज मनु ने इस साल मई में जर्मनी के म्युनिख में हुए विश्व कप निशानेबाजी टूनार्मेंट में महिलाओं की 10 मीटर एयर पिस्टल स्पर्धा में चौथे स्थान पर रहते हुए टोक्यो ओलंपिक का कोटा हासिल किया था। वहीं, वाणीकपूर और मनीषा कीर की जोड़ी ने चैंपियनशिप के मिश्रित टीम स्पधार् में स्वर्ण पदक पर कब्जा जमाया। भारतीय जोड़ी ने फाइनल में चीनी जोड़ी को 34-29 से स्वर्ण पदक अपने नाम किया। </p>
      <figure>
        <iframe data-src="https://twitter.com/KirenRijiju/status/1191716496260530176?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>इससे पहले दीपक ने मंगलवार को ही पुरुषों की 10 मीटर एयर राइफल स्पर्धा का कांस्य पदक अपने नाम करने के साथ ही 2020 में होने वाले खेलों महाकुंभ के लिए क्वालीफाई किया। भारतीय निशानेबाजों द्वारा हासिल किया गया यह 10वां ओलम्पिक कोटा है। अब तक निशानेबाजी (राइफल एवं पिस्टल स्पर्धा) में एशियाई देशों में चीन ने सबसे अधिक 25 ओलम्पिक कोटे अपने नाम किए हैं। 32 वर्षीय दीपक ने अपने जन्मदिन को यादगार बनाते हुए दमदार प्रदर्शन किया। उन्होंने क्वालीफिकेशन में कुल 626.8 अंक हासिल किए और तीसरे पायदान पर रहते हुए फाइनल में जगह बनाई। फाइनल में भी भारतीय खिलाड़ी का प्रदर्शन अच्छा रहा और उसने कांस्य पदक जीता।</p>
      <h3>Read Also: <a href="https://www.livehindustan.com/sports/story-indian-shooter-deepak-kumar-wins-bronze-medal-in-14th-asian-championship-bags-tokyo-olympics-quota-2833598.html">निशानेबाजी : दीपक कुमार ने कांस्य पदक के साथ कटाया टोक्यो ओलम्पिक का टिकट</a></h3>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>