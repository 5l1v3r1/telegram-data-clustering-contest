<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/gricenko-pro-donbas-na-ce-ne-mozhna-reaguvati-v-rezhimi-odnoklitinnogo-organizmu-novini-ukrajini-50051801.html"/>
    <meta property="og:site_name" content="НВ"/>
    <meta property="article:published_time" content="2019-11-05T18:56:00+00:00"/>
    <meta property="og:title" content="Гриценко про розведення військ на Донбасі: На це не можна реагувати в режимі одноклітинного організму"/>
    <meta property="og:description" content="Екскандидат у президенти України Анатолій Гриценко у ефірі Радіо НВ прокоментував розведення військ на Донбасі."/>
  </head>
  <body>
    <article>
      <h1>Гриценко про розведення військ на Донбасі: На це не можна реагувати в режимі одноклітинного організму</h1>
      <h2>Екскандидат у президенти України Анатолій Гриценко у ефірі Радіо НВ прокоментував розведення військ на Донбасі.</h2>
      <address>
        <time datetime="2019-11-05T18:56:00+00:00">05 Nov 2019, 18:56</time>
      </address>
      <p>«Не знаю, чи граєте ви в шахи, але не можна робити таки одноходовки, реагувати в режимі одноклітинного організму — амеби звичайної чи інфузорії туфельки. Треба дивитися на два-три кроки вперед», — зауважив Гриценко.</p>
      <p>За його словами, наразі розведення військ на Донбасі — це тільки передумова для проведення Нормандського формату. Проте треба бачити, чим завершиться ця зустріч.</p>
      <p>«Я не бачу варіанту вирішення проблеми так, як це влаштувало би Україну й українців. Я бачу інше: якщо у Парижі відбудеться ця зустріч, а це ще не факт, то Зеленський буде сидіти один проти трьох — Меркель, Макрона і Путіна. Тому що в одних є бажання забути про України, а у Путіна „впихнути“ це ОРДЛО в Україну», — зазначив Гриценко.</p>
      <p>Як наголосив політик, Зеленському не варто прискорювати зустріч Нормандської четвірки, а також погоджуватися на умови президента РФ Володимира Путіна.</p>
      <p>У п’ятницю, 1 листопада, в Луганській області на ділянці № 2 в районі Золотого завершився етап <a href="https://nv.ua/ukr/ukraine/events/u-zolotomu-zavershilosya-rozvedennya-sil-novini-ukrajini-50051162.html">розведення сил й засобів з обох сторін</a>.</p>
      <p>29 жовтня <a href="https://nv.ua/ukr/ukraine/events/u-zolotomu-pochalosya-rozvedennya-sil-novini-ukrajini-50050374.html">в Золотому Луганської області стартувало розведення сил й засобів, яке потім продовжиться в Петрівському.</a></p>
      <p>Штаб ООС спочатку відмовився це підтвердити, опублікувавши повідомлення про обстріл в цьому районі.</p>
      <p>Однак пізніше <a href="https://nv.ua/ukr/ukraine/events/shtab-oos-pidtverdiv-pochatok-rozvedennya-sil-u-zolotomu-novini-ukrajini-50050409.html">офіційно заявив про початок «дзеркального» розведення сил й засобів у Золотому</a>. У штабі додали, що обстріл, про який повідомлялося напередодні, відбувся поза зоною розведення сил й засобів.</p>
      <p>Проти відведення сил виступили добровольці і ветерани АТО/ООС, вони організували цілодобове чергування на блокпостах, з метою не допустити розведення.</p>
      <p>Однак, 31 жовтня в МВС заявили, що <a href="https://nv.ua/ukr/ukraine/events/rozvedennya-v-zolotomu-troyan-zayaviv-shcho-zalishilosya-desyat-veteraniv-50050972.html">більша частина ветеранів, які виступали проти розведення, вже покинула Золоте.</a></p>
      <p>Далі розведення <a href="https://nv.ua/ukr/ukraine/politics/rozvedennya-sil-na-donbasi-u-petrivskomu-vidkladayetsya-novini-ukrajini-50051074.html">повинно початися в Петрівському, однак, через обстріли бойовиків його відклали.</a></p>
      <p>РФ назвала умовою проведення зустрічі нормандської четвірки розведення сил і засобів на Донбасі (в першу чергу — Золоте і Петрівське). Раніше через обстріли бойовиків процес розведення неодноразово зривався.</p>
    </article>
  </body>
</html>