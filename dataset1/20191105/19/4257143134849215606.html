<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/05/vilagszerte-a-legmelegebb-oktober-volt-az-idei"/>
    <meta property="og:site_name" content="infostart"/>
    <meta property="article:published_time" content="2019-11-05T19:17:00+00:00"/>
    <meta property="og:title" content="Világszerte a legmelegebb október volt az idei"/>
    <meta property="og:description" content="Az iparosodás előtti időszakhoz képest már több mint egy Celsius-fokkal magasabb az átlaghőmérséklet - ez előrevetíthet valamit abból, amilyen felmelegedés előttünk áll."/>
  </head>
  <body>
    <article>
      <h1>Világszerte a legmelegebb október volt az idei</h1>
      <address><time datetime="2019-11-05T19:17:00+00:00">05 Nov 2019, 19:17</time> by <a rel="author">Infostart / MTI</a></address>
      <h3>Az iparosodás előtti időszakhoz képest már több mint egy Celsius-fokkal magasabb az átlaghőmérséklet.</h3>
      <p>A valaha mért legmelegebb október hónap volt a világon 2019 októbere - jelentette be kedden a Copernicus európai kutatóintézet.</p>
      <p>A légszennyezéssel, üvegházhatással és klímaváltozással foglalkozó intézet adatai szerint októberben 0,69 Celsius-fokkal volt melegebb átlagosan az 1981-2000 közötti időszak átlaghőmérsékleténél, ami</p>
      <blockquote>1,2 Celsius-fokkal magasabb, mint az iparosodás előtti időszakban.</blockquote>
      <p>2019 októberében 0,01 Celsius-fokkal haladta meg az átlaghőmérséklet az előző legmagasabb - 2015-ban mért - októberi átlaghőmérsékletet.</p>
      <p>Ötödször fordult elő idén, hogy rekordot döntött egy adott hónap átlaghőmérséklete - írták közleményükben a kutatók.</p>
      <p>2019 júniusában, júliusában és szeptemberében mértek rekord magas átlaghőmérsékletet az adott hónapra, augusztus a második legmelegebb augusztus volt a világon a feljegyzések kezdete óta - emlékeztettek a szakemberek.</p>
      <p>A Copernicus adatai szerint különösen meleg volt októberben az Északi-sark térségének nagy részén és Európa egyes térségeiben. Az Egyesült Államokban és Kanadában azonban az átlagos alatti hőmérsékleteket jegyeztek fel.</p>
      <p>
        <i>Nyitókép: Pxhere</i>
      </p>
    </article>
  </body>
</html>