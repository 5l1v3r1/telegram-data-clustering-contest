<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/05/ujabb-fejlemeny-az-uzvolgyi-katonatemeto-ugyeben"/>
    <meta property="og:site_name" content="infostart"/>
    <meta property="article:published_time" content="2019-11-05T19:46:00+00:00"/>
    <meta property="og:title" content="Újabb fejlemény az úzvölgyi katonatemető ügyében"/>
    <meta property="og:description" content="Az úzvölgyi katonatemető jogi helyzetének a tisztázatlansága és a román parcella és emlékmű létrehozásához szükséges hatósági jóváhagyások hiánya miatt támadta meg a közigazgatási bíróságon Bákó megye prefektusa a Darmanesti-i önkormányzat úzvölgyi temetőre vonatkozó határozatait."/>
  </head>
  <body>
    <article>
      <h1>Újabb fejlemény az úzvölgyi katonatemető ügyében</h1>
      <address><time datetime="2019-11-05T19:46:00+00:00">05 Nov 2019, 19:46</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/10/25/uzvolgyi-katonatemeto-kituntettek-a-juniusi-temetofoglalokat"/>
        <a href="https://infostart.hu/kulfold/2019/10/03/elhalasztottak-az-egyeztetest-az-uzvolgyi-temetorol"/>
        <a href="https://infostart.hu/kulfold/2019/08/30/rmdsz-meg-mindig-vannak-olyanok-akiket-zavar-a-magyar-felirat"/>
        <a href="https://infostart.hu/kulfold/2019/07/24/tevedesre-derult-feny-az-uzvolgyi-katonatemeto-ugyeben"/>
      </related>
      <h3>Az úzvölgyi katonatemető jogi helyzetének a tisztázatlansága és a román parcella és emlékmű létrehozásához szükséges hatósági jóváhagyások hiánya miatt támadta meg a közigazgatási bíróságon Bákó megye prefektusa a Darmanesti-i önkormányzat úzvölgyi temetőre vonatkozó határozatait.</h3>
      <p>A prefektus hivatala kedden válaszolt az MTI egy héttel korábban feltett kérdéseire, és megerősítette a Hargita megyei önkormányzat által kiszivárogtatott információt:</p>
      <blockquote>október 11-én megtámadta a közigazgatási bíróságon a Darmanesti-i önkormányzat több határozatát.</blockquote>
      <p>Egyfelől azt márciusban hozott 29-es határozatot, amellyel a település magánvagyonából a közvagyonába helyezte át az úzvölgyi katonatemetőt, és azt a 48-as határozatot, amellyel az előbbi formai hibáit próbálta javítani. Másfelől pedig az építési engedélyt is megtámadta, amelyet önmaga számára bocsátott ki az önkormányzat a román parcella és az emlékmű létrehozására.</p>
      <p>Válaszában a prefektusi hivatal azokat a főbb okokat is felsorolta, amelyek miatt a bírósághoz fordult.</p>
      <blockquote>A prefektus elsősorban a Hősök Emléke Országos Hivatal (ONCE) engedélyének a hiányát, és a kulturális tárca engedélyének a hiányát kifogásolta.</blockquote>
      <p>A vonatkozó törvényből idézte: semmisek azok az építési engedélyek, amelyeket a törvényben felsorolt állami hatóságok engedélye nélkül bocsátottak ki.</p>
      <p>A prefektus azt is megemlítette, hogy</p>
      <blockquote>az építési engedély kibocsátására benyújtott dokumentációban a Darmanesti polgármesteri hivatala nem bizonyította egyértelműen a terület fölötti tényleges tulajdonjogát.</blockquote>
      <p>Megemlítette, hogy az önkormányzat tavaly december 17-én bocsátotta ki az építési engedélyt a temető átalakítására, de csak több mint három hónappal később hozott határozatot a terület közvagyonba vételéről. Ráadásul a megjelölt területet egy 2010-es kormányhatározat Csíkszentmárton község közvagyonaként rögzítette. Arról is említést tett, hogy a Hargita megyei Csíkszentmárton és a Bákó megyei Darmanesti határának megállapítása bírósági eljárás tárgyát képezi.</p>
      <p>Az MTI-nek adott válaszokat Valentin Ivancea jegyezte, aki szeptember vége óta látja el a Bákó megyei prefektusi tisztséget.</p>
      <p>A korábbi prefektus, Maricica Luminita Cosa mindkét ügyben ultimátumot adott Darmanesti polgármesterének a törvényesség visszaállítására, de annak ellenére sem indította el a kilátásba helyezett közigazgatási pereket, hogy a kiszabott határidőig a polgármester nem teljesítette követeléseit.</p>
      <p>
        <i>Nyitókép: MTI/Veres Nándor</i>
      </p>
    </article>
  </body>
</html>