<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/vzrastta-za-pensiya-ostava-65-godini-405973.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T19:04:40+00:00"/>
    <meta property="og:title" content="Възрастта за пенсия остава 65 години"/>
    <meta property="og:description" content="В проекта на документа не се предлагат нови мерки за „повишаване на пенсионната възраст и стаж“ и други подобни слухове"/>
  </head>
  <body>
    <article>
      <h1>Възрастта за пенсия остава 65 години</h1>
      <address><time datetime="2019-11-05T19:04:40+00:00">05 Nov 2019, 19:04</time> by <a rel="author">Стандарт</a></address>
      <p>Не се предвижда повишаване на възрастта за пенсия<b> </b>извън регламентираните в законодателството мерки, в сила от 2016 г., информират от социалното министерство.<b> </b>Уточнението е направено във връзка с медийни публикации, свързани с публикувания за обществено обсъждане проект на Отчет за 2018 г. за изпълнение на актуализираната Национална стратегия за демографско развитие на населението в Република България (2012-2030 г.). Оттам казват, че предложеният за обществени консултации проект на отчет включва предприетите комплексни действия, мерки, принципни виждания за преодоляване на демографските предизвикателства и адаптиране на секторните политики към демографските промени.</p>
      <p>В проекта на документа не се предлагат нови мерки за „повишаване на пенсионната възраст и стаж“, „ограничаване на ранното пенсиониране“ или „въвеждане на многофондова система във втория и третия стълб на пенсионната система“.</p>
      <p>През 2015 г. Народното събрание одобри промени в Кодекса за социално осигуряване с цел финансово стабилизиране на пенсионната система и повишаване на адекватността на пенсиите.<b> </b>Сред предприетите тогава мерки беше предвидено и плавното повишаване на пенсионната възраст до достигане на 65 години за мъжете и жените през 2037 година. Тези разпоредби са в сила от 1 януари 2016 г. и продължават да се изпълняват според регламентирания в законодателството график ежегодно.</p>
      <p>Предложеният за обществено обсъждане проект на Отчет за 2018 г. за изпълнение на актуализираната Национална стратегия за демографско развитие на населението в България (2012-2030 г.) не съдържа нови мерки и предложения за допълнително нарастване на пенсионната възраст и стаж извън предвиденото в приетото през 2015 г. законодателство.</p>
    </article>
  </body>
</html>