<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/filmat.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T19:54:00+00:00"/>
    <meta property="og:title" content="„Доза щастие&quot; - филмът за живота на журналиста Весела Тотева тръгва по кината"/>
    <meta property="og:description" content="Лентата може да бъде гледана в цялата страна от този петък, 8 ноември"/>
  </head>
  <body>
    <article>
      <h1>„Доза щастие" - филмът за живота на журналиста Весела Тотева тръгва по кината</h1>
      <h2>Лентата може да бъде гледана в цялата страна от този петък, 8 ноември</h2>
      <address><time datetime="2019-11-05T19:54:00+00:00">05 Nov 2019, 19:54</time> by <a rel="author" href="https://btvnovinite.bg/author/?author=2002253" target="_blank">Полина Гергушева</a></address>
      <figure>
        <video src="https://vid.btv.bg/btvnews/2019/11/05/doza_1572975814-1.mp4"/>
      </figure>
      <p>Животът на колегата журналист Весела Тотева вече е и на голям екран. Филмът „Доза щастие" по автобиографичната ѝ книга „Падение и спасение" тръгва по кината в цялата страна.</p>
      <p>Освен екипът на филма, стотици от най-близките хора и колеги на Весела Тотева са на премиерата, за да видят филма разказ за живота й. Разказ за личните битки на едно младо момиче със зависимостта.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015516.jpg"/>
        <figcaption>Снимка: btvnovinite.bg</figcaption>
      </figure>
      <p>Филмът е много искрен и ни занимава с проблема по много истински начин, точно така, както и Весела разказваше за него, открито, без да ни спестява нищо, но с много вяра, надежда и сила.</p>
      <p>В ролята на Весела влиза вече порасналата й дъщеря - Валя, преживяла заедно с майка си всички трудни моменти по пътя на зависимостта.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015515.jpg"/>
        <figcaption>Снимка: btvnovinite.bg</figcaption>
      </figure>
      <p>„Най-трудното беше емоционалното място, на което трябваше да се върна. Аз бях много малка, когато цялото това нещо ми се случи, бях горе-долу на 4 години и на около 10 приключиха нещата. Един период, в който нещата ти се случват много чисто и ясно, виждаш ги, разбираш ги по един детски начин, но после в порастването ги заключваш и ги оставяш някъде там”, актрисата Валентина Каролева.</p>
      <p>„Доза щастие" е актьорски дебют за Валя и режисьорски дебют за Яна Титова.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015517.jpg"/>
        <figcaption>Снимка: btvnovinite.bg</figcaption>
      </figure>
      <p>„Историята на Весела ме намери в самолета на път към България. Запознах се с нея чрез нейната книга "Падение и спасение".  Аз докато я четях, виждах всичко в картини, така че може да се каже, че аз филма веднъж го изгледах, докато четях книгата и после просто остана да го заснемем наистина”, разказва режисьорът Яна Титова.</p>
      <p>И двете определят филма като урок за любов, сила и спасение, въпреки лошия избор.</p>
      <p>„Учи ни на това, че винаги можеш да намериш сила във себе си, в семейството си и колко е важно какви избори правим в живота си”, казва Яна.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015519.jpg"/>
        <figcaption>Снимка: btvnovinite.bg</figcaption>
      </figure>
      <p>„Аз вярвам, че има спасение за всеки и точно този филм го доказва. Стига да имаш надежда и вяра, всеки може да успее”, смята Валя.</p>
      <p>Филмът „Доза щастие" тръгва по кината в цялата страна този петък, 8 ноември.</p>
    </article>
  </body>
</html>