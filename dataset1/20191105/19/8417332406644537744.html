<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/05/Politiet-mener-Toten-drapet-b%C3%A6rer-preg-av-planlegging-20323296.ece"/>
    <meta property="og:site_name" content="adressa.no"/>
    <meta property="article:published_time" content="2019-11-05T19:05:37+00:00"/>
    <meta property="og:title" content="Politiet mener Toten-drapet bærer preg av planlegging"/>
    <meta property="og:description" content="Etterforskningen har avdekket forhold som tyder på at drapet på Toten ikke skjedde i affekt. Faren er siktet for drap, overgrep og frihetsberøvelse."/>
  </head>
  <body>
    <article>
      <h1>Politiet mener Toten-drapet bærer preg av planlegging</h1>
      <address><time datetime="2019-11-05T19:05:37+00:00">05 Nov 2019, 19:05</time> by <a rel="author">(NTB) NTB</a></address>
      <p>Etterforskningen har avdekket forhold som tyder på at drapet på Toten ikke skjedde i affekt. Faren er siktet for drap, overgrep og frihetsberøvelse.</p>
      <aside><a href="https://www.adressa.no/nyheter/innenriks/2019/11/05/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/05/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/05/javascript:void(0);">Del denne artikkelen på e-post</a></aside>
      <p>Mannen (45) som var siktet for drapsforsøk på sin 15 år gamle sønn på Kapp i Østre Toten kommune, er nå siktet for drap etter at gutten mandag døde av skadene han ble påført.</p>
      <p>Etterforskningsleder John Eivind Melbye bekrefter <a href="https://www.oa.no/faren-47-siktet-for-drap/s/5-35-985765">overfor Oppland Arbeiderblad</a> funn av strips og andre gjenstander i og ved boligen som kan tyde på at voldshendelsen ikke skjedde i affekt.</p>
      <p>– Det er forhold som bærer preg av noe planlegging, sier Melbye til avisa.</p>
      <p>Han bekrefter at politiet kjenner farens motiv for voldsutøvelsen som medførte av sønnen ble livstruende skadd, basert på forklaringen han ga da han ble pågrepet. Men politiet ønsker ikke å gå ut offentlig med opplysninger og detaljer rundt motivet av hensyn til familien.</p>
      <h3>– Låst inne</h3>
      <p>45-åringen er også siktet for seksuelle overgrep mot gutten før han fylte 14 år og for frihetsberøvelse av guttens mor.</p>
      <p>– Hun skal ha blitt låst inne på et soverom i huset da drapshandlingen skjedde. Hun kom seg ut på balkongen og fikk varslet en person som var i nærheten, sier politiadvokat Mari Lauritzen Hasle.</p>
      <p>Etterforskningen er inne i en avsluttende fase, men Melbye tilføyer at det gjenstår avhør av noen få vitner.</p>
      <p>– Siktede er blitt avhørt to ganger, og han har forklart seg i tråd med det vi mener er sannheten. Han har blant annet deltatt i en rekonstruksjon, sier etterforskningslederen.</p>
      <h3>Utvidet siktelse</h3>
      <p>Det er ennå ikke kjent hvordan 45-åringen stiller seg til den utvidede siktelsen. Mannens forsvarer, advokat Håvard Fremstad, skriver i en SMS til NTB at han ikke har kommentarer utover det han har uttalt om saken tidligere.</p>
      <p>– Han har gitt en sammenhengende, lang forklaring og avsluttet med å erkjenne seg skyldig, sa Fremstad til NRK i forbindelse med den opprinnelige siktelsen.</p>
      <p>Faren erkjente da drapsforsøk og seksuell omgang med sønnen, og forklarte seg om frihetsberøvelsen.</p>
      <p>Han har sittet varetektsfengslet siden 10. oktober, og blir framstilt for forlenget varetektsfengsling torsdag.</p>
      <p>Den 15 år gamle gutten ble innlagt på sykehus med livstruende skader etter det som ble karakterisert som alvorlig voldshendelse i familien hjem på Kapp i Østre Toten kommune 9. oktober. Mandag kom nyheten om at gutten døde av skadene.</p>
    </article>
  </body>
</html>