<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/05/karacsony-gergely-zsakmanyt-ne-akarjon-senki"/>
    <meta property="og:site_name" content="infostart"/>
    <meta property="article:published_time" content="2019-11-05T19:05:00+00:00"/>
    <meta property="og:title" content="Karácsony Gergely: zsákmányt ne akarjon senki!"/>
    <meta property="og:description" content="A főpolgármester az InfoRádió Aréna című műsorában elmondta, milyen tervekkel és témákkal látogat el a szerdai kormányülésre, illetve azt is, kikre számít a fővárosi tulajdonú cégek élén. Bejelentette: valamilyen formában kitiltaná a hajókat a Duna belvárosi szakaszáról."/>
  </head>
  <body>
    <article>
      <h1>Karácsony Gergely: zsákmányt ne akarjon senki!</h1>
      <address><time datetime="2019-11-05T19:05:00+00:00">05 Nov 2019, 19:05</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/belfold/2019/11/06/idot-kert-a-kormanytol-karacsony-gergely-az-atletikai-stadion-ugyeben"/>
        <a href="https://infostart.hu/belfold/2019/11/06/kiteritette-a-lapjait-parkolasugyben-karacsony-gergely"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/05/szamos-kulcsfontossagu-ugyben-dontott-az-uj-fovarosi-kozgyules"/>
      </related>
      <h3>A főpolgármester az InfoRádió Aréna című műsorában elmondta, milyen tervekkel és témákkal látogat el a szerdai kormányülésre, illetve azt is, kikre számít a fővárosi tulajdonú cégek élén. Bejelentette: valamilyen formában kitiltaná a hajókat a Duna belvárosi szakaszáról.</h3>
      <p>A négy szövetséges párt kérésének tett eleget Karácsony Gergely, amikor 4+1 főpolgármester-helyettest nevezett ki maga mellé. A "plusz egy" feladata lesz a helyettesi grémium feladatainak koordinálása és az, hogy a projektek mellé kijelölje a szükséges forrásokat. Ilyen értelemben kvázi "miniszterelnök-helyettesi" funkcióban szolgál majd a "jelentős közigazgatási tapasztalattal" munkába álló Kiss Ambrus - mondta el az InfoRádió Aréna című műsorában Karácsony Gergely főpolgármester a Fővárosi Közgyűlés alakuló ülésének estéjén. Megerősítette, Gy. Németh Erzsébet a humán területért, Tüttő Kata a városüzemeltetésért, Dorosz Dávid a klímavédelemért, Kerpel-Fronius Gábor pedig a "XXI. századi okosváros" területért felelős helyettes.</p>
      <p>
        <mark>"Akkor leszek sikeres, ha fenntartom a sokpárti egységet"</mark>
      </p>
      <p>- mondta csapatáról Karácsony Gergely.</p>
      <p>Emlékeztetett, az előző ciklusban nem voltak frakciók az önkormányzatban, most viszont lesznek, mert "nem érdeke a városnak, hogy nehezítse a pártok önérdek-érvényesítését, jó, ha intézményesülnek a politikai csoportosulások, ez a Fidesz érdeke is".</p>
      <p>Kérdésre, hogy ez a sok ellenzéki párt egységesen áll-e mögötte, elmondta, szándékában áll minden közgyűlés előtt egyeztetni a frakciókkal a szavazásokról, de már az első alkalommal volt egy voksolás - Tarlós István végkielégítési ügye -, ahol "szétszavazott" az ellenzék. Karácsony szavai szerint "lelkiismereti szavazás volt".</p>
      <aside>Régről ismert nevek a fővárosi cégeknél<br/>A <a href="https://24.hu/belfold/2019/11/05/fovaros-bizottsag-cegek-demszky-szocialista-miniszter/">24.hu</a> összeállítása tételesen felsorolja, kik azok a régről ismert politikusok, akik fontos pozíciókhoz jutottak a fővárosi cégeknél, bizottságoknál: <b>Draskovics Tibor</b> korábbi pénzügy-, majd igazságügyi miniszter (BKK), <b>Lakos Imre</b> volt budapesti SZDSZ-elnök, egykori XI. kerületi alpolgármester (BKK), <b>Gál J. Zoltán</b> volt kormányszóvivő (BKK), <b>Katona Tamás</b>, a Pénzügyminisztérium egykori államtitkára, az MSZP korábbi pártigazgatója (BKV),<br/><b>Bollok Istvánné</b>, Budafok volt szocialista polgármestere (BKV). <b>Kolber István</b>, a Gyurcsány-kormány volt fejlesztési minisztere (Budapest Főváros Vagyonkezelő Zrt.), <b>Atkári János</b>, Demszky Gábor korábbi helyettese, aki később azonban Tarlós István munkáját is segítette tanácsadóként (Fővárosi Csatornázási Művek Zrt.), <b>Havas Szófia</b> korábbi parlamenti képviselő (Emberi Erőforrások Bizottsága), <b>Török Zsolt</b> volt MSZP-szóvivő (városfejlesztési bizottság).</aside>
      <p>A fővárosi cégek vezetőcseréiről elmondta,</p>
      <blockquote>"nincs olyan elv, hogy mindenkit leváltunk",</blockquote>
      <p>de új felügyelőbizottsági tagokat és igazgatósági embereket már kineveztek. Aki pedig a jövőben ilyen cég élére vágyik, annak egy nyilvános pályázaton kell megismertetnie a koncepcióját. "Csak a felkészültség számít", mondta Karácsony Gergely, aláhúzva, ezekre a cégekre "zsákmányként ne tekintsen senki".</p>
      <p>Arról is beszélt, mit visz a miniszterelnök elé a szerdai kormányülésre, amelyre meghívták: a 14 éven aluliak ingyenes BKV-utazását, ez ugyanis kormányzati döntést is igényel. A Liget-projekt ügyével szintén jelentkezik a kormánynál: épülő beruházások után már nem fognak torzókat hagyni, ahol viszont nem történt még kapavágás, ott senki ne számítson majd új létesítményre. Egyetértett volna Baán László nagy elképzelésével, csak éppen más helyszínnel.</p>
      <p>A főváros új Egészséges Budapest Programjáról szólva elmondta, minden fővárosi kerületben kell lennie CT-nek, addig nem oldják fel a stadionstopot, amivel kapcsolatban nem az a baja, hogy megépül, hanem a sorrend: hogy más beruházásokra ezek miatt nem marad erőforrás.</p>
      <p>A budapesti klímavészhelyzetről szólva elmondta, nem fogják azonnal kitiltani a dízelautókat, különben is, a külvárosi kertes házakban történő fűtés korszerűsítésével gyorsabb és látványosabb eredményeket lehet szerinte elérni. Csakúgy, mint a budapesti vízi közlekedés terén is:</p>
      <p>
        <mark>a belvárosi szakaszról tilthatják ki a hajókat valamilyen formában,</mark>
      </p>
      <p>de erről részleteket nem mondott.</p>
      <p>A rakpartokkal kapcsolatban úgy vélekedett, hosszú távon nem szeretne ott autókat látni, középtávon pedig az elérhető, hogy hétvégén autómentes legyen a Duna mindkét partja.</p>
      <p>
        <i>
          <b>Alább megtekinthető, meghallgatható az Aréna teljes felvétele.</b>
        </i>
      </p>
      <figure>
        <iframe src="https://www.youtube.com/embed/tVTh0hSQ9GA" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/ccv-chgDHKU" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: MTI/Balogh Zoltán</i>
      </p>
      <p>
        <b>Kapcsolódó hang</b>
      </p>
      <p>Karácsony Gergely - Aréna, 1. rész</p>
      <figure>
        <audio src="https://infostart.hu/audio/00004/00004ec0b.mp3"/>
      </figure>
      <p> </p>
      <p>Karácsony Gergely - Aréna, 2. rész</p>
      <figure>
        <audio src="https://infostart.hu/audio/00004/00004ec2b.mp3"/>
      </figure>
      <p> </p>
    </article>
  </body>
</html>