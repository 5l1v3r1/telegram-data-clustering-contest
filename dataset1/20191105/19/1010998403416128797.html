<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/namaljava-brojat-na-balgarite-koito-sa-saglasni-da-stanat-donori-na-organi.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T19:23:00+00:00"/>
    <meta property="og:title" content="Все по-малко българи са съгласни да станат донори на органи"/>
    <meta property="og:description" content="Близо 60 на сто посочват, че основната причина за отказ е страхът от злоупотреби, породен от недоверието към медицинските екипи"/>
  </head>
  <body>
    <article>
      <h1>Все по-малко българи са съгласни да станат донори на органи</h1>
      <h2>Близо 60 на сто посочват, че основната причина за отказ е страхът от злоупотреби, породен от недоверието към медицинските екипи</h2>
      <address><time datetime="2019-11-05T19:23:00+00:00">05 Nov 2019, 19:23</time> by <a rel="author" href="https://btvnovinite.bg/author/?author=2001866" target="_blank">Мария Ванкова</a></address>
      <figure>
        <video src="https://vid.btv.bg/btvnews/2019/11/05/transplantazia_1572975352-1.mp4"/>
      </figure>
      <p>Намалява броят на българите, които са съгласни да станат донори на органи при евентуален инцидент или злополука с фатален край.</p>
      <p>Едва 35 на сто декларират такова съгласие, показва социологическо проучване, направено за кампанията "Да! За живот!".</p>
      <figure>
        <img src="https://img.bg.sof.cmestatic.com/media/images/640x/Nov2019/2112015403.jpg"/>
      </figure>
      <p>Близо 60 на сто посочват, че основната причина за отказ е страхът от злоупотреби, породен от недоверието към медицинските екипи, че при евентуален инцидент няма да бъдат положени достатъчно усилия съответният човек да бъде спасен.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015404.jpg"/>
      </figure>
      <p>Почти 60 на сто никога не са се сблъсквали с информация за донорството и трансплантациите. Едва 12 на сто са обсъждали тази тема със свои близки.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015405.jpg"/>
      </figure>
      <p>17 април 1994 г. е денят, в който Светослав е трансплантиран. Донор е майка му – дава единия си бъбрек, за да живее синът й. Оттогава датата е вторият му рожден ден.</p>
      <p>От събуждането на Светослав са изминали 25 години. Семейството е благодарно на всеки, който е помогнал.</p>
      <p>"Синът ми е жив, здрав, работи. До мен е. Как няма да се промени животът ми. Дотогава бяхме унили всички, аз се страхувах да се прибера, защото не знаех как ще го намеря", казва майка му Митка Ненова.</p>
      <p>Три четвърти от българите биха потърсили възможност за трансплантация при нужда, но едва една трета биха дали съгласие за донорство на органи.</p>
      <p>За да се промени статистиката, темата за донорството и трансплантациите влиза в училищата и университетите. Ще се подобрят болничните бази и екипи. Доброволци от Българския червен кръст ще раздават донорски карти на всеки, който желае да ги попълни и носи в себе си.</p>
      <p>"Тази карта няма задължителен характер, няма юридическа стойност, но в крайна сметка тя отразява приживе волята на човек дали иска да стане донор и неговите близки да вземат информирано решение. Този акт е на благородство и шанс за много други да оцелеят", заяви министърът на здравеопазването Кирил Ананиев.</p>
      <p>Според законодателството у нас, ако човек иска, може да декларира приживе отказ от донорство. Повече от половината българи обаче смятат, че трябва да е обратното – да се декларира съгласие, като хората, които го направят и техните семейства, имат предимство при нужда от трансплантация.</p>
    </article>
  </body>
</html>