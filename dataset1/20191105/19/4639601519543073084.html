<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/politics/pagkosmio-oikonomiko-foroum-parousa-i-elliniki-diplomatia-stelnei-minymata-sta-dytika-valkania/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T19:22:37+00:00"/>
    <meta property="og:title" content="Παγκόσμιο Οικονομικό Φόρουμ: Παρούσα η ελληνική διπλωματία"/>
    <meta property="og:description" content="Αναμένονται συναντήσεις του Νίκου Δένδια με Ζόραν Ζάεφ - Νίκολα Ντιμιτρόφ"/>
  </head>
  <body>
    <article>
      <h1>Παγκόσμιο Οικονομικό Φόρουμ: Παρούσα η ελληνική διπλωματία</h1>
      <h2>Αναμένονται συναντήσεις του Νίκου Δένδια με Ζόραν Ζάεφ – Νίκολα Ντιμιτρόφ</h2>
      <address><time datetime="2019-11-05T19:22:37+00:00">05 Nov 2019, 19:22</time> by <a rel="author">Αθανασόπουλος Άγγελος Αλ.</a></address>
      <p>Στη Γενεύη αναμένεται να μεταβεί την Παρασκευή ο Νίκος Δένδιας όπου το μεσημέρι σχεδιάζει να συναντηθεί με τον Πρωθυπουργό και τον υπουργό Εξωτερικών της Βόρειας Μακεδονίας, Ζόραν Ζάεφ και Νίκολα Ντιμιτρόφ αντιστοίχως. Η κίνηση του έλληνα υπουργού Εξωτερικών εντάσσεται σε μία σειρά βημάτων στα οποία έχει αποφασίσει να κινηθεί το προσεχές διάστημα η ελληνική διπλωματία με σκοπό να κατοχυρώσει τον ρόλο που φιλοδοξεί να διαδραματίσει στην περιοχή των Δυτικών Βαλκανίων, έπειτα από την αναταραχή που προκλήθηκε από την αρνητική εξέλιξη επί της ενταξιακής προοπτικής των Σκοπίων και των Τιράνων στο πρόσφατο Ευρωπαϊκό Συμβούλιο.</p>
      <p>Όπως πληροφορείται «Το Βήμα», η συνάντηση των κκ. Δένδια, Ζάεφ και Ντιμιτρόφ θα πραγματοποιηθεί στο πλαίσιο του «Στρατηγικού Διαλόγου για τα Δυτικά Βαλκάνια» που οργανώνει το Παγκόσμιο Οικονομικό Φόρουμ (World Economic Forum – WEF) του Νταβός στις 8 και 9 Νοεμβρίου στη Γενεύη και στο οποίο συζητώνται κυρίως οι οικονομικές προοπτικές των χωρών της περιοχής.</p>
      <p>
        <a href="https://www.in.gr/2019/11/05/economy/oikonomikes-eidiseis/ebz-ekleise-symfonia-tin-royal-sugar/">Διαβάστε ακόμη : EBZ : Έκλεισε η συμφωνία με την Royal Sugar</a>
      </p>
      <p>Σύμφωνα με αξιόπιστες πηγές, το μήνυμα που θέλει να περάσει η Αθήνα είναι ότι εξακολουθεί να στηρίζει την ενταξιακή πορεία και των έξι χωρών των Δυτικών Βαλκανίων και ότι η Βόρεια Μακεδονία πρέπει να επιμείνει στον δρόμο των μεταρρυθμίσεων ενόψει τόσο των βουλευτικών εκλογών του προσεχούς Απριλίου όσο και της Συνόδου Κορυφής Ευρωπαϊκής Ένωσης – Δυτικών Βαλκανίων στο Ζάγκρεμπ (επί κροατικής Προεδρίας του Συμβουλίου της ΕΕ) τον προσεχή Μάιο.</p>
      <p>Η συνάντηση της Παρασκευής σχεδιάζεται να είναι μία από τις κινήσεις που έχουν τεθεί στο τραπέζι ώστε η Αθήνα να δηλώσει παρούσα στην περιοχή. Θα ακολουθήσουν και άλλες είτε σε ανάλογο επίπεδο (πχ οι κκ. Δένδιας και Ντιμιτρόφ προβλέπεται να συναντηθούν διμερώς και στο πλαίσιο της Συνόδου των υπουργών Εξωτερικών του ΝΑΤΟ στις 20 Νοεμβρίου στις Βρυξέλλες) είτε και σε ανώτερο. Οι σχετικές συνεννοήσεις βρίσκονται σε εξέλιξη.</p>
      <p>Δεν υπάρχουν κινήσεις μόνο από την πλευρά της Αθήνας πάντως, καθώς τα Δυτικά Βαλκάνια έχουν μετατραπεί σε μία περιοχή όπου ασκούνται ισχυρές γεωπολιτικές δυνάμεις. Είναι ενδεικτικό ότι ο ειδικός απεσταλμένος των Ηνωμένων Πολιτειών για την περιοχή, ο Μάθιου Πάλμερ, ο οποίος βρίσκεται από το βράδυ της Τρίτης 5 Νοεμβρίου στην Αθήνα, δήλωσε μία ημέρα νωρίτερα, τη Δευτέρα, από το Βελιγράδι, ότι η Ουάσιγκτον «θέλει τα Δυτικά Βαλκάνια να έχουν ευρωπαϊκή προοπτική και θα κάνει ό,τι είναι δυνατό από την πλευρά της να πείσει την ΕΕ να αλλάξει τη θέση της πριν από τη συνάντηση του Ζάγκρεμπ». Σημειώνεται ότι ο κ. Πάλμερ θα έχει αύριο Τετάρτη στις 10 το πρωί συνάντηση με τον υπουργό Περιβάλλοντος και Ενέργειας, Κωστή Χατζηδάκη, και το πρωί της Πέμπτης με τον αναπληρωτή υπουργό Εξωτερικών, Μιλτιάδη Βαρβιτσιώτη.</p>
      <p>Πάντως την προσεχή εβδομάδα και πιο συγκεκριμένα στις 12 Νοεμβρίου, ο Πρόεδρος της Βόρειας Μακεδονίας Στέβο Πεντάροφσκι θα βρεθεί στο Παρίσι για να συμμετάσχει στο Φόρουμ για την Ειρήνη που διοργανώνει η γαλλική Προεδρία. Σε αυτό το πλαίσιο αναμένεται να έχει συνάντηση με τον Πρόεδρο της Γαλλίας Εμανουέλ Μακρόν, την πρώτη μεταξύ αξιωματούχων των δύο χωρών μετά από την αρνητική στάση του Παρισιού στη χορήγηση ημερομηνίας έναρξης ενταξιακών διαπραγματεύσεων μεταξύ της ΕΕ και της Βόρειας Μακεδονίας και της Αλβανίας.</p>
      <p>
        <a href="https://www.tovima.gr/2019/11/06/society/aytokinita-allages-fernoun-ta-pano-kato/">Αυτοκίνητα : Αλλαγές φέρνουν τα πάνω κάτω – Τι θα συμβεί με τα τέλη κυκλοφορίας</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/05/politics/dendias-gia-taksidi-sti-mosxa-stoxos-i-enisxysi-ton-ellinorosikon-sxeseon/"/>
        <a href="https://www.tovima.gr/2019/11/04/politics/ellada-israil-i-amyntiki-synergasia-pairnei-sarka-kai-osta/"/>
        <a href="https://www.tovima.gr/2019/11/04/opinions/dyo-ellinoamerikanoi-filoi-apenanti-gia-to-elliniko/"/>
        <a href="https://www.tovima.gr/2019/10/29/politics/dendias-i-tourkia-na-tirisei-tis-diethneis-desmeyseis-tis-sto-metanasteytiko/"/>
        <a href="https://www.tovima.gr/2019/10/24/politics/dendias-i-symfonia-ton-prespon-einai-ergaleio-gia-tin-ellada/"/>
      </related>
    </article>
  </body>
</html>