<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zelenskiy-doruchiv-minoboroni-stvoriti-viyskovu-policiyu-637936.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T19:15:48+00:00"/>
    <meta property="og:title" content="Зеленський доручив Міноборони створити військову поліцію"/>
    <meta property="og:description" content="Міністр оборони Андрій Загороднюк до 31 грудня повинен впровадити нову об'єднану систему керівництва"/>
  </head>
  <body>
    <article>
      <h1>Зеленський доручив Міноборони створити військову поліцію</h1>
      <address>
        <time datetime="2019-11-05T19:15:48+00:00">05 Nov 2019, 19:15</time>
      </address>
      <h4>Міністр оборони Андрій Загороднюк до 31 грудня повинен впровадити нову об'єднану систему керівництва</h4>
      <p>Президент України Володимир Зеленський доручив Міністерству оборони створити Військову поліцію. Крім того, глава держави вважає за необхідне до кінця року розробити концепцію об'єднаного реєстру ветеранів.</p>
      <p>Про це Зеленський заявив під час зустрічі з Кабінетом міністрів та керівництвом Верховної Ради, повідомляє <a href="https://president.gov.ua/news/minoboroni-maye-stvoriti-vijskovu-policiyu-ta-vprovaditi-sis-58205">пресслужба</a> глави держави.</p>
      <p>«Зокрема, міністр оборони Андрій Загороднюк до 31 грудня повинен впровадити нову об'єднану систему керівництва і управління силами оборони, яка буде відповідати стандартам НАТО. Крім того, у структурі Міноборони має бути створений сучасний ефективний правоохоронний орган — Військова поліція», — йдеться у повідомленні.</p>
      <p>Президент вважає за необхідне, щоб до кінця року Міністерство у справах ветеранів, тимчасово окупованих територій і внутрішньо переміщених осіб України створило концепцію об'єднаного реєстру ветеранів та розробило проект технічного завдання платформи «Е-ветеран».</p>
      <p>Також зазначається, що Зеленський поставив завдання міністру внутрішніх справ Арсену Авакову до кінця року вдосконалити процедури видачі посвідчень водія, а також спростити процедури акредитації закладів, що здійснюють підготовку та підвищення кваліфікації водіїв.</p>
      <related>
        <a href="https://glavcom.ua/country/politics/noviy-ministr-oboroni-ozvuchiv-pidleglim-novi-pravila-roboti-v-ministerstvi-621602.html"/>
        <a href="https://glavcom.ua/columns/poroshenko/ukrajina-maje-tochno-zabezpechiti-otrimannya-planu-diy-shchodo-chlenstva-v-alyansi-637058.html"/>
        <a href="https://glavcom.ua/columns/jakhno/chi-diysno-zelenskiy-pershiy-prezident-z-narodu-625898.html"/>
      </related>
    </article>
  </body>
</html>