<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/v-istanbul-shche-stane-li-sveta-sofiya-dzhamiya-405975.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T19:37:45+00:00"/>
    <meta property="og:title" content="В Истанбул: Ще стане ли &quot;Света София&quot; джамия"/>
    <meta property="og:description" content="Предстоящо решение на правителството на страната би дало възможност музеите, които са действали като джамии през османско време, отново да станат мюсю..."/>
  </head>
  <body>
    <article>
      <h1>В Истанбул: Ще стане ли "Света София" джамия</h1>
      <address><time datetime="2019-11-05T19:37:45+00:00">05 Nov 2019, 19:37</time> by <a rel="author">Стандарт</a></address>
      <p>Проправителственият турски вестник „Йени Сафак” пише, че предстоящо решение на правителството на страната би<b> </b>дало възможност музеите, които са действали като джамии през османско време, отново да станат мюсюлмански места за поклонение<b>, </b>съобщи „Катимерини”.</p>
      <p>В момента се очаква решение на Върховния административен съд в Турция дали Музеят на Чора в истанбулския квартал „Едирнекапъ”, който е бивша византийска църква, ще бъде използван като джамия. Положителното решение на съда може да проправи пътя за подобно решение и за гръцката православна катедрала „Света София”, коментира турското издание.</p>
      <p>Няколко пъти Анкара заплаши, че ще превърне византийската катедрала в джамия. През март президентът на Турция Реджеп Тайип Ердоган<b> </b>заяви, че е възможно да се „промени името от музей в джамия „Света София“. Предложението на Ердоган предизвика недоволство в Гърция, тъй като построената през VI век катедрала е била седалище на гръцката православна църква. Тя остава такава до 1453 г., когато е превърната в джамия след превземането на Константинопол от османските войски. Основателят на светска Турция Мустафа Кемал Ататюрк през 1935 г. обявява храма за музей, който всяка година привлича милиони туристи.</p>
    </article>
  </body>
</html>