<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638405/%D8%AA%D9%88%D8%A7%D9%81%D9%82-%D8%B1%DB%8C%D8%A7%D8%B6-%D9%85%D8%A7%D9%86%D8%B9-%D9%86%D9%81%D9%88%D8%B0-%D8%A7%DB%8C%D8%B1%D8%A7%D9%86-%D8%AF%D8%B1-%DB%8C%D9%85%D9%86-%D8%AE%D9%88%D8%A7%D9%87%D8%AF-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T19:46:00+00:00"/>
    <meta property="og:title" content="توافق ریاض مانع نفوذ ایران در یمن خواهد شد"/>
    <meta property="og:description" content="رئیس شورای انتقالی جنوب یمن، ضمن استقبال از توافق ریاض، ابراز امیدواری کرد که این توافق بتواند همکاری نظامی با ائتلاف سعودی را افزایش دهد."/>
  </head>
  <body>
    <article>
      <h1>
        <a href="https://www.bultannews.com/fa/news/638405/%D8%AA%D9%88%D8%A7%D9%81%D9%82-%D8%B1%DB%8C%D8%A7%D8%B6-%D9%85%D8%A7%D9%86%D8%B9-%D9%86%D9%81%D9%88%D8%B0-%D8%A7%DB%8C%D8%B1%D8%A7%D9%86-%D8%AF%D8%B1-%DB%8C%D9%85%D9%86-%D8%AE%D9%88%D8%A7%D9%87%D8%AF-%D8%B4%D8%AF">توافق ریاض مانع نفوذ ایران در یمن خواهد شد</a>
      </h1>
      <h2>رئیس شورای انتقالی جنوب یمن، ضمن استقبال از توافق ریاض، ابراز امیدواری کرد که این توافق بتواند همکاری نظامی با ائتلاف سعودی را افزایش دهد.</h2>
      <address><time datetime="2019-11-05T19:46:00+00:00">05 Nov 2019, 19:46</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، شورای انتقالی <b>جنوب یمن</b> که وابسته به <b>امارات</b> متحده عربی است، ابراز امیدواری کرد که «توافق ریاض» بین این شورا و دولت مستعفی یمن، این کشور را وارد مرحله جدیدی وارد کند.</p>
      <p>توافق ریاض، <b>توافق عربستان</b> و امارات برای تقسیم قدرت در جنوب یمن است که امضای آن تاکنون دو بار و به دلیل اختلافات، به تعویق افتاده است.</p>
      <p>«عیدروس الزَبیدی»، رئیس این شورا سه‌شنبه (۱۴ آبان) طی نشست مطبوعاتی گفت که این توافق در صورت امضا بین طرفین، علاوه بر افزایش همکاری و مشارکت با ائتلاف سعودی، منجر به برقراری ثبات و امنیت در یمن شده و مانع از پیشروی نیروهای انصارالله یمن خواهد شد.</p>
      <p>توافق ریاض که احتمالاً تا چند ساعت دیگر بین شورای انتقالی جنوب یمن و دولت مستعفی این کشور به ریاست «عبدر ربه منصور هادی» در شهر ریاض به امضا خواهد رسید، بعد از آن مطرح شد که این شورا مرداد ماه به مواضع دولت هادی در شهر عدن (پایتخت موقت) حمله و آن را از این شهر اخراج کرد.</p>
      <p>طی ان مدت، بین شورای انتقالی و دولت هادی درگیری‌های خونین رخ داد و ناظران و تحلیلگران، این تقابل یمنی‌ها را «جنگ نیابتی» بین ریاض و ابوظبی برای نفوذ بیشتر در یمن قلمداد کردند.</p>
      <p>«محمد بن زاید»، ولی‌عهد ابوظبی و فرمانده کل قوای امارات هم‌اکنون برای حصول توافق مذکور در عربستان سعودی به سر می‌برد. انتظار می‌رود این توافق با حضور سلمان بن عبدالعزیز، شاه سعودی و ولی‌عهد او امضا شود.</p>
      <p>الزبیدی در مورد این توافق گفت که از امروز (سه‌شنبه) عملیات‌های نظامی متوجه شهر صنعا (پایتخت دولت نجات ملی یمن) و نیروهای انصارالله یمن خواهد بود. رئیس شورای انتقالی جنوب یمن مدعی شد: «بی‌شک اجرای توافق ریاض به ما این امکان را خواهد داد که پیروزی‌های جدید علیه نفوذ ایرانی [در یمن] رقم بزنیم».</p>
      <p>ائتلاف سعودی-اماراتی از ابتدای حمله نظامی خود به یمن در فرودین ۱۳۹۶، مدعی بود که ایران در یمن حضور دارد و از انصارالله یمن حمایت تسلیحاتی می‌کند. این ادعای در حالی مطرح شده است که یمن بیش از چهار سال است که تحت محاصره شدید هوایی، زمینی و دریایی ائتلاف متجاوز بوده و تداوم این محاصره و جنگ علیه یمن، ۹۱ هزار و ۶۰۰ نفر کشته برجای گذاشته است.</p>
      <p>رئیس شورای انتقالی در مورد تلاش‌های ریاض برای حصول توافق بین این شورا و دولت منصور هادی که مورد حمایت عربستان سعودی است، نیز گفت که این شورا به حکمت و درایت شخص پادشاه سعودی و ولی‌عهد او محمد بن سلمان اعتماد دارد. این اظهارات الزبیدی در حالی است که معاون او و برخی از رهبران شورای انتقالی بارها به عربستان و رهبران آن تاخته و آن‌ها را به باد انتقاد گرفته‌اند.</p>
      <p>انتهای پیام/</p>
    </article>
  </body>
</html>