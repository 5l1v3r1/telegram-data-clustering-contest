<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/minoboroni-maye-stvoriti-viyskovu-policiyu-zelenskiy-328602_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T19:10:00+00:00"/>
    <meta property="og:title" content="Міноборони має створити військову поліцію – Зеленський"/>
    <meta property="og:description" content="Також президент доручив розробити концепцію об'єднаного реєстру ветеранів."/>
  </head>
  <body>
    <article>
      <h1>Міноборони має створити військову поліцію – Зеленський</h1>
      <h2>Також президент доручив розробити концепцію об'єднаного реєстру ветеранів.</h2>
      <address>
        <time datetime="2019-11-05T19:10:00+00:00">05 Nov 2019, 19:10</time>
      </address>
      <p>Президент Володимир Зеленський заявив про те, що у структурі Міністерства оборони необхідно створити військову поліцію. Про це він сказав під час зустрічі з керівництвом Верховної Ради та урядом, інформує пресслужба президента.</p>
      <p>Серед завдань у сфері оборони та безпеки, які озвучив президент, зокрема, міністр оборони Андрій Загороднюк до кінця року має впровадити нову об'єднану систему керівництва та управління силами оборони за стандартами НАТО.</p>
      <p>Також до кінця року Міністерство у справах ветеранів, тимчасово окупованих територій та внутрішньо переміщених осіб має створити концепцію об'єднаного реєстру ветеранів та розробити проєкт техзавдання платформи "Е-ветеран".</p>
      <p>Міністру внутрішніх справ Арсену Авакову доручено вдосконалити процедури видачі посвідчень водія й спростити процедури акредитації закладів, що здійснюють підготовку та підвищення кваліфікації водіїв.</p>
      <p>Раніше повідомлялося про те, що Міністерство оборони планує подати до Верховної Ради <a href="https://dt.ua/UKRAINE/minoboroni-iniciyuye-stvorennya-viyskovoyi-policiyi-324661_.html"><b>законопроєкт про військову поліцію</b></a>. Військова поліція – це створений у багатьох країнах світу спеціальний правоохоронний орган з підтримання правопорядку в Збройних силах та інших формуваннях, утворених відповідно до законодавства. Військова поліція є самостійним органом військової юстиції, діяльність якого координується через Міноборони.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>