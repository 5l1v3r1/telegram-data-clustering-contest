<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Potresavashta-gledka-Stopanin-izostavi-kucheto-si-vurzano-reporteri-na-Plovdiv24bg-go-spasiha-911398"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T19:00:00+00:00"/>
    <meta property="og:title" content="Потресаваща гледка! Стопанин изостави кучето си вързано, репортери на Plovdiv24.bg го спасиха"/>
    <meta property="og:description" content="Безхаберен собственик изостави домашния си любимец, вързан на стълб на Небет тепе. Животното седяло ..."/>
  </head>
  <body>
    <article>
      <h1>Потресаваща гледка! Стопанин изостави кучето си вързано, репортери на Plovdiv24.bg го спасиха</h1>
      <address>
        <time datetime="2019-11-05T19:00:00+00:00">05 Nov 2019, 19:00</time>
      </address>
      <p>Безхаберен собственик изостави домашния си любимец, вързан на стълб на Небет тепе. Животното седяло дни наред под дъжда без храна и вода, репортери на <b>Plovdiv24.bg</b> го спасиха.</p>
      <p>Тази събота наши репортери отиваха на разходка в Стария град. Качвайки се по стълбите, на бул. "Шести септември" срещу Семинарията, се натъкнаха на потресаваща гледка. Треперещ питбул, свит на топка, толкова слаб, че ребрата му бяха изхвръкнали, бе вързан за електрически стълб. По вида на хайванчето  се разбираше, че е седяло само и вързано на каишка дни наред. Замръзнало от студеното време миналата седмица, кучето умираше, гладно и едва гледаше с големите си тъмни очи. Кафяво на шарени петна, то се сливаше с падналите есенни листа.</p>
      <p>"Кой би изоставил толкова красиво и породисто куче? Човешката жестокост няма край!", беше първата мисъл на репортерите. Вече стана масова практика хората да си взимат домашни любимци, да ги гледат, колко сметнат за необходимо и да ги захвърлят като ненужни вещи. </p>
      <p>Питбулът имаше и белези от зараснали рани по тялото си, дали е участвал в бой с кучета, или е бит от стопаните си, не се знае. Ясно е само, че вече не е нужен на никого и затова може да умира самотен и вързан на тепето.</p>
      <p>Репортерите веднага купиха храна на бедното животно, за да видят дали ще успеят да му събудят апетита. Кучето се изправи на крака и изяде за секунди 2 консерви и пакет гранули. Тъй като нямаше къде да заведат изоставения питбул, потърсиха директора на ОП "Зооветеринарен комплекс" Георги Божев и го помолиха за съдействие. Той прие присърце случая и обеща да изпрати екип, който да транспортира животинчето.</p>
      <p>Работното време на дежурните служители, обаче беше свършило и имаха възможност да посетят мястото чак на следващата сутрин. На кучето се наложи да остане още една нощ на кошмарното за него място. Журналистите ни няколко пъти посещаваха мъченика, носиха му храна и го завиха с одеяло. </p>
      <p>На сутринта посрещнаха служителите на зооветеринарния комплекс и им предадоха изстрадалото животинче. В момента, в който го отвързаха, енергията му се върна и започна да скача от радост. Сега то е на топло, нахранено е, предстои да му се направят изследвания. </p>
      <p>"Кучето е много красиво и вероятно някой ще го осинови съвсем скоро", казаха от Общинския приют.</p>
      <p>Екипът на <b>Plovdiv24.bg</b> призовава хората да имат повече добрина и милост в сърцата си. Всеки ден чуваме как собственици изоставят, бият и убиват домашните си любимци. Колко нощи би изкарал един човек, вързан на електрически стълб, без храна и вода, под пороен дъжд?</p>
    </article>
  </body>
</html>