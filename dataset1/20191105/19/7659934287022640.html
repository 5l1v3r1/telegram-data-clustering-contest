<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/persian/home/article/1977671/%D8%AA%D9%84%D8%A7%D8%B4-%D8%A7%D8%B1%D8%AA%D8%B4-%D9%84%D8%A8%D9%86%D8%A7%D9%86-%D8%A8%D8%B1%D8%A7%DB%8C-%D8%A8%D8%A7%D8%B2%DA%A9%D8%B1%D8%AF%D9%86-%D8%B4%D8%A7%D9%87%D8%B1%D8%A7%D9%87%E2%80%8C%D9%87%D8%A7-%D9%85%D9%86%D8%AC%D8%B1-%D8%A8%D9%87-%D8%AF%D8%B3%D8%AA%DA%AF%DB%8C%D8%B1%DB%8C-%D8%A8%D8%B1%D8%AE%DB%8C-%D8%A7%D8%B2-%D9%85%D8%B9%D8%AA%D8%B1%D8%B6%D8%A7%D9%86-%D8%B4%D8%AF"/>
    <meta property="og:site_name" content="الشرق الاوسط فارسی"/>
    <meta property="article:published_time" content="2019-11-05T19:00:00+00:00"/>
    <meta property="og:title" content="تلاش ارتش لبنان برای بازکردن شاهراه‌ها منجر به دستگیری برخی از معترضان شد"/>
    <meta property="og:description" content=" ارتش و نیروهای امنیتی لبنان امروز سه شنبه بیشتر جاده‌های بسته شده از سوی مخالفان دولت را گشودند؛ در عین حال نیروهای ارتش چندین نفر از معترضان را در شمال بیروت دستگیر کردند. به گزارش الشرق الاوسط، بر اساس آخرین گزارش‌ها معترضان در بسیاری از مناطق با"/>
  </head>
  <body>
    <article>
      <h1>تلاش ارتش لبنان برای بازکردن شاهراه‌ها منجر به دستگیری برخی از معترضان شد</h1>
      <address>
        <time datetime="2019-11-05T19:00:00+00:00">05 Nov 2019, 19:00</time>
      </address>
      <p> ارتش و نیروهای امنیتی لبنان امروز سه شنبه بیشتر جاده‌های بسته شده از سوی مخالفان دولت را گشودند؛ در عین حال نیروهای ارتش چندین نفر از معترضان را در شمال بیروت دستگیر کردند.<br/><br/>به گزارش الشرق الاوسط، بر اساس آخرین گزارش‌ها معترضان در بسیاری از مناطق با ورود نیروهای امنیتی به شکل مسالمت‌آمیز عقب نشستند.<br/><br/>نیروهای امنیتی همچنین مبادرت به متفرق کردن معترضان در منطقه جل الدیب در نزدیکی بیروت کردند که جاده اصلی را مسدود کرده بودند تا جائی که به دنبال آنها در خیابان‌ها دویده و کار به ورود این معترضان به کلیسا و پناه گرفتن در آن انجامید.<br/><br/>نیروهای امنیتی همچنین بزرگراه میان بیروت و جنوب لبنان وبرخی از جاده‌های شرق بیروت را باز کردند.<br/><br/>بر اساس آخرین اخبار، ارتش لبنان با قدرت اقدام به انتشار در بیروت و مناطق این کشور کرد تا جلوی بسته شدن مجدد جاده‌ها را بگیرد.<br/><br/>معترضان لبنانی علاوه بر بستن راه‌ها امروز مبادرت به بستن نهادها وادارات دولتی و بانک‌های شهر طرابلس در شمال کشور کردند.<br/><br/>شایان ذکر است که این تاکتیک در طرابلس و صیدا (جنوب لبنان) به کار گرفته شده‌است.<br/><br/>با این حال، در ذوق مصبح، واقع در حومه شمالی بیروت، امروز سه‌شنبه ۱۴ آبان / ۵ نوامبر، هنگامی که برخی از تظاهرکنندگان از عقب‌نشینی خودداری کردند، درگیری‌هایی رخ داد.<br/><br/>نیروهای ارتش چندین نفر از معترضان را دستگیر کردند.<br/><br/>پیرمردی از میان معترضان غش کرد و با آمبولانس به بیمارستان منتقل شد.<br/><br/>معترضان ضد دولت از ۲۵ مهر / ۱۷ اکتبر علیه فساد و سوء مدیریت گسترده طبقه سیاسی که سه دهه بر کشور حاکم است، تظاهرات خود را آغاز کردند.<br/><br/>آن‌ها با مسدود کردن خیابان‌ها و همچنین بزرگراه‌های لبنان، کشور را فلج کرده‌اند.<br/><br/>هنوز سرنوشت دولت آینده لبنان مشخص نیست.<br/><br/>این کشور با نرخ بالای بیکاری و بدهی ۸۶٬۲ میلیارد دلاری دست و پنجه نرم می‌کند و از شروع اعتراضات تاکنون، از لحاظ اقتصادی نیز فلج شده‌است.<br/><br/>براساس آمارهای بانک جهانی، بیش از ۲۵ درصد مردم لبنان در فقر زندگی می‌کنند.</p>
    </article>
  </body>
</html>