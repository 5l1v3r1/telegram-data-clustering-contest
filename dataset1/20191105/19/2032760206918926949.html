<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88787"/>
    <meta property="og:site_name" content="Denník politika"/>
    <meta property="article:published_time" content="2019-11-05T19:35:01+00:00"/>
    <meta property="og:title" content="Glváč sa stretne s Bugárom, prekážajú mu slová „neznámeho úradníka“ Ravasza"/>
    <meta property="og:description" content="5.11.2019 (Webnoviny.sk) – Podpredseda Národnej rady SR Martin Glváč (Smer-SD) sa stretne v stredu s predsedom strany Most-Híd Bélom Bugárom. Chce počuť vysvetlenie o výrokoch Ábela Ravasza, splnomocnenca vlády SR pre rómske komunity. Glváč o tom informoval na sociálnej sieti Facebook. Ravasz podľa jeho slov uviedol, že pokiaľ sám neodstúpi z postu podpredsedu NR SR, poslanci Most-Híd mu pomôžu. Glváča zaujíma, či ide o oficiálne stanovisko strany Most, alebo názor Ravasza."/>
  </head>
  <body>
    <article>
      <h1>Glváč sa stretne s Bugárom, prekážajú mu slová „neznámeho úradníka“ Ravasza</h1>
      <address><time datetime="2019-11-05T19:35:01+00:00">05 Nov 2019, 19:35</time> by <a rel="author">Webnoviny</a></address>
      <p>5.11.2019 (Webnoviny.sk) – Podpredseda Národnej rady SR Martin Glváč (Smer-SD) sa stretne v stredu s predsedom strany Most-Híd Bélom Bugárom. Chce počuť vysvetlenie o výrokoch Ábela Ravasza, splnomocnenca vlády SR pre rómske komunity. Glváč o tom informoval na sociálnej sieti Facebook. Ravasz podľa jeho slov uviedol, že pokiaľ sám neodstúpi z postu podpredsedu NR SR, poslanci Most-Híd mu pomôžu. Glváča zaujíma, či ide o oficiálne stanovisko strany Most, alebo názor Ravasza.</p>
      <p>Glváč ešte pred sviatkami uviedol, že plánuje verejnosť informovať v dohľadnej dobe o svojom ďalšom pôsobení. V súvislosti s podpredsedom NR SR boli totiž medializované informácie o jeho komunikácii s Marianom K., ktorý v súčasnosti čelí obžalobe z objednávky vraždy novinára Jána Kuciaka.</p>
      <p><i>„Priatelia, zajtra stretnutie s predsedom Most-Híd Belom Bugárom, našim koaličným partnerom. S úžasom sledujem, ako mi neposlanec z Mostu Ábel Ravasz (splnomocnenec pre rómske komunity), ktorý nemá za sebou žiadny výsledok, odkazuje, že ak neodstúpim sám z postu podpredsedu NR SR, oni mi pomôžu. Je to stanovisko koaličného partnera? Alebo neznámeho úradníka Ravasza? Som zvedavý, čo sa dozviem. Život v koalícii prináša všeličo, ale nepamätám si, že by sa strana Smer niekedy montovala Mostu do vecí, ktoré sú výsostne straníckou záležitosťou. A už vôbec by si to nikto nedovolil cez úradníka,“</i> napísal Glváč.</p>
      <p>Viac k témam: <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a><br/>Zdroj: Webnoviny.sk – <a href="https://www.webnoviny.sk/glvac-sa-stretne-s-bugarom-prekazaju-mu-slova-neznameho-uradnika-ravasza/"><u>Glváč sa stretne s Bugárom, prekážajú mu slová „neznámeho úradníka“ Ravasza</u></a> © SITA Všetky práva vyhradené.</p>
    </article>
  </body>
</html>