<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638402/%D8%B1%D8%B3%DB%8C%D8%AF%DA%AF%DB%8C-%D9%88%DB%8C%DA%98%D9%87-%D9%82%D8%B6%D8%A7%DB%8C%DB%8C-%D8%A8%D9%87-%D8%AD%D8%A7%D8%AF%D8%AB%D9%87-%D9%88%D8%A7%DA%98%DA%AF%D9%88%D9%86%DB%8C-%D9%88%D8%A7%D9%86%D8%AA-%D8%AF%D8%A7%D9%86%D8%B4%E2%80%8C%D8%A2%D9%85%D9%88%D8%B2%D8%A7%D9%86-%D8%A8%D8%B4%D8%A7%DA%AF%D8%B1%D8%AF%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T19:46:00+00:00"/>
    <meta property="og:title" content="رسیدگی ویژه قضایی به حادثه واژگونی وانت دانش‌آموزان بشاگردی"/>
    <meta property="og:description" content="رئیس کل دادگستری استان هرمزگان گفت: دستگاه قضایی هرمزگان به موضوع استانداردسازی سرویس مدارس ورود پیدا خواهد کرد."/>
  </head>
  <body>
    <article>
      <h1>
        <a href="https://www.bultannews.com/fa/news/638402/%D8%B1%D8%B3%DB%8C%D8%AF%DA%AF%DB%8C-%D9%88%DB%8C%DA%98%D9%87-%D9%82%D8%B6%D8%A7%DB%8C%DB%8C-%D8%A8%D9%87-%D8%AD%D8%A7%D8%AF%D8%AB%D9%87-%D9%88%D8%A7%DA%98%DA%AF%D9%88%D9%86%DB%8C-%D9%88%D8%A7%D9%86%D8%AA-%D8%AF%D8%A7%D9%86%D8%B4%E2%80%8C%D8%A2%D9%85%D9%88%D8%B2%D8%A7%D9%86-%D8%A8%D8%B4%D8%A7%DA%AF%D8%B1%D8%AF%DB%8C">رسیدگی ویژه قضایی به حادثه واژگونی وانت دانش‌آموزان بشاگردی</a>
      </h1>
      <h2>رئیس کل دادگستری استان هرمزگان گفت: دستگاه قضایی هرمزگان به موضوع استانداردسازی سرویس مدارس ورود پیدا خواهد کرد.</h2>
      <address><time datetime="2019-11-05T19:46:00+00:00">05 Nov 2019, 19:46</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، رییس کل دادگستری استان <b>هرمزگان</b> اظهار داشت: بر اساس وقوع حادثه واژگونی وانت حامل ۱۵ <b>دانش آموزان بشاگردی</b> که منجر به جان باختن دو نفر از آن‌ها شد، دستور تشکیل<b> پرونده قضایی</b>، رسیدگی ویژه و انجام اقدامات قانونی در این خصوص صادر شده است.</p>
      <p>وی دقایقی پس از وقوع این حادثه ضمن تسلیت به خانواده درگذشتگان حادثه تلخ واژگونی خودروی حامل دانش آموزان بشاگردی دستوراتی در راستای تشکیل پرونده، رسیدگی ویژه و تکمیل تحقیقات با قید فوریت در خصوص بررسی علل این حادثه صادر و تأکید کرد: در راستای احقاق حقوق عامه و جلوگیری از تکرار حوادث از این نوع، دستگاه قضایی استان به اداره کل آموزش پرورش اعلام نموده به سرعت نسبت به استانداردسازی سرویس مدارس بشاگرد و اختصاص اتوبوس و خودرو‌های مناسب اقدام نماید.</p>
      <p>علی صالحی همچنین از عیادت و بررسی آخرین وضعیت مصدومان حادثه که در بیمارستان حضرت بقیه الله (عج) سردشت درحال مداوا هستند توسط مسئولان قضایی خبر داد و ضمن تأکید بر درمان سریع حادثه دیدگان افزود: در خصوص متوفیان حادثه نیز تأکیدات لازم در راستای تسریع اقدامات قانونی، احراز هویت، بررسی علل فوت و تحویل به خانواده‌ها به پزشکی قانونی استان ابلاغ شده است.</p>
      <p>رئیس کل دادگستری استان هرمزگان با تأکید بر رسیدگی سریع به پرونده قضایی این تصادف و شناسایی مقصر یا مقصرین و علل وقوع این حادثه دستور بررسی وضعیت ایمنی خوردو و دانش آموزان را نیزصادر کرد.</p>
      <p>وی خاطرنشان کرد: پس از انجام کارشناس‌ها، میزان تقصیر مقصران حادثه به صورت دقیق انجام و اطلاع رسانی خواهد شد.</p>
      <p>شایان ذکر است: وانت سایپا که ۱۵ دانش آموز را از روستا‌های سرتنگ، بند بارک و موردان دربند صلاح در بشاگرد استان هرمزگان به مدرسه رازی دستگرد درگاز می‌برد ساعت ۶:۴۵ روز سه شنبه ۱۴آبان ۹۸ بر اثر سانحه رانندگی واژگون شد و بر اثر این حادثه یک دانش آموز دختر ۱۳ ساله و یک دانش آموز پسر ۱۳ ساله به علت شدت ترومای وارده جان باختند.</p>
      <p>انتهای پیام/</p>
    </article>
  </body>
</html>