<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Iliyana-Iotova-Preslavskata-knizhovna-shkola-suzdade-oblika-na-velikiya-bulgarski-narod-911443"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T19:37:00+00:00"/>
    <meta property="og:title" content="Илияна Йотова: Преславската книжовна школа създаде облика на великия български народ"/>
    <meta property="og:description" content="&quot;Учените на България, чрез силата на знанието и науката преведоха страната през най-трудните моменти..."/>
  </head>
  <body>
    <article>
      <h1>Илияна Йотова: Преславската книжовна школа създаде облика на великия български народ</h1>
      <address>
        <time datetime="2019-11-05T19:37:00+00:00">05 Nov 2019, 19:37</time>
      </address>
      <p>"Учените на България, чрез силата на знанието и науката преведоха страната през най-трудните моменти в дългата ни и нелека история. Те продължиха традицията на Златния век, който надхвърли границите на времето, определи за векове напред културното развитие на България и утвърди славянската цивилизация.“</p>
      <p>Това заяви вицепрезидентът Илияна Йотова при откриването на изложбата "До портите на княжеския двор. Съкровища от Велики Преслав“. Изложбата, която се посвещава на 150-годишнината от основаването на Българската академия на науките, се организира от Националния археологически институт с музей при БАН в партньорство с Археологическия музей "Велики Преслав“ и Националния исторически музей.</p>
      <p>В приветствието си вицепрезидентът посочи, че Велики Преслав е спасил делото на Светите братя Кирил и Методий и начертал един от пътищата на европейската цивилизация. "Преславската книжовна школа създаде облика на велик народ, който разпръсква свобода чрез познанието, далеч зад пределите на Първата българска държава“, изтъкна Илияна Йотова.</p>
      <p>"Образци на изящност и духовност, занаяти, архитектура, изкуства, писменост – всичко това ни докосва до култура, родила се далеч преди Западноевропейския ренесанс, култура на една млада държава, току-що скъсала с езичеството, култура, която днес е безспорен извор на национално самочувствие и гордост“, подчерта вицепрезидентът Йотова.</p>
      <p>Илияна Йотова отправи послание – децата на България да видят изложбата, която разказва за великолепие и възход, за "да знаят и помнят, да се гордеят, че са българи“.</p>
      <p>Акценти в изложбата са Преславското съкровище и откритото през 1972 г. в каменен тайник в Дворцовия комплекс на Велики Преслав съкровище от XIII в., съобщават от прессекретариата на Президентството.</p>
    </article>
  </body>
</html>