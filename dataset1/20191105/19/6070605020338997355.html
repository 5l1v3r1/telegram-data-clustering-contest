<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/auditoria-ambiental-incineradora-besos-Tersa-enfronta-Colau-veins-airenet_0_2338566299.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T19:04:13+00:00"/>
    <meta property="og:title" content="L'auditoria ambiental de la incineradora del Besòs enfronta Colau i veïns"/>
    <meta property="og:description" content="Airenet lamenta que l'Ajuntament doni per bons els resultats d'un estudi &quot;parcial&quot; i elabora un informe paral·lel"/>
  </head>
  <body>
    <article>
      <h1>L'auditoria ambiental de la incineradora del Besòs enfronta Colau i veïns</h1>
      <h2>Airenet lamenta que l'Ajuntament doni per bons els resultats d'un estudi "parcial" i elabora un informe paral·lel</h2>
      <address>
        <time datetime="2019-11-05T19:04:13+00:00">05 Nov 2019, 19:04</time>
      </address>
      <p>L'auditoria que l'Ajuntament de Barcelona va encarregar al Col·legi  d'Enginyers Industrials de Catalunya (CEIC) sobre l'emissió de contaminants de la incineradora Tersa, a Sant Adrià de Besòs , ha reforçat, encara més, les discrepàncies entre l'equip municipal i la plataforma veïnal metropolitana Airenet. Cinc dels set autors de l'informe van concloure que la instal·lació compleix amb les prescripcions per a la qualitat de l'aire i que el seu impacte ambiental –emissió de dioxines cancerígenes– "no és rellevant". Però els altres dos tècnics del grup auditor, que van ser proposats per l'entitat veïnal però contractats pel consistori, asseguren que no es va arribar a aquestes conclusions de manera unànime i denuncien que la incineradora treballa "fora de la llei" i amb evidents irregularitats.</p>
      <figure>
        <img src="https://www.ara.cat/2018/04/12/societat/incineradora-Sant-Adria-corporativa-TERSA_1995410752_52905718_117x66.png"/>
      </figure>
      <p>
        <a href="https://www.ara.cat/societat/incineradora-TERSA-denunciada-contaminar-cancerigenes_0_1995400689.html">La incineradora de Sant Adrià, denunciada per contaminar l'aire amb dioxines cancerígenes</a>
      </p>
      <p>L'associació sosté que Tersa emet més contaminants dels que declara per la crema d'un volum de residus inferior al fixat per la llei. Com més alt sigui el valor calorífic –el mínim s'estableix normativament en 2.760 quilocalories (kcal)–, menys costarà incinerar-lo i, per tant, es farà servir molt menys combustible i es contaminarà menys. En el cas de Tersa –apunten els veïns– els residus cremats són, de mitjana, inferiors a les 2.500 kcal i l'empresa "no va saber concretar" com mesurava la temperatura durant l'elaboració de l'informe. S egons Airenet, el sistema de control de tòxics de Tersa és "bo" per mesurar el nivell d'emissions contaminants, però acusa la incineradora de "desconnectar [aquests captadors] quan encenen i apaguen els forns" per fer veure que compleixen la normativa. </p>
      <p>L'alcaldessa de Barcelona, Ada Colau, va demanar aquesta auditoria després que l'entitat veïnal Airenet denunciés la incineradora, el 2017, <a href="https://www.ara.cat/societat/incineradora-TERSA-denunciada-contaminar-cancerigenes_0_1995400689.html"> per contaminar l'aire i amenaçar la salut de les persones que resideixen a prop de la planta</a> . Segons el regidor d' Emergència Climàtica, Eloi Badia, aquest tipus de plantes tenen uns nivells de 0,1 ng/Nm3 com a màxim d'emissió de dioxines i l'estudi constata que la planta n'emet, de mitjana, 10 vegades menys.</p>
      <p>A més –va anunciar Badia– la incineradora disposarà aviat d'un sistema catalític per reduir l'emissió d'òxids de nitrogen en fins a 60 punts. L'obra, d'uns 16 milions d'euros, ja està adjudicada i començarà a muntar-se a principis del 2020 per entrar en funcionament a finals del mateix any, <a href="https://www.ara.cat/societat/incineradora-Besos-tancament-parcial-2025-pla-gestio-residus-area-metropolitana-Barcelona-augmentar-reciclatge_0_2187381406.html">si bé la idea de l'Àrea Metropolitana de Barcelona (AMB) és tancar un o dos forns a partir del 2025</a>.</p>
      <figure>
        <img src="https://www.ara.cat/2018/05/08/societat/incineradora-Tersa-Sant-Adria-Besos_2011009175_53632336_117x66.jpg"/>
      </figure>
      <p>
        <a href="https://www.ara.cat/societat/incineradora-Besos-tancament-parcial-2025-pla-gestio-residus-area-metropolitana-Barcelona-augmentar-reciclatge_0_2187381406.html">La incineradora del Besòs es planteja el tancament parcial a partir del 2025</a>
      </p>
      <h3>Millores urgents per a la qualitat de l'aire</h3>
      <p>La vintena d'entitats veïnals que componen Airenet han demanat a Colau que retiri el comunicat en què dona per bons els resultats de l'auditoria del CEIC. Airenet ha denunciat que les visions "dispars i parcials" sobre les mateixes dades i les respostes que els auditors no van saber detallar sobre alguns aspectes del funcionament de la planta els han obligat a elaborar un informe paral·lel. La  presidenta de la plataforma, Silvina Frucella, ha subratllat que la gent "no vol la incineradora" i que Tersa enganya la ciutadana. Per exemple, l'acusa de fer un càlcul de les temperatures amb què treballa en lloc de mesurar-les realment. </p>
      <p>Per això, la plataforma ha exigit que  s'apliquin millores urgents a la planta per reduir les males olors i la contaminació ambiental i atmosfèrica de la zona del Fòrum i la desembocadura del riu Besòs. D'altra banda, la seva portaveu Silvina Frucella ha destacat que seria convenient erigir una nova instal·lació per mesurar la qualitat de l'aire a prop de la planta per controlar el que respiren els veïns, i ha reclamat que el Consell Superior d'Investigacions Científiques (CSIC) mesuri periòdicament el nivell de dioxines, especialment en episodis de baixa dispersió atmosfèrica.</p>
      <p>La plataforma també ha criticat que 85% dels materials cremats l'any passat fossin reciclables –plàstic, cartró, tèxtil, metalls, vidres i matèria orgànica–. De fet, el 67% dels residus incinerats eren matèria orgànica i el 0,5% eren residus perillosos que no van ser separats prèviament. "Crema molta matèria orgànica de la qual es podria fer compost barrejada amb altres residus", reflexiona Frucella. </p>
      <p>En aquest sentit, fonts municipals apunten que els dos equips que han auditat la planta –els enginyers i els experts consultats pels veïns– han acordat mesures de millora com la creació del departament de Medi Ambient a Tersa o la millora de la comunicació interna i externa. La intenció municipal és constituir una taula de seguiment de Tersa, amb totes les administracions implicades, on pugui incorporar-se també personal expert independent proposat per veïns i pel Col·legi d'Enginyers.</p>
    </article>
  </body>
</html>