<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/v-rumanija-zadarzhaha-balgarski-shofyor-prevozval-nelegalni-migranti.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T19:35:00+00:00"/>
    <meta property="og:title" content="В Румъния задържаха български шофьор, превозвал нелегални мигранти"/>
    <meta property="og:description" content="Водачът твърдял, че вози автомобилни части"/>
  </head>
  <body>
    <article>
      <h1>В Румъния задържаха български шофьор, превозвал нелегални мигранти</h1>
      <h2>Водачът твърдял, че вози автомобилни части</h2>
      <address>
        <time datetime="2019-11-05T19:35:00+00:00">05 Nov 2019, 19:35</time>
      </address>
      <figure>
        <video src="https://vid.btv.bg/btvnews/2019/11/05/kamion_1572975436-1.mp4"/>
      </figure>
      <p>Румънски граничари задържаха 45-годишен български шофьор на микробус, превозвал 11 нелегални мигранти към Унгария. Водачът твърдял, че вози автомобилни части. Повдигнати са му обвинения в трафик на мигранти.</p>
      <p>Междувременно стана ясно, че българският камион, в който бяха намерени мигранти в Северна Гърция, е с регистрация от Пазарджик и е бил собственост на молдовски гражданин.</p>
      <p>В края на октомври 36-годишен молдовец оглежда няколко камиона, собственост на транспортна фирма от Пазарджик. Спира се на този, в който са намерени 41 нелегални бежанци от Афганистан. Собственикът на фирмата вече е разпитан от Икономическа полиция и Автомобилна администрация.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015531.jpg"/>
      </figure>
      <p>От пазарджишката фирма, продала камиона на молдовеца, отказаха да застанат пред камера. Заявиха, че пред тях молдовецът заявил, че възнамерява да вкарва дрехи от Турция за Молдова и затова търси да купи камион.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015526.jpg"/>
      </figure>
      <p>Сделката е изповядана пред нотариус на 29 октомври. Два дни по-късно камионът минава границата. Вчера следобед е спрян за проверка на магистралата Кавала-Солун и в каросерията са открити мигрантите. Част от тях са в болница с леки признаци на задушаване.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015530.jpg"/>
      </figure>
      <p>У нас ГДБОП вече работи съвместно с гръцките си колеги за разкриване на схемата, заяви вътрешният министър Младен Маринов.</p>
      <p>„Проверяваме движението на автомобила, собственика, фирмата, на която е регистриран, движението последните дни, излизанията през границата, така че продължаваме координация с гръцките власти работа по случая”, заяви министърът на вътрешните работи Младен Маринов.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015525.jpg"/>
      </figure>
      <p>По информация на гръцките власти задържаният шофьор е грузинец и няма шофьорска книжка.</p>
    </article>
  </body>
</html>