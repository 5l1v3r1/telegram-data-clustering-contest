<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638390/%D9%88%D8%A7%DA%A9%D9%86%D8%B4-%D8%A7%D8%B1%D9%88%D9%BE%D8%A7%DB%8C%DB%8C%E2%80%8C%D9%87%D8%A7-%D8%A8%D9%87-%DA%AF%D8%A7%D9%85-%DA%86%D9%87%D8%A7%D8%B1%D9%85-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D9%87%D8%B3%D8%AA%D9%87%E2%80%8C%D8%A7%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T19:22:00+00:00"/>
    <meta property="og:title" content="واکنش اروپایی‌ها به گام چهارم کاهش تعهدات هسته‌ای ایران"/>
    <meta property="og:description" content="مقامات اروپایی از کاهش مجدد تعهدات هسته‌ای ایران که در واکنش به کوتاهی طرف‌های اروپایی برجام در اجرای تعهداتشان انجام شده است، ابراز نگرانی کردند."/>
  </head>
  <body>
    <article>
      <h1>
        <a href="https://www.bultannews.com/fa/news/638390/%D9%88%D8%A7%DA%A9%D9%86%D8%B4-%D8%A7%D8%B1%D9%88%D9%BE%D8%A7%DB%8C%DB%8C%E2%80%8C%D9%87%D8%A7-%D8%A8%D9%87-%DA%AF%D8%A7%D9%85-%DA%86%D9%87%D8%A7%D8%B1%D9%85-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D9%87%D8%B3%D8%AA%D9%87%E2%80%8C%D8%A7%DB%8C-%D8%A7%DB%8C%D8%B1%D8%A7%D9%86">واکنش اروپایی‌ها به گام چهارم کاهش تعهدات هسته‌ای ایران</a>
      </h1>
      <h2>مقامات اروپایی از کاهش مجدد تعهدات هسته‌ای ایران که در واکنش به کوتاهی طرف‌های اروپایی برجام در اجرای تعهداتشان انجام شده است، ابراز نگرانی کردند.</h2>
      <address><time datetime="2019-11-05T19:22:00+00:00">05 Nov 2019, 19:22</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>اتحادیه اروپا</b> روز سه‌شنبه از آغاز<b> گام چهارم</b> کاهش <b>تعهدات هسته‌ای</b> ایران ذیل برجام ابراز نگرانی کرد.</p>
      <p>یک سخنگوی اتحادیه اروپا ساعاتی پس از اعلام رسمی آغاز گام چهارم کاهش تعهدات هسته‌ای ایران ذیل برجام در واکنش به این اقدام ایران گفت: «اعلام امروز رئیس‌جمهور روحانی مبنی بر کاهش مجدد تعهدات هسته‌ای ایران ذیل برجام باعث نگرانی ما شده است. ما از ایران می‌خواهیم که همه اقداماتی که با تعهداتش در برجام منافات دارند را به عقب بازگرداند. در این شرایط حفظ برجام بسیار دشوارتر شده است.»</p>
      <p>«اگنس ون در مول» سخنگوی وزارت امور خارجه فرانسه نیز روز سه‌شنبه در یک نشست خبری با اعلام اینکه دولت متبوعش منتظر گزارش آژانس بین‌المللی انرژی اتمی درباره اقدام جدید ایران است، اظهار داشت: «فرانسه همچنان به توافق هسته‌ای متعهد است. ما از ایران می‌خواهیم که به تعهدات خود پایبند باشد و به‌طور کامل با آژانس بین‌المللی انرژی اتمی در زمینه تعهداتش ذیل برجام و سایر تعهدات هسته‌ای خود همکاری کند.»</p>
      <p>طرف‌های اروپایی برجام در حالی ایران را به اجرای یکجانبه تعهدات خود در برجام فرا می‌خوانند که پس از خروج آمریکا از برجام و بازگشت تحریم‌های یکجانبه این کشور علیه ایران صرفاً به دادن وعده و وعید اکتفا کرده و گام محسوسی در راستای تأمین منافع مشروع ایران طبق برجام برنداشته‌اند.</p>
      <p>ایران که پیش از این در پاسخ به بدعهدی طرف‌های اروپایی برجام در عمل به تعهداتشان طی سه مرحله اقدام به کاهش تعهدات هسته‌ای خود کرده، امروز سه‌شنبه 14 آبان رسماً از آغاز گازدهی به سانتریفیوژها در تأسیسات هسته‌ای فردو خبر داد تا بدین ترتیب گام چهارم کاهش تعهدات هسته‌ای خود را آغاز کند.</p>
      <p>مقامات ایران  بارها تأکید کرده‌اند که روند کاهش تعهدات هسته‌ای ایران تا زمانی که طرف‌های دیگر برجام به تعهدات خود در قبال ایران ذیل این توافق چندجانبه عمل نکنند، ادامه خواهد یافت.</p>
      <p>انتهای پیام/.</p>
    </article>
  </body>
</html>