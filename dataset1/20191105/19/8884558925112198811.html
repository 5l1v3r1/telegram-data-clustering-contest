<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/vec-kot-11000-znanstvenikov-sveta-svari-pred-podne"/>
    <meta property="og:site_name" content="Primorske novice"/>
    <meta property="article:published_time" content="2019-11-05T19:17:10+00:00"/>
    <meta property="og:title" content="Več kot 11.000 znanstvenikov sveta svari pred podnebnimi izrednimi razmerami"/>
    <meta property="og:description" content="Več kot 11.000 znanstvenikov iz 153 držav, tudi Slovenije, se je podpisalo pod članek, danes objavljenem v reviji Bioscience Magazine, v katerem svarijo pred podnebnimi izrednimi razmerami, ki bi lahko, kot so opozorili, prinesle nepredstavljivo trpljenje, poroča nemška tiskovna agencija dpa."/>
  </head>
  <body>
    <article>
      <h1>Več kot 11.000 znanstvenikov sveta svari pred podnebnimi izrednimi razmerami</h1>
      <address><time datetime="2019-11-05T19:17:10+00:00">05 Nov 2019, 19:17</time> by <a rel="author">STA</a></address>
      <p>
        <b>Več kot 11.000 znanstvenikov iz 153 držav, tudi Slovenije, se je podpisalo pod članek, danes objavljenem v reviji Bioscience Magazine, v katerem svarijo pred podnebnimi izrednimi razmerami, ki bi lahko, kot so opozorili, prinesle nepredstavljivo trpljenje, poroča nemška tiskovna agencija dpa.</b>
      </p>
      <figure>
        <img src="https://static.primorske.si/foto/highres/gnweb/718558_254-polar.jpg"/>
        <figcaption>Znanstveniki predlagajo šest korakov, s katerim bi lahko omilili posledice podnebnih sprememb. Foto: pixabay.com</figcaption>
      </figure>
      <p><b>NEW YORK</b> &gt; “Znanstveniki imajo moralno obvezo, da človeštvo odkrito opozorijo pred kakršnokoli veliko eksistenčno grožnjo,” so poudarili podpisniki. Dodali so, da se je kljub 40 letom globalnih podnebnih pogajanj, z redkimi izjemami, na splošno nadaljevalo običajno poslovanje in je večinoma spodletelo, da bi naslovili trditve o podnebnih spremembah.</p>
      <p>“Podnebna kriza je prispela in se poglablja hitreje, kot je pričakovala večina znanstvenikov,” so opozorili znanstveniki v prispevku pod vodstvom <b>Williama J. Ripplea</b>, <b>Christopherja Wolfa</b>, <b>Thomasa M. Newsomea</b>, <b>Phoebe Barnard</b> in <b>Williama R. Moomawa</b>.</p>
      <p>Znanstveniki predlagajo šest korakov, s katerim bi lahko omilili posledice podnebnih sprememb: nadomestiti fosilna goriva z obnovljivimi viri energije z nizko vsebnostjo ogljika, zmanjšanje izpustov, kot je metan, zaščita ekosistema Zemlje, prehranjevanje z več sadja in zelenjave in manj živalskimi izdelki, vzpostavitev brezogljičnih ekonomij ter stabilizacija populacije človeštva.</p>
      <p>“Kot zavezništvo svetovnih znanstvenikov smo pripravljeni pomagati odločevalcem pri prehodu k vzdržni in pravični prihodnosti,” so ob koncu še zapisali znanstveniki in dodali, da bi moralo človeštvo “delovati za vzdržno življenje na planetu Zemlja, ki je naš edini dom”.</p>
      <p>Pod prispevek se je, kot je razvidno iz <a href="https://academic.oup.com/bioscience/advance-article/doi/10.1093/biosci/biz088/5610806">spletne strani</a>, podpisalo 11.258 znanstvenikov, od tega 12 znanstvenikov iz Slovenije.</p>
      <p>Pred dvema letoma so znanstveniki zbrani okrog Ripplea in Newsomea pripravili podoben poziv. Pod takratno opozorilo človeštvu s pozivom k doslednejšemu varovanju okolja se je podpisalo več kot 15.000 znanstvenikov iz več kot 180 držav, navaja dpa.</p>
      <p>Po poročanju britanskega BBC gre za študijo, ki je nastala na podlagi 40-letnega zbiranja podatkov. Hkrati so današnji poziv objavili natanko 40 let potem, ko so se znanstveniki iz 50 držav leta 1979 v Ženevi sestali na prvi podnebni konferenci.</p>
    </article>
  </body>
</html>