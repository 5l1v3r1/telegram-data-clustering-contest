<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175560/almeerder-leefde-volgens-justitie-van-digitale-fraude"/>
    <meta property="og:site_name" content="omroep flevoland"/>
    <meta property="article:published_time" content="2019-11-05T19:35:00+00:00"/>
    <meta property="og:title" content="Almeerder leefde volgens justitie van digitale fraude"/>
    <meta property="og:description" content="Een 22-jarige inwoner van Almere heeft 20 maanden cel tegen zich horen eisen op verdenking van grootschalige digitale fraude. Daarbij zijn gedupeerden voor vele duizenden euro’s het schip ingegaan."/>
  </head>
  <body>
    <article>
      <h1>Almeerder leefde volgens justitie van digitale fraude</h1>
      <address>
        <time datetime="2019-11-05T19:35:00+00:00">05 Nov 2019, 19:35</time>
      </address>
      <p>
        <b>Een 22-jarige inwoner van Almere heeft 20 maanden cel tegen zich horen eisen op verdenking van grootschalige digitale fraude. Daarbij zijn gedupeerden voor vele duizenden euro’s het schip ingegaan.</b>
      </p>
      <p>De fraude, waarvan zeker 33 mensen het slachtoffer zijn geworden, kende verschillende vormen. Verkopers op Marktplaats kregen geïnteresseerden aan de deur, die op hun telefoon een afschrijving van hun rekening op de bank lieten zien. Dat bleken achteraf echter nep-apps van banken te zijn. Zo gaf een autoverkoper in Lelystad een auto van ruim tienduizend euro mee, om later te ontdekken dat het geld niet op zijn rekening was bijgeschreven.</p>
      <p>Of mensen kregen een appje, dat zogenaamd van een kind of familielid afkomstig was. Dat claimde een nieuw telefoonnummer te hebben en dringend geld nodig te hebben. In goed vertrouwen maakte een oudere dame bijvoorbeeld ruim 5000 euro over aan, naar ze dacht, haar dochter.</p>
      <p>Op 20 mei dit jaar viel de politie de kamer van de Almeerder binnen, die zich daar overigens naakt bevond met een minderjarig meisje. Dat kwam hem te staan op een ‘poging tot ontucht met een minderjarige’. In zijn kamer lagen meerdere telefoons die te koppelen waren aan aangiften van slachtoffers. Verder traceerde de politie zogenoemde ‘geldezels’. Het ging daarbij om veelal jongere mensen, die hun bankrekeningnummer beschikbaar stelden. Ze wezen naar de Almeerder als hun opdrachtgever.</p>
      <p>De verdachte ontkent alles: de telefoons zouden van mensen zijn die bij hem op bezoek kwamen, de geldezels kende hij niet, of hij beriep zich op zijn zwijgrecht. Hij zegt van studiefinanciering te leven en te sparen, maar de officier van justitie heeft geen legale inkomsten van de man kunnen traceren. "Hoe kun je leven zonder te studeren of te werken. Nou, zo dus", merkte ze op. "Ten koste van suckers die wel werken voor hun geld en vaak zo hun spaargeld verliezen".</p>
      <p>De rechtbank doet over twee weken uitspraak.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>