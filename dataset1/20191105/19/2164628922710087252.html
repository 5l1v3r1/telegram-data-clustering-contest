<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42658_Vkhav-u-vidbiynik-na-Rivnenshchini-pyaniy-vodiy-skov-DTP-FOTO"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-05T19:52:00+00:00"/>
    <meta property="og:title" content="В`їхав у відбійник: на Рівненщині п`яний водій скоїв ДТП (ФОТО)"/>
    <meta property="og:description" content="Вчора, 4 листопада, майже одночасно до Рівненського районного відділення поліції надійшло два аналогічних повідомлення, що на дачному м"/>
  </head>
  <body>
    <article>
      <h1>В`їхав у відбійник: на Рівненщині п`яний водій скоїв ДТП (ФОТО)</h1>
      <address>
        <time datetime="2019-11-05T19:52:00+00:00">05 Nov 2019, 19:52</time>
      </address>
      <p>
        <b>Вчора, 4 листопада, майже одночасно до Рівненського районного відділення поліції надійшло два аналогічних повідомлення, що на дачному масиві села Нова Українка водій автомобіля "Volkswagen Passat B6" ймовірно перебуває у стані сп’яніння.</b>
      </p>
      <figure>
        <img src="http://press-centr.com/images/image/2019/11/%D0%A0%D1%96%D0%B2%D0%BD%D0%B5/%D1%84%D0%BE%D0%BB%D1%8C%D1%86%D1%84%D0%B0%D0%B3%D0%B5%D0%BD%202.jpg"/>
      </figure>
      <p>На пошук транспортного засобу був орієнтований особовий склад групи реагування патрульної поліції районного відділення. Близько 19:50 на вулиці Центральна дачного масиву зазначений автомобіль поблизу зупинки громадського транспорту протаранив відбійник.</p>
      <figure>
        <img src="http://press-centr.com/images/image/2019/11/%D0%A0%D1%96%D0%B2%D0%BD%D0%B5/%D1%84%D0%BE%D0%BB%D1%8C%D1%86%D1%84%D0%B0%D0%B3%D0%B5%D0%BD%203.jpg"/>
      </figure>
      <p>За зовнішніми ознаками 36-річний кермувальник "Volkswagen Passat" перебував у стані алкогольного сп’яніння, однак від проходження огляду на місці за допомогою газоаналізатора алкотестера "Драгер" та у медичному закладі чоловік відмовився. Відтак у присутності двох свідків поліцейські оформили два адміністративних протоколи: за статтями 130 та 124 КУпАП.</p>
      <figure>
        <img src="http://press-centr.com/images/image/2019/11/%D0%A0%D1%96%D0%B2%D0%BD%D0%B5/%D1%84%D0%BE%D0%BB%D1%8C%D1%86%D1%84%D0%B0%D0%B3%D0%B5%D0%BD%204.jpg"/>
      </figure>
      <p>Посвідчення водія правоохоронці не вилучили, оскільки у листопаді минулого року чоловіка вже суд позбавив права керувати транспортними засобами строком на 1 рік за таке ж правопорушення. Тому за керування транспортним засобом без відповідних документів поліцейські склали адмінпротокол.</p>
      <p>Загалом за 10 місяців цього року за керування у стані сп’яніння поліцейські груп реагування патрульної поліції Головного управління Національної поліції в Рівненській області склали 1911 адміністративних протоколів за статтею 130 Кодексу України про адміністративні правопорушення. Усі матеріали скеровані на розгляд суду.</p>
      <p>Про це повідомляє відділ комунікації поліції Рівненської області</p>
      <p> </p>
    </article>
  </body>
</html>