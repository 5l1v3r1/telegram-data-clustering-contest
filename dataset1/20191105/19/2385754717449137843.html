<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/595897/na-psifisoun-stis-ekloges-tis-12is-dekemvriou-kalountai-oi-kyprioi-tou-iv"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T19:25:00+00:00"/>
    <meta property="og:title" content="Να ψηφίσουν στις εκλογές της 12ης Δεκεμβρίου καλούνται οι Κύπριοι του ΗΒ"/>
    <meta property="og:description" content="Ανακοίνωση με την οποία καλεί όλους τους Κύπριους στο Ηνωμένο Βασίλειο να βεβαιωθούν ότι είναι εγγεγραμμένοι στους εκλογικούς καταλόγους και να ψηφίσουν..."/>
  </head>
  <body>
    <article>
      <h1>Να ψηφίσουν στις εκλογές της 12ης Δεκεμβρίου καλούνται οι Κύπριοι του ΗΒ</h1>
      <address><time datetime="2019-11-05T19:25:00+00:00">05 Nov 2019, 19:25</time> by <a rel="author">SigmaLive</a></address>
      <p><b>Ανακοίνωση με την οποία καλεί όλους τους Κύπριους στο Ηνωμένο Βασίλειο να βεβαιωθούν ότι είναι εγγεγραμμένοι στους εκλογικούς καταλόγους και να ψηφίσουν στις βουλευτικές εκλογές της Πέμπτης 12ης Δεκεμβρίου, εξέδωσε η Εθνική Κυπριακή  Ομοσπονδία Ηνωμένου Βασιλείου.<br/></b> <br/>Όπως σημειώνει η ανακοίνωση, με τον τρόπο αυτό θα ακουστεί δυνατά η φωνή της Κύπρου.<br/> <br/>Σύμφωνα με έρευνα που έγινε, οι Κύπριοι της Βρετανίας δήλωσαν κατά μεγάλη πλειοψηφία ότι υποστηρίζουν την παραμονή και όχι την έξοδο του Ηνωμένου Βασιλείου από την Ευρωπαϊκή Ένωση.<br/> <br/>Ο πρόεδρος της Ομοσπονδίας Χρίστος Καραολής σε δηλώσεις του κάλεσε «όλους τους συμπατριώτες μας να ψηφίσουν και να ενθαρρύνουν τους συγγενείς και φίλους τους να πράξουν το ίδιο στις εκλογές της 12ης Δεκεμβρίου».<br/> <br/>Προέτρεψε «ακόμα τα μέλη της παροικίας μας να δραστηριοποιηθούν στις εκλογές, να συμμετέχουν στην προεκλογική εκστρατεία, να αρχίσουν από τώρα να χτυπούν πόρτες και να διανέμουν φυλλάδια, να βοηθούν και να εργάζονται για την επανεκλογή των πραγματικών φίλων της Κύπρου».<br/> <br/>«Οι συμπατριώτες μας πρέπει να κάνουν πιο έντονη την παρουσία και πιο δυνατή τη φωνή της κυπριακής παροικίας για να ακούγεται καθ΄ όλη τη διάρκεια της προεκλογικής περιόδου», πρόσθεσε.<br/> <br/>Η ανακοίνωση επισημαίνει επίσης ότι «υπάρχουν υποψήφιοι βουλευτές, οι οποίοι κατά τη διάρκεια της θητείας τους στη Βουλή υπήρξαν πραγματικοί φίλοι της Κύπρου και της παροικίας μας. Αυτοί οι υποψήφιοι έχουν υποβάλει  ερωτήσεις, έχουν υπογράψει ψηφίσματα και έχουν μιλήσει για την Κύπρο στη Βουλή, έχουν παρευρεθεί και στηρίξει εκδηλώσεις μας, συμμετείχαν σε εκδηλώσεις ενάντια στην τουρκική κατοχή και έδειξαν ξεκάθαρα ότι υποστηρίζουν μια ελεύθερη, ενωμένη Κύπρο, χωρίς τουρκικό κατοχικό στρατό, στη βάση μιας δίκαιης ειρηνικής και λειτουργικής λύσης στο Κυπριακό».<br/> <br/>«Καλούμε όλους τους Κυπρίους να ψηφίσουν στις εκλογές της Πέμπτης 12ης Δεκεμβρίου για να προβάλλονται τα δίκαια της Κύπρου στην βουλή και να συνεχίσει να ακούγεται η φωνή της παροικίας μας από τους φίλους μας βουλευτές», αναφέρεται.<br/> <br/>Η ανακοίνωση της Ομοσπονδίας παρέχει τις εξής χρηστικές πληροφορίες: <br/> <br/>Για να εξασκήσει κάποιος το εκλογικό του δικαίωμα πρέπει να είναι εγγεγραμμένος στον εκλογικό κατάλογο. Η εγγραφή είναι απλή και εύκολη διαδικασία. Μπορεί κανείς να εγγραφεί μέσω διαδικτύου στη διεύθυνση https://www.gov.uk/register-to-vote μέχρι τις 26 Νοεμβρίου.<br/> <br/>Για πληροφορίες για εναλλακτική ψηφοφορία καλούνται οι Κύπριοι του Ηνωμένου Βασιλείου να επισκεφθούν τις ακόλουθες ηλεκτρονικές διευθύνσεις:<br/> <br/>Ψήφος μέσω ταχυδρομείου: https://www.yourvotematters.co.uk/how-do-i-vote/voting-by-post<br/>Ψήφος μέσω πληρεξουσίου: https://www.gov.uk/voting-in-the-uk/voting-by-proxy<br/> <br/>Για την εκλογική περιφέρεια μπορεί κανείς να  επισκεφθεί την ιστοσελίδα του BBC με ευρετήριο εκλογικών περιφερειών, των βουλευτών που τις αντιπροσωπεύουν και τα αποτελέσματα των περασμένων εκλογών, αρκεί να εισάγει τον ταχυδρομικό του κώδικα στο https://www.parliament.uk/mps-lords-and-offices/mps/<br/> <br/>Πηγή: ΚΥΠΕ <br/> </p>
    </article>
  </body>
</html>