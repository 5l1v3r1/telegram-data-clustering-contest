<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/unnga-at-kjoleskapet-streiker-i-kulda/71783834"/>
    <meta property="og:site_name" content="Dinside"/>
    <meta property="article:published_time" content="2019-11-05T19:00:00+00:00"/>
    <meta property="og:title" content="Unngå at kjøleskapet streiker i kulda"/>
    <meta property="og:description" content="Når temperaturen inne synker, kan det fort hende at kjøleskapet eller fryseren blir ødelagt, og det dekkes nødvendigvis ikke av forsikringen eller garantien."/>
  </head>
  <body>
    <article>
      <h1>Unngå at kjøleskapet streiker i kulda</h1>
      <h2>Når temperaturen inne synker, kan det fort hende at kjøleskapet eller fryseren blir ødelagt, og det dekkes nødvendigvis ikke av forsikringen eller garantien.</h2>
      <address><time datetime="2019-11-05T19:00:00+00:00">05 Nov 2019, 19:00</time> by <a rel="author">Eilin Lindvoll</a></address>
      <p>Se for deg at du ankommer hytta en sen vinterkveld med bitende vind ute og en lang arbeidsuke og kjøretur bak deg. Da er det nok mest fristende å fyre opp vedovnen så fort som mulig, og kanskje steike noen hjortefileter du har liggende i fryseren fra høstjakta.</p>
      <p>Men, hva er det lukta som slår imot deg når du åpner hyttedøra?</p>
      <p>Jo, det er lukta av fordervet mat, for mens du har vært borte, har kjøleskapet og fryseren rett og slett sluttet å fungere.</p>
      <related>
        <a href="https://www.dinside.no/bolig/her-er-de-beste-kjoleskapene/70399741"/>
      </related>
      <h3>Når kulda setter inn</h3>
      <p>Ifølge forsikringsselskapet If er det forbausende mange som bruker hytta lite, og spesielt om vinteren kan dette få konsekvenser for både vannrør, tak og hvitevarer.</p>
      <p>- Kjøleskap og kombiskap, da særlig frysere, er produsert for å stå i romtemperatur, ofte over ti grader, sier Arne Voll, kommunikasjonssjef i Gjensidige, til Dinside.no.</p>
      <p>Derfor blir det fort problematisk for kjøleskapet og fryseren å holde motoren i gang når innetemperaturen gjerne bare holder et par grader i de kaldeste periodene.</p>
      <p>Hvorfor? Jo, når innetemperaturen faller under ti grader, blir kjølevæsken i fryseboks og kjøleskap tykkere, og blir det ekstra kaldt, sliter kompressoren med å pumpe denne rundt i systemet. Dermed avtar kjøleeffekten.</p>
      <figure>
        <img src="https://dbstatic.no/71784312.jpg?imageId=71784312&amp;x=21.707317073171&amp;y=0&amp;cropw=78.292682926829&amp;croph=86.195286195286&amp;width=321&amp;height=256"/>
        <figcaption>Arne Voll, kommunikasjonssjef i Gjensidige. Vis mer</figcaption>
      </figure>
      <p>- For å hindre at kompressoren slites ut eller ødelegges, kutter kjøleskap og frysere motoren som kjøler ved en gitt nedre grenseverdi. Denne varierer vanligvis mellom ti varmegrader og femten minusgrader, men oftest kuttes ikke motoren før gradestokken viser under null grader, forklarer Anders Røe, assisterende salgssjef for husholdningsprodukter hos Elkjøp, til Dinside.no.</p>
      <p>Derfor bør du undersøke klimaklassen til kjøleskapet, fryseren eller kombiskapet og lese bruksanvisningen for hvitevaren før du kjøper det og tar det i bruk.</p>
      <figure>
        <img src="https://dbstatic.no/71784313.jpg?imageId=71784313&amp;x=0&amp;y=0&amp;cropw=99.844720496894&amp;croph=100&amp;width=643&amp;height=244"/>
        <figcaption><b>KLIMAMÅL:</b> Under spesifikasjonene til kjøleskapet eller fryseren, finner du informasjon om klimaklassen, som sier noe om hvilken innetemperatur hvitevaren trives best i. Foto: skjermdump. Vis mer</figcaption>
      </figure>
      <p>Det beste er dermed å ha på en (brannsikker) varmekilde om vinteren mens du er borte fra hytta, for å sikre at temperaturen innendørs ikke faller til for lave nivå. Dette er også fordel med tanke på vannrør som fryser og fuktigheten inne i hytta.</p>
      <p>Og, det er ikke bare på hytta fryseren kan streike i kulda. Har du en ekstra fryseboks i kjelleren, for eksempel, er det ikke sikkert denne heller takler lave temperaturer over tid.</p>
      <related>
        <a href="https://www.dinside.no/bolig/derfor-bor-du-frakte-kjoleskapet-staende/69715584"/>
      </related>
      <h3>Ofte ingen erstatning</h3>
      <p>Voll i Gjensidige understreker at de ikke dekker hvitevarer og matvarer som ødelegges av feil bruk, altså hvis du lar et kjøleskap eller en fryseboks stå i et rom som ikke holder temperaturmålene som er oppgitt i bruksanvisningen.</p>
      <p>- I tilfeller der strømmen har vært brutt, derimot, dekkes slike skader på vanlig måte. Hver sak behandles individuelt, sier Voll.</p>
      <p>Fryser og kjøleskap som blir ødelagt av å stå i kalde rom, dekkes heller ikke av reklamasjon eller garanti hos forhandleren, ifølge ham. Derfor anbefaler han bolig- og hytteeiere om å ikke la slike hvitevarer stå i kalde kjellere, uteboder, uisolerte rom og hytter som står tomme store deler av året hvis du ønsker at de skal fungere normalt.</p>
      <p>Sigmund Clementz, informasjonssjef i If, sier at innboforsikringen deres dekker ødelagt mat i fryser (<i>ikke </i>kjøleskap) ved strømbrudd og lignende. De pleier ikke å være så strenge på om bruken av fryseren har vært riktig. Egenandelen er på 4000 kroner.</p>
      <p>- I noen tilfeller blir fryseren lukt-skadd, altså at det ikke går an å fjerne lukta av fordervet mat ved vask eller eddikvann. Da dekkes innkjøp av ny fryser også av forsikringen, sier Clementz til Dinside.no.</p>
      <aside>Prøv mynt-trikset<br/>Lurer du på om fryseren på hytta fungerer som den skal? <br/>Et smart triks er å fylle ei plastbolle med vann og sette den i fryseren. Når vannet har blitt til is, legger du en mynt på toppen. <br/>Neste gang du kommer til hytta, sjekker du om mynten har sunket ned i isen. Det kan være et tegn på enten at fryseren ikke fungerer optimalt eller at strømmen har vært borte en kort periode mens hytta har stått tom.<br/><i>Kilde: Arne Voll i Gjensidige</i></aside>
      <figure>
        <img src="https://dbstatic.no/71783867.jpg?imageId=71783867&amp;width=1024&amp;height=615"/>
        <figcaption><b>KVALITETSSJEKK:</b> Ved å fryse en bolle med vann, legge en mynt på toppen og la dette stå i fryseren, kan du sjekke hvor godt fryseren fungerer mens du er bort fra hytta, samt avsløre om strømmen har vært borte. Foto: Arne Voll. Vis mer</figcaption>
      </figure>
      <h3>Velg riktige hvitevarer</h3>
      <p>Hvis du vet at du ikke kommer til å klare å holde en innetemperatur på over ti grader i hytta gjennom hele vinteren, bør du tenke over hvilke hvitevarer du velger og hva du gjør med dem når du forlater hytta.</p>
      <related>
        <a href="https://www.dinside.no/bolig/na-skal-alle-kjoleskapene-ha-kamera/71579506"/>
      </related>
      <p>- Det finnes frysebokser og kombiskap som er spesiallaget for å stå i kalde rom, men disse er ofte dyrere å kjøpe enn andre, sier Voll i Gjensidige.</p>
      <p>Røe hos Elkjøp anbefaler deg heller å tømme kjøleskap og fryser når du reiser fra hytta og det er lenge til neste besøk, for deretter å koble ut hvitevarene.</p>
      <p>- Før du skrur dem på igjen, bør du påse at hytta har hatt tid til å varme seg opp. Vanligvis vil også kjøleskapet og fryseren bråke litt mer enn vanlig når de har vært ute av drift en periode, men dette stabiliserer seg etter hvert, sier Røe.</p>
      <related>
        <h4>Lenge borte?</h4>
        <a href="https://www.dinside.no/bolig/maten-du-ikke-visste-at-du-kan-fryse-ned/71379676"/>
      </related>
    </article>
  </body>
</html>