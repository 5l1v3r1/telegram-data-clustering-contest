<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/458886/%E0%A6%97%E0%A7%8D%E0%A6%B0%E0%A6%BE%E0%A6%AE%E0%A7%80%E0%A6%A8-%E0%A6%85%E0%A6%AC%E0%A6%95%E0%A6%BE%E0%A6%A0%E0%A6%BE%E0%A6%AE%E0%A7%8B-%E0%A6%96%E0%A6%BE%E0%A6%A4%E0%A7%87-%E0%A6%9C%E0%A6%BE%E0%A6%AA%E0%A6%BE%E0%A6%A8%E0%A7%80-%E0%A6%B8%E0%A6%B9%E0%A6%BE%E0%A7%9F%E0%A6%A4%E0%A6%BE-%E0%A6%AC%E0%A7%83%E0%A6%A6%E0%A7%8D%E0%A6%A7%E0%A6%BF-%E0%A6%95%E0%A6%B0%E0%A7%81%E0%A6%A8"/>
    <meta property="og:site_name" content="Daily Janakantha"/>
    <meta property="article:published_time" content="2019-11-05T19:16:00+00:00"/>
    <meta property="og:title" content="গ্রামীন অবকাঠামো খাতে জাপানী সহায়তা বৃদ্ধি করুন : এলজিআরডি মন্ত্রী"/>
    <meta property="og:description" content="স্টাফ রিপোর্টার ॥ বাংলাদেশের গ্রামীন অবকাঠামো খাতে জাপানী সহায়তা বৃদ্ধির আহবান জানিয়েছেন স্থানীয় সরকার, পল্লী উন্নয়ন ও সমবায় মন্ত্রী মো. তাজুল ইসলাম। মঙ্গলবার সচিবালয়ে মন্ত্রীর অফিস কক্ষে জাপান আন্তর্জাতিক উন্নয়ন সংস্থা (জাইকা)-র একটি প্রতিনিধিদণের সাক্ষাৎকালে তিনি এ আহ্বান জানান। জাইকা বাংলাদেশ অফিসের প্রধান প্রতিনিধি হিতোশী ..."/>
  </head>
  <body>
    <article>
      <h1>গ্রামীন অবকাঠামো খাতে জাপানী সহায়তা বৃদ্ধি করুন : এলজিআরডি মন্ত্রী</h1>
      <address>
        <time datetime="2019-11-05T19:16:00+00:00">05 Nov 2019, 19:16</time>
      </address>
      <figure>
        <img src="http://www.dailyjanakantha.com/files/201911/1572984991_69.jpg"/>
      </figure>
      <p>স্টাফ রিপোর্টার ॥ বাংলাদেশের গ্রামীন অবকাঠামো খাতে জাপানী সহায়তা বৃদ্ধির আহবান জানিয়েছেন স্থানীয় সরকার, পল্লী উন্নয়ন ও সমবায় মন্ত্রী মো. তাজুল ইসলাম। মঙ্গলবার সচিবালয়ে মন্ত্রীর অফিস কক্ষে জাপান আন্তর্জাতিক উন্নয়ন সংস্থা (জাইকা)-র একটি প্রতিনিধিদণের সাক্ষাৎকালে তিনি এ আহ্বান জানান।</p>
      <p>জাইকা বাংলাদেশ অফিসের প্রধান প্রতিনিধি হিতোশী হিরাতা প্রতিনিধিদলের নেতৃত্ব দেন। জাপানকে বাংলাদেশের অকৃত্রিম বন্ধু হিসেবে উল্লেখ করে মন্ত্রী বলেন, জাপান বাংলাদেশের অন্যতম উন্নয়ন সহযোগী। বাংলাদেশে স্থানীয় সরকার প্রতিষ্ঠানসমূহের সাথে জাইকা দীর্ঘদিন ধরে কাজ করছে। বর্তমান সরকারের অন্যতম অঙ্গীকার আমার গ্রাম আমার শহর বাস্তবায়নে গ্রামীন অবকাঠামো খাতে অর্থায়ন ও প্রযুক্তি সহায়তার দরকার।</p>
      <p>জাইকা প্রতিনিধিদল মন্ত্রীকে জানান, বাংলাদেশ জাইকার সর্বোচ্চ সহায়তা গ্রহণকারী দেশের মধ্যে অন্যতম। বাংলাদেশে শহর ও গ্রামীণ উন্নয়নে, সুশাসন প্রতিষ্ঠায় ও দুর্যোগ ব্যবস্থাপনায় জাপান কাজ করছে। বর্তমানে স্থানীয় সরকার, পল্লী উন্নয়ন ও সমবায় মন্ত্রণালয়ের ১৮টি প্রকল্পে জাপানী ঋণ ও সহায়তার পরিমাণ প্রায় ১৩ হাজার ৬১৪ কোটি টাকা।</p>
      <p>প্রতিনিধিদল আমার গ্রাম আমার শহর কর্মসূচি এগিয়ে নিতে সহযোগিতার প্রতিশ্রুতি দেন। তারা বাংলাদেশে বর্জ্য ব্যবস্থাপনায় আরো ভূমিকা রাখার সুযোগ চান। বর্জ্য ব্যবস্থাপনাসহ বিভিন্ন ক্ষেত্রে বাস্তব অভিজ্ঞতা অর্জনের জন্য তারা মন্ত্রীকে জাপানের পরিবেশ মন্ত্রণালয়ের পক্ষ থেকে জাপান সফরের আমন্ত্রণ জানান। মন্ত্রী আমন্ত্রণ গ্রহণ করে জানান,নবেম্বর মাসের শেষ সপ্তাহে তিনি জাপান সফর করবেন।</p>
    </article>
  </body>
</html>