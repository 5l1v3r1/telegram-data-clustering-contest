<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/05/kyde-germanskite-pensioneri-prekarvat-starinite-si.428572"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T07:10:00+00:00"/>
    <meta property="og:title" content="Къде германските пенсионери прекарват старините си?"/>
    <meta property="og:description" content="Германия предлага много алтернативи, но и България е примамлива | Dnes.bg"/>
  </head>
  <body>
    <article>
      <h1>Къде германските пенсионери прекарват старините си?</h1>
      <h2>Германия предлага много алтернативи, но и България е примамлива</h2>
      <address><time datetime="2019-11-05T07:10:00+00:00">05 Nov 2019, 07:10</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Около 17,5 милиона души в Германия са на възраст над 65 години. Много от тях избират да прекарат пенсионните си години в чужбина, напр. в България. А какви възможности предлага самата Германия за живот на старини?</p>
      <p>В Германия над 20 процента от населението на страната са хора на възраст над 65 години - около 17,5 милиона души. Ако не им стига пенсията, някои от тях могат спокойно да живеят добре в чужбина. А в самата Германия има различни възможности за живот на старини, пишат от <a href="https://www.dw.com/bg/%D0%BD%D0%B0%D1%87%D0%B0%D0%BB%D0%BE/s-10257">DW</a>.</p>
      <p><b>Домовете за възрастни хора<br/></b><br/>По последни данни в Германия има 14 500 домове за възрастни хора. Те са основно три типа: в първия обитателите сами поддържат домакинството си, могат да се обслужват сами и имат нужда само от минимална помощ; във втория жителите също нямат нужда от особена помощ, но могат да разчитат на почистване, предоставяне на храна и на съдействие при воденето на домакинството; в третия тип домове се полагат стационарни грижи за безпомощните хора, които могат да разчитат на 24-часова помощ. Третият тип домове са особено разпространени.</p>
      <p>Само пет процента от тези домове са общински, дейността на над половината от домовете се финансира от благотворителни организации. Средната стойност на месечната издръжка в такъв дом е 1 700 евро.</p>
      <p>Пенсионерите често плащат сами за престоя си, а част от разходите се покриват от застраховки. Размерът на личната вноска зависи от финансовото положение на човека. Но във всеки случай престоят дори и в не твърде скъп дом за възрастни хора в Германия излиза най-малко хиляда евро месечно - още повече, че пенсионерите трябва сами да покриват и разходите за ремонт на тези заведения и тяхното обслужване.<br/><b><br/>Специално оборудвани жилища</b></p>
      <p>В последните десетилетия има големи промени във формите за живот на възрастните германци. Огромното мнозинство  - 2,6 милиона от общо 3,4 милиона имащи нужда от специални грижи - живеят самостоятелно и изобщо не мислят да се местят в дом. Оптималното решение е в построените специално за възрастни хора жилищни комплекси, където съществува възможността за безбариерно придвижване. Там всеки разполага със свой апартамент, където са създадени условия за комфорта и сигурността на възрастния човек. Всички стаи са разположени на едно ниво: няма нито стълбища, нито прагове. Ваните или душкабините са снабдени със специални седалки и подлакътници.</p>
      <p>По правило тези комплекси се строят в райони с добра инфраструктура, на пешеходно разстояние от аптеки, супермаркети и поликлиники. Но живеенето в такъв комплекс определено не е евтино - излиза средно 1 500 евро месечно. Но може да стигне и до няколко хиляди.</p>
      <p>
        <b>Да разчиташ на асистент</b>
      </p>
      <p>Алтернатива за пребиваването в дом за възрастни хора може да бъде и оставането в самостоятелно жилище (специално оборудвано, адаптирано към потребностите), в което могат да се получават всички необходими услуги чрез службите, предоставящи асистенти за обгрижване на възрастни хора - медицински заведения, социални организации, фирми за почистване.</p>
      <p>Тук не става въпрос за редовните контролни посещения на социалните и медицинските работници, а за нещо повече: асистентът помага на възрастния човек и в домакинството, било то за почистване, пране или гладене, като в такива домове се доставя и храна. В тези жилища има бутони за спешно повикване на медицински персонал. Помощ може да бъде потърсена по всяко време на денонощието.</p>
      <p>В този вид жилищни комплекси нерядко се създават обществени пространства, в които съседите могат да си общуват, да обсъждат последните новини, да поиграят заедно, да пеят и свирят. Целта е да не скучаят самотните хора, да не се затварят между четири стени и да не губят вкуса към живота. И в тези комплекси месечният наем излиза към 1 500 евро - поне.</p>
      <p>
        <b>Общежития за възрастни хора</b>
      </p>
      <p>Има и още един вариант: няколко самотни пенсионери, обединени от общите си възгледи и интереси, наемат жилище и живеят в него заедно - като семейство. Всеки има отделна стая, където може да се уедини, ако иска. А желаещите да си общуват се събират в кухнята или в хола, за да готвят или гледат телевизия заедно, обменят информация, разговарят, организират си празници.</p>
      <p>Тези общежития за възрастни хора стават все по-популярни в Германия. Това е разбираемо: техните обитатели се чувстват част от общество, на което можеш да разчиташ за подкрепа, и в което никой не се чувства изоставен на произвола на съдбата. Да не говорим, че тази форма на живеене помага да се спестят немалко пари.</p>
      <p>
        <b>Под един покрив със студент</b>
      </p>
      <p>"Жилище срещу помощ" - така се нарича концепцията, разпространена в последните десетилетия в много германски градове. Идеята е следната: човек, останал сам на старини и живеещ в къща или в апартамент с по-голяма площ, дава част от жилището си на студенти, които участват само в плащането на режийните разноски. Всичко останало е безплатно, но при условие, че квартирантът помага за воденето на домакинството: пазарува, чисти, разхожда кучето.</p>
      <p>Количеството работни часове зависи от квадратурата на заеманата площ. Пример: ако ползва стая от 15 квадратни метра, студентът трябва да отработи 15 часа месечно. На фона на постоянно увеличаващите се наеми в големите германски градове, този вид общежития се радват на все по-голямо търсене.</p>
      <p>
        <b>Далеч от Германия</b>
      </p>
      <p>Дори и с малка пенсия от порядъка на хиляда евро месено, възрастните германци пак биха могли да тънат в лукс – но далеч от родината, информира „Меркур" и посочва къде има такива възможности.</p>
      <p>На първо място е Прага, която не е само любимо място за посещение на туристите, но има какво да предложи и в ценови план. Там хиляда евро са достатъчни да си наемеш жилище близо до Стария град и да живееш добре. А и не е далеч от Германия. България също е атрактивна: София заема второто място, като изрично се подчертава, че градът предлага много културни събития. Авторите на информацията са изчислили, че 688 евро месечно са напълно достатъчни за добър живот в София.</p>
      <figure>
        <img src="https://logs1279.xiti.com/hit.xiti?s=531599&amp;s2=11&amp;p=dnes.bg::Volltexte::dnes.bg_Volltexte_JS&amp;di=&amp;an=&amp;ac=&amp;x1=1&amp;x2=11&amp;x5=dnes.bg_Volltexte_JS&amp;x6=1&amp;x8=bul-VEU-Volltexte-JavaScript-dnes.bg-dwde&amp;x10=dnes.bg::Volltexte"/>
      </figure>
    </article>
  </body>
</html>