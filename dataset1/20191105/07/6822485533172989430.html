<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814016.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T07:30:00+00:00"/>
    <meta property="og:title" content="آمار اساتید مشغول در فرصت‌های مطالعاتی اعلام می‌شود/پرداخت ۲ بار حقوق به عنوان مشوق"/>
    <meta property="og:description" content="محمد سعید سیف مدیر دفتر ارتباط با صنعت وزارت علوم، تحقیقات و فناوری در گفت‌وگو با فارس در پاسخ به این سوال که پیش از این اعلام کرده بودید هزار جایگاه برای حضور ۶ ماهه اساتید در صنعت در قالب فرصت مطالعاتی احصا شده و اجرای این طرح از مهرماه آغاز شده اما هنوز آمار اساتید شرکت‌کننده در طرح احصا نشده است، گفت: هنوز هم آماری در این باره به دست نیامده است که بتوان اعلام کرد چه تعداد از اساتید در قالب طرح فرصت مطالعاتی ۶ ماهه تشویقی و الزامی در صنایع حضور پیدا کرده‌اند."/>
  </head>
  <body>
    <article>
      <h1>آمار اساتید مشغول در فرصت‌های مطالعاتی اعلام می‌شود/پرداخت ۲ بار حقوق به عنوان مشوق</h1>
      <address>
        <time datetime="2019-11-05T07:30:00+00:00">05 Nov 2019, 07:30</time>
      </address>
      <p>مدیر دفتر ارتباط با صنعت وزارت علوم گفت: دانشگاه‌های مختلف گزارش‌هایی از تعداد اساتید حاضر در فرصت‌های مطالعاتی اجباری و تشویقی در صنایع و دستگاه‌ها ارائه کرده‌اند که به زودی آمار احصا و اعلام می‌شود.</p>
      <p>محمد سعید سیف مدیر دفتر ارتباط با صنعت وزارت علوم، تحقیقات و فناوری در گفت‌وگو با فارس در پاسخ به این سوال که پیش از این اعلام کرده بودید هزار جایگاه برای حضور ۶ ماهه اساتید در صنعت در قالب فرصت مطالعاتی احصا شده و اجرای این طرح از مهرماه آغاز شده اما هنوز آمار اساتید شرکت‌کننده در طرح احصا نشده است، گفت: هنوز هم آماری در این باره به دست نیامده است که بتوان اعلام کرد چه تعداد از اساتید در قالب طرح فرصت مطالعاتی ۶ ماهه تشویقی و الزامی در صنایع حضور پیدا کرده‌اند.</p>
      <p>وی ادامه داد: اما دانشگاه‌های مختلف گزارش‌هایی در این باره دارند که شاید به زودی در هفته‌های آینده بتوانیم آنها را جمع‌بندی و اعلام کنیم که در ۶ ماهه اول امسال چند تعداد از اساتید در این دوره‌ها شرکت کرده‌اند.</p>
      <p>سیف اضافه کرد: در نتیجه امیدواریم با جذابیت‌هایی که کارخانجات، شرکت‌ها و دستگاه اجرایی برای حضور اساتید در مجموعه‌ها ایجاد می‌کنند این طرح شکل بگیرد و هم در رفع مشکلات و مسائل آن صنعت کمک کند و هم در آینده شغلی و علمی استادان و دانشجوها و هدایت پایان‌نامه‌های دانشجویان مؤثر باشد.</p>
      <p>
        <b>* ۲ برابرحقوق تشویقی برای اساتید حاضر در فرصت مطالعاتی</b>
      </p>
      <p>وی اضافه کرد: با استقبالی که مجموعه ها از حضور اساتید در صنعت داشته‌اند تمایل اساتید برای حضور در این دوره ها پیش بینی می شود. برای مثال برخی وزارتخانه‌ها اعلام کرده‌اند که اگر استادی در فرصت مطالعاتی در این وزارتخانه حاضر شود معادل حقوقی که وزارت علوم دریافت می کند به او حقوق پرداخت خواهند کرد.</p>
      <p>مدیر دفتر ارتباط با صنعت وزارت علوم، تحقیقات و فناوری تاکید کرد: قطعا به تدریج این ارتباط علمی بین دانشگاه و صنعت برقرار می‌شود و شاهد اثرات این طرح در درازمدت خواهیم بود.</p>
      <p>سیف تاکید کرد: طرح فرصت مطالعاتی تشویقی و اجباری اعضای هیأت علمی در صنایع و دستگاه‌ها از ابتدای مهر امسال آغاز شده اما تعداد دقیقی را برای اعلام هنوز احصا نشده است.</p>
    </article>
  </body>
</html>