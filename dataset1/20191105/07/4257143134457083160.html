<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/05/lemeszaroltak-egy-amerikai-csaladot-mexikoban-video"/>
    <meta property="og:site_name" content="infostart"/>
    <meta property="article:published_time" content="2019-11-05T07:21:00+00:00"/>
    <meta property="og:title" content="Lemészároltak egy amerikai családot Mexikóban - videó"/>
    <meta property="og:description" content="Valószínű, hogy a bűncselekménynek nemcsak halottjai, hanem eltűntjei is vannak."/>
  </head>
  <body>
    <article>
      <h1>Lemészároltak egy amerikai családot Mexikóban - videó</h1>
      <address><time datetime="2019-11-05T07:21:00+00:00">05 Nov 2019, 07:21</time> by <a rel="author">Infostart / MTI</a></address>
      <h3>Valószínű, hogy a bűncselekménynek nemcsak halottjai, hanem eltűntjei is vannak.</h3>
      <p>Egy család legalább öt tagját, köztük két csecsemőt mészároltak le fegyveres támadók hétfőn Észak-Mexikóban, a helyi média szerint az áldozatok feltehetően mind amerikai állampolgárok voltak. A LeBaron család egy szakadár mormon közösséghez tartozott, és évtizedekkel ezelőtt telepedett le Észak-Mexikóban.</p>
      <p>Az Egyesült Államokkal határos két mexikói szövetségi állam, Chihuahua és Sonora közös, szűkszavú közleményben arról tájékoztatott, hogy megkezdődött a nyomozás. Szövetségi és helyi biztonsági erőkből álló erősítést küldtek a két tagállam határtérségébe, ahol a bűntény történt. A közlemény valószínűsíti, hogy a bűncselekménynek nemcsak halottjai, hanem eltűntjei is vannak.</p>
      <figure>
        <iframe data-src="https://twitter.com/azucenau/status/1191570374800166912?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A helyi média felvételeket tett közzé kiégett gépkocsikról, amelyek feltehetően az áldozatoké voltak. A család egyik tagja, Julian LeBaron mészárlásnak nevezte a bűntényt. Azt mondta, hogy családjának egyes tagjait élve elégették.</p>
      <figure>
        <iframe data-src="https://twitter.com/Notimex/status/1191545510240411648?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Az Egyesült Államok mexikói nagykövetsége több órával a bűntény után sem reagált a történtekre. Christopher Landau nagykövet előzőleg, hétfőn arról tájékoztatott a Twitteren, hogy a munkájával kapcsolatos megbeszélésékre Sonorába utazott.</p>
    </article>
  </body>
</html>