<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Rokadzhiya-stana-chalgar-i-predizvika-skandal-911187"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T07:30:00+00:00"/>
    <meta property="og:title" content="Рокаджия стана чалгар и предизвика скандал"/>
    <meta property="og:description" content="Певецът на тежък рок Андрей Чолаков стана фолкпевец и предизвика голям скандал в родните музикални с..."/>
  </head>
  <body>
    <article>
      <h1>Рокаджия стана чалгар и предизвика скандал</h1>
      <address>
        <time datetime="2019-11-05T07:30:00+00:00">05 Nov 2019, 07:30</time>
      </address>
      <p>Певецът на тежък рок Андрей Чолаков стана фолкпевец и предизвика голям скандал в родните музикални среди.</p>
      <p>Младежът е фронтмен на рокаджийска банда, когато изневиделица решава да заложи на кръшните ритми. Но не се отказва от нито един от двата стила и се изявява и на двете сцени.</p>
      <p>"Крайно глупаво е метъл феновете да изпитват омраза към чалгата и нейните почитатели. Все пак говорим за музика и няма значение в какъв стил е", откровен до болка е Анди, както е чалга псевдонимът му.</p>
      <p>Заради подобно мислене той си навлича гнева на десетки почитатели, които започват да му пишат гневни писма в социалните мрежи. Някои от тях дори стигат до крайност и му пожелават болести, както и да му се случат лоши неща. Въпреки нападките Андрей не се отказва от професионалния си път и е решен да се развива и в двата музикални стила. И признава, че няма музика, която не би правил.</p>
      <p>За новото си амплоа Чолаков взема драстични мерки - отрязва дългата си коса, която е характерна повече за рокаджиите, и си прави нова прическа. Също така променя и стила си на обличане, за да е в крак с чалга тенденциите.</p>
      <p>Както е по фолкканоните, Андрей кани за новия си чалга проект плеймейтка - миналогодишната победителка Жанета Осипова. За видеото към парчето "Забравена тайна" тя захвърля дрехите си и провокацията е факт.</p>
      <p>Певецът доби популярност след участието си в "Гласът на България", където се яви с метъл версия на песен на Милко Калайджиев. Въпреки че не успя да впечатли особено в шоуто, металистът чалгар не се отказва от музиката, а напротив. За отрицателно време може да се похвали с три самостоятелни парчета.</p>
      <p>Паралелно с чалга проектите Андрей оглавява и собствена метъл група ANONYME. От малък се занимава активно с музика, като свири на китара, бас и пиано, съобщава "<a href="https://www.bgdnes.bg/Article/7746277">България Днес</a>".</p>
      <p>"След като стартирах попфолк кариерата си, много хора от ъндърграунд средите се обърнаха срещу мен. Повечето от тях бяха такива, с които съм бил наистина коректен през годините. На мен не ми пука изобщо, ако трябва да съм честен", казва Анди.</p>
    </article>
  </body>
</html>