<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/05/cumhurbaskanligi-abd-nin-terorizm-konusunda-soyleyecek-sozu-kalmamistir"/>
    <meta property="og:site_name" content="euronews"/>
    <meta property="article:published_time" content="2019-11-05T07:41:02+00:00"/>
    <meta property="og:title" content="Cumhurbaşkanlığı: ABD'nin terörizm konusunda söyleyecek sözü kalmadı"/>
    <meta property="og:description" content="Cumhurbaşkanlığı: ABD'nin terörizm konusunda söyleyecek sözü kalmadı"/>
  </head>
  <body>
    <article>
      <h1>Cumhurbaşkanlığı: ABD'nin terörizm konusunda söyleyecek sözü kalmadı</h1>
      <address><time datetime="2019-11-05T07:41:02+00:00">05 Nov 2019, 07:41</time> by <a rel="author">Euronews </a></address>
      <p>Türkiye, Amerika Birleşik Devletleri (ABD) Dışişleri Bakanlığının 2018 Yılı Terör Raporu'nda PKK, YPG, 'FETÖ'den söz edilmemesinin 'çifte standartlı yaklaşımın en bariz örneklerinden biri' olduğunu belirtti.</p>
      <p>Cumhurbaşkanı Recep Tayyip Erdoğan başkanlığında gerçekleştirilen Cumhurbaşkanlığı Kabine toplantısının ardından ABD Dışişleri Bakanlığı 2018 Terör Raporu ile ilgili yazılı açıklama yapıldı.</p>
      <p>Açıklamada Türkiye'nin attığı her adımın terör örgütleriyle mücadeleye ve teröristleri etkisiz hale getirmeye yönelik olduğu vurgulandı. "Türkiye bu mücadeleyi, kendi sınır güvenliği yanında NATO ittifakı başta olmak üzere, tüm dostlarının huzuru ve geleceği için yürütmektedir." denilen açıklamada bahse konu raporla ilgili şu ifadeler yer aldı:</p>
      <p>"Bu tavır, son dönemde örneklerine çok sık rastlamaktan dolayı üzüntülü olduğumuz, terör örgütlerine karşı çifte standartlı yaklaşımın en bariz örneklerinden biridir. Terörle mücadele gerekçesiyle dünyanın dört bir yanında faaliyet yürüten Amerika Birleşik Devletleri'nin, bu raporun ardından terörizm konusunda kimseye söyleyecek sözü kalmamıştır. Terör örgütleriyle aynı yatağa girenlerin akıbetinin, eninde sonunda o zehirli yılan tarafından ısırılmak olacağını bir kez daha hatırlatmak istiyoruz. Türkiye, PKK ve DEAŞ'la olduğu gibi, PYD ve FETÖ başta olmak üzere, diğer tüm terör örgütleriyle de kararlılıkla mücadele etmeyi sürdürecektir."</p>
      <p>Açıklamada ayrıca, "Dünyada, Türkiye kadar terör saldırılarından mağdur olmuş ve terör örgütleriyle etkin mücadele verip başarı sağlamış pek az ülke vardır. Son yıllarda, Suriye'de yaşanan insani kriz, DEAŞ yanında bir diğer terör örgütünün daha PKK'nın bir kolu olan YPG'nin bölgemizde palazlanmasına yol açmıştır." denildi.</p>
      <ul>
        <li>
          <a href="https://tr.euronews.com/2019/11/03/stoltenberg-hicbir-nato-uyesi-turkiye-kadar-saldiriya-ugramadi-turkiye-kadar-multeci-kabul">Stoltenberg: Hiçbir NATO üyesi Türkiye kadar saldırıya uğramadı, Türkiye kadar mülteci kabul etmedi</a>
        </li>
        <li>
          <a href="https://tr.euronews.com/2019/11/03/turkiyeden-abd-ve-fransaya-tepki-aldiginiz-kararlar-nato-muttefikligi-ruhuna-aykiridir">Ankara'dan ABD ve Fransa'ya tepki: Avrupa ile terörizm arasındaki son engel Türkiye</a>
        </li>
      </ul>
    </article>
  </body>
</html>