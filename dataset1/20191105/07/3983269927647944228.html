<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/sanchez-promet-illegalitzar-lorganitzacio-de-referendums-al-codi-penal/noticia/2960930/"/>
    <meta property="og:site_name" content="CCMA"/>
    <meta property="article:published_time" content="2019-11-05T07:36:00+00:00"/>
    <meta property="og:title" content="Sánchez promet il·legalitzar l'organització de referèndums al Codi Penal"/>
    <meta property="og:description" content="El debat dels candidats dels cinc grans partits estatals se centra sobretot en la lluita contra l'independentisme català"/>
  </head>
  <body>
    <article>
      <h1>Sánchez promet il·legalitzar l'organització de referèndums al Codi Penal</h1>
      <h2>El debat dels candidats dels cinc grans partits estatals se centra sobretot en la lluita contra l'independentisme català</h2>
      <address><time datetime="2019-11-05T07:36:00+00:00">05 Nov 2019, 07:36</time> by <a rel="author">Redacció</a></address>
      <p>En l'únic debat de la campanya electoral del 10N entre els cinc candidats dels grans partits estatals, <b>PSOE, PP, Cs, UP </b>i <b>Vox</b>, Catalunya ha centrat, aquest dilluns, una bona part de les <b>tres hores</b> que ha durat.</p>
      <p>L'actual actual president del govern espanyol en funcions, <b>Pedro Sánchez</b>, ha aprofitat el debat d'aquest dilluns per <b>endurir el seu discurs </b>contra l'independentisme.</p>
      <p>El candidat del PSOE s'ha compromès a reformar el Codi Penal per<b> il·legalitzar l'organització de referèndums</b>:</p>
      <blockquote>"El que farem és incorporar al Codi Penal un nou delicte per prohibir d'una vegada per totes la celebració de referèndums il·legals a Catalunya, com ha passat quan governava el PP."</blockquote>
      <figure>
        <img src="https://www.ccma.cat/multimedia/jpg/9/9/1572935562399.jpg"/>
      </figure>
      <p>
        <b>Casado reclama la llei de seguretat nacional</b>
      </p>
      <p>El líder del PP, <b>Pablo Casado</b>, ha retret a Sánchez que no hagi activat <b>la llei de seguretat nacional</b> per controlar la situació a Barcelona:</p>
      <blockquote>"El que jo no entenc és com el president del govern, amb el que està passant avui a Catalunya, amb sa majestat el rei i l'hereva al tron que no poden ni tan sols circular per la segona ciutat d'Espanya, no ve aquí a retre comptes de per què no aplica la llei de seguretat nacional." "És que tenim 300 ferits dels cossos i forces de seguretat de l'Estat, és que tenim 1.000 guàrdies civils al port de Barcelona que no poden actuar, és que tenim el senyor Torra dient que purgarà els Mossos d'Esquadra que col·laborin per garantir l'ordre públic a Catalunya, i ve vostè aquí a dir que modificarà el Codi Penal?"</blockquote>
      <figure>
        <img src="https://www.ccma.cat/multimedia/jpg/7/3/1572935558537.jpg"/>
      </figure>
      <p>
        <b>Portar Puigdemont</b>
      </p>
      <p>Sánchez li ha replicat atribuint al PP una bona part de les <b>transferències de competències</b> a Catalunya, i ha fet una altra promesa: portar Puigdemont a Espanya:</p>
      <blockquote>"Qui va transferir les competències de trànsit, de justícia, de seguretat, de presons al nacionalisme català va ser el PP. Qui va indultar els terroristes de Terra Lliure va ser el PP. A vostès els van fer dos referèndums il·legals, una declaració unilateral d'independència..." "A vostès, senyor Casado, els va fugir Puigdemont, i jo em comprometo avui i aquí a tornar-lo a Espanya i que rendeixi comptes davant la justícia espanyola."</blockquote>
      <figure>
        <img src="https://www.ccma.cat/multimedia/jpg/6/0/1572935556906.jpg"/>
      </figure>
      <p>El líder d'Unides Podem,<b> Pablo Iglesias</b>, ha retret a Sánchez que s'atribueixi poders que corresponen al <b>sistema judicial</b>:</p>
      <blockquote>"Si Puigdemont ve a Espanya serà perquè els tribunals espanyols ho sol·liciten a altres tribunals europeus i ho decideixen els tribunals. Crec en la separació de poders i crec que això correspon, en tot cas, als jutges."</blockquote>
      <p>
        <b>La rajola de Rivera</b>
      </p>
      <figure>
        <img src="https://www.ccma.cat/multimedia/jpg/7/4/1572935549147.jpg"/>
      </figure>
      <p>Per la seva banda, el líder de Ciutadans, <b>Albert Rivera</b>, ha exhibit un fragment de<b> rajola de Barcelona</b> per simbolitzar "<b>l'amenaça a l'estat de dret"</b>:</p>
      <blockquote>"Això no és un record del mur de Berlín, això és una rajola de Barcelona, de la meva ciutat. El senyor Sánchez diu que a Catalunya no passa res, que hi ha normalitat. Li sembla normal que volin rajoles a la plaça Urquinaona? Aquesta rajola representa el desordre públic, aquesta rajola representa l'amenaça a la democràcia espanyola, aquesta rajola de la meva ciutat, de la meva terra, de Barcelona, representa l'amenaça a l'estat de dret."</blockquote>
      <p>El líder de Vox,<b> Santiago Abascal</b>, ha aprofitat el seu torn per dir el que faria amb l'autonomia catalana si guanyés les eleccions:</p>
      <blockquote>"Què faria Vox l'11 de novembre si comptés amb el suport dels espanyols? El primer que faríem és impulsar la suspensió de l'autonomia a Catalunya per prendre el control de TV3, dels Mossos d'Esquadra i, per descomptat, de l'educació."</blockquote>
      <figure>
        <img src="https://www.ccma.cat/multimedia/jpg/8/1/1572935547118.jpg"/>
      </figure>
      <p>L'únic que s'ha desmarcat de<b> la mà dura amb l'independentisme</b> ha estat <b>Pablo Iglesias:</b></p>
      <blockquote>"Em fa la impressió que vostès han estat competint a veure qui té la mesura més dura, des d'una reforma del Codi Penal fins a detenir tothom o fins i tot il·legalitzar partits polítics. I crec que tots vostès saben, encara que estiguem en campanya electoral, que això de Catalunya només es pot resoldre amb diàleg, amb sentit comú i amb mà esquerra."</blockquote>
      <figure>
        <img src="https://www.ccma.cat/multimedia/jpg/2/7/1572935552872.jpg"/>
      </figure>
      <p>
        <b>Casado i la investidura de Sánchez</b>
      </p>
      <p>En un moment del debat, el líder del PP ha afirmat que el president en funcions ha fet coincidir la repetició de les eleccions amb la sentència contra els líders independentistes:</p>
      <blockquote>"Jo, que soc senyor, no revelaré converses privades que he tingut amb Pedro Sánchez, però ell sabia perfectament que les sentències del Tribunal Suprem tindrien lloc en plena campanya electoral. I va fer la investidura el 27 de juliol perquè coincidís la campanya electoral quan això estava passant."</blockquote>
      <figure>
        <img src="https://www.ccma.cat/multimedia/jpg/0/7/1572941856470.jpg"/>
      </figure>
      <p> </p>
      <p>
        <b>Casado i la corrupció</b>
      </p>
      <p>El debat l'ha organitzat l'<b>Acadèmia Espanyola de Televisió</b> i s'ha emès per <b>Televisió Espanyola</b> i<b> Antena 3</b>, i, a més de Catalunya, s'ha parlat d'<b>economia</b> i de <b>corrupció</b>, entre altres qüestions.</p>
      <p>Rivera ha retret a Casado la corrupció del PP amb un cartell amb <b>xifres econòmiques</b> a la mà, i el líder del PP s'ha presentat com un<b> campió contra la corrupció</b>:</p>
      <blockquote>Casado: "A mi, vostès, de corrupció, no me'n donen cap lliçó, perquè he guanyat unes primàries per acabar amb la corrupció. El primer que faci alguna cosa malament, se'n va a casa seva. Per tant, vostè, a mi, de corrupció, no me'n parla, senyor Rivera." Rivera: "A qui n'hi parlo, llavors?"</blockquote>
      <p>
        <b>Sánchez vs. Iglesias</b>
      </p>
      <p>Sánchez ha atribuït al líder d'Unides Podem la incapacitat de pactar un govern del qual no formi part:</p>
      <blockquote>"Si el senyor Iglesias no està en un govern, no acceptarà mai un govern sense el senyor Iglesias."</blockquote>
      <p> </p>
      <figure>
        <img src="https://www.ccma.cat/multimedia/jpg/2/5/1572935555052.jpg"/>
      </figure>
      <p>
        <b>Rivera vs. Sánchez</b>
      </p>
      <p> </p>
      <p>Rivera ha retret a Sánchez que hagi parlat d'Espanya com "una nació de nacions":</p>
      <blockquote>"Quantes nacions hi veu, vostè, aquí? Si li dic la veritat, m'importa poc. Jo en veig una, que és Espanya, però no és una nació de nacions, com diuen vostè i el partit socialista, és una nació de ciutadans lliures i iguals. Sap què passa en aquest país, senyor Sánchez? Que vostès han desdibuixat Espanya per acontentar els nacionalistes."</blockquote>
      <p>
        <b>O PSOE o bloqueig</b>
      </p>
      <p>El líder del PSOE ha insistit que si no es vota el seu partit és que s'està a favor del bloqueig:</p>
      <blockquote>"Aquí només hi ha dues opcions: si volem govern, votem el partit socialista per a un govern fort; si volem impedir-ho i bloquejar, doncs aquí ho tenen vostès..." [assenyala els altres candidats]</blockquote>
      <p>
        <b>Casado vs. Sánchez</b>
      </p>
      <p>I Casado ha exigit a Sánchez que es defineixi sobre possibles pactes postelectorals:</p>
      <blockquote>"Tanca la porta a pactar amb Junqueras, amb Torra i amb Otegi? Sí o no? És molt senzill. Sí o no?"</blockquote>
      <p>
        <b>Abascal, víctima d'ETA</b>
      </p>
      <p>I Abascal s'ha presentat com a víctima del terrorisme:</p>
      <blockquote>"A mi no em donaran lliçons en aquest plató ni vostè [Iglesias] ni el senyor Sánchez, de defensa de l'ordre constitucional i la democràcia. I saben per què? Perquè soc l'únic dels que són en aquest plató que s'ha jugat la vida al País Basc, que ha estat amenaçat sistemàticament per ETA, jo i tota la meva família."</blockquote>
      <p>
        <b>Sánchez i la reforma de la llei de la CCMA</b>
      </p>
      <p>En una de les seves intervencions, Pedro Sánchez ha promès que, si guanya les eleccions, reformarà la <b>llei general audiovisual </b>perquè es necessitin dos terços dels parlaments per renovar els consells d'administració de tots els ens públics de ràdio i televisió d'Espanya.</p>
      <p>Sánchez diu que així s'acabaria l'<b>"ús sectari" </b>que es fa de TV3 per part dels independentistes. El cas, però, és que, fa tot just dues setmanes, el Parlament de Catalunya va aprovar <b>per unanimitat</b> la reforma de la llei de la Corporació Catalana de Mitjans Audiovisuals, la <b>CCMA.</b></p>
      <figure>
        <img src="https://www.ccma.cat/multimedia/jpg/5/6/1572935560065.jpg"/>
      </figure>
      <p><a href="https://www.ccma.cat/324/el-parlament-aprova-per-unanimitat-la-reforma-de-la-llei-de-la-ccma/noticia/2957959/">Aquesta reforma va recuperar, precisament, la mesura que reclama Sánchez: que calguin <b>dos terços de la cambra</b> per escollir el president i els consellers de la Corporació</a>, que passaran de 6 a 7. Fins ara n'hi havia prou de tenir <b>majoria absoluta en segona votació.</b></p>
      <p>
        <b>Torra: "És un no parar"</b>
      </p>
      <p>El president de la Generalitat,<b> Quim Torra</b>, ha ironitzat a Twitter durant el debat sobre les "<b>propostes constructives i responsables</b> per a Catalunya" que feien gairebé tots els candidats:</p>
      <figure>
        <iframe data-src="https://twitter.com/QuimTorraiPla/status/1191470874865610752?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.ccma.cat/multimedia/jpg/2/4/1572935545242.jpg"/>
      </figure>
    </article>
  </body>
</html>