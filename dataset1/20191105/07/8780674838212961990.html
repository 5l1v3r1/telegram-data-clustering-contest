<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/kozhikode/local-news/2019/11/05/kozhikode-caught-baby-mother.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-05T07:26:00+00:00"/>
    <meta property="og:title" content="3 ദിവസം പ്രായമായ കുഞ്ഞ് പള്ളിക്കു മുൻപിൽ; യുവതിയെ തിരഞ്ഞു പൊലീസെത്തിയപ്പോൾ ബന്ധുക്കൾ ഞെട്ടി..."/>
    <meta property="og:description" content="കോഴിക്കോട് ∙ മൂന്നു ദിവസം പ്രായമായ കുഞ്ഞിനെ പള്ളിക്കു മുൻപിൽ ഉപേക്ഷിച്ച സംഭവത്തിൽ മാതാവ് പിടിയിൽ. കഴിഞ്ഞ ദിവസം വൈകിട്ടോടെയാണ് തൃശൂർ സ്വദേശിയായ.Kozhikode News. Calicut News. കോഴിക്കോട് ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>3 ദിവസം പ്രായമായ കുഞ്ഞ് പള്ളിക്കു മുൻപിൽ; യുവതിയെ തിരഞ്ഞു പൊലീസെത്തിയപ്പോൾ ബന്ധുക്കൾ ഞെട്ടി...</h1>
      <address><time datetime="2019-11-05T07:26:00+00:00">05 Nov 2019, 07:26</time> by <a rel="author">മനോരമ ലേഖകൻ</a></address>
      <p>കോഴിക്കോട് ∙ മൂന്നു ദിവസം പ്രായമായ കുഞ്ഞിനെ പള്ളിക്കു മുൻപിൽ ഉപേക്ഷിച്ച സംഭവത്തിൽ മാതാവ് പിടിയിൽ. കഴിഞ്ഞ ദിവസം വൈകിട്ടോടെയാണ് തൃശൂർ സ്വദേശിയായ യുവതിയെ ബന്ധുവീട്ടിൽ നിന്ന് പന്നിയങ്കര പൊലീസ് പിടികൂടിയത്.  കോഴിക്കോട് വിമാനത്താവളത്തിലെ കടയിൽ ജോലി ചെയ്യുന്ന യുവതിയാണ് യുവാവിനൊപ്പം ചേർന്ന് കുഞ്ഞിനെ ഉപേക്ഷിച്ചത്. ഇതിൽ യുവാവ് വിദേശത്തേക്കു കടന്നു.</p>
      <p>ബെംഗളൂരുവിലെ സ്വകാര്യ ആശുപത്രിയിൽ പ്രസവം കഴിഞ്ഞയുടനെ യുവതി യുവാവിനൊപ്പം കോഴിക്കോട്ടെത്തി. തുടർന്ന് കുട്ടിയെ ഉപേക്ഷിക്കാൻ ഇരുവരും തീരുമാനിച്ചു. 21 വയസ്സാണ് 2 പേരുടെയും പ്രായം. യുവാവിന്റെ നിർദേശപ്രകാരമായിരുന്നു കുട്ടിയെ പള്ളിയിൽ ഉപേക്ഷിക്കാൻ തീരുമാനിച്ചതെന്ന് യുവതി പൊലീസിനോട് പറഞ്ഞു.</p>
      <p>രാവിലെ ഇരുവരും ബൈക്കിൽ മാനാരിയിലുള്ള ഇസ്‌ലാഹിയ പള്ളിക്കുമുന്നിലെത്തി കുട്ടിയെ കിടത്തി കടന്നുകളയുകയായിരുന്നു. സംഭവത്തിൽ പൊലീസ് സംഘം ജില്ലയിലെയും പുറത്തെയും ആശുപത്രി കേന്ദ്രീകരിച്ച് അന്വേഷണം നടത്തിയെങ്കിലും കണ്ടെത്താനായില്ല. കുട്ടിയെ ഉപേക്ഷിച്ച സ്ഥലത്തേക്ക് എത്തുന്ന വഴികളിലെ സിസി ടിവി ദൃശ്യങ്ങൾ പരിശോധിച്ചു.</p>
      <p>ഇതിൽ 2 പേർ ബൈക്കി‍ൽ വരുന്ന ദൃശ്യങ്ങൾ കണ്ടു. കുട്ടിയെ ഉപേക്ഷിച്ച ശേഷം ഇവർ പോകാവുന്ന വഴികളിൽനിന്നു സിസിടിവി ദൃശ്യങ്ങൾ പരിശോധിച്ചപ്പോൾ നേരത്തെ ദൃശ്യത്തിൽ കണ്ട ബൈക്ക് കണ്ടെത്തി. അതിൽ നിന്ന് ബൈക്കിന്റെ നമ്പർ പൊലീസിനു ലഭിച്ചു. പിന്നീട് നടത്തിയ അന്വേഷണത്തിൽ മലപ്പുറം സ്വദേശിയായ യുവാവിനെപറ്റി വിവരം ലഭിച്ചു. അപ്പോഴേക്കും യുവാവ് വിദേശത്തേക്കു കടന്നിരുന്നു. </p>
      <p>ഇയാളെ ചുറ്റിപ്പറ്റിയുള്ള അന്വേഷണത്തിൽ യുവതിയെക്കുറിച്ചും വിവരം ലഭിച്ചു. യുവതിയെ തിരഞ്ഞ് തൃശൂരിലെ വീട്ടിലെത്തിയപ്പോൾ അവർ ബന്ധുവീട്ടിലാണെന്ന് അറിഞ്ഞു. അവിടെയെത്തിയാണ് പൊലീസ് അറസ്റ്റ് ചെയ്തത്. അറസ്റ്റ് ചെയ്യുന്ന കാരണം എന്താണെന്നു ബന്ധുക്കൾ തിരക്കിയപ്പോഴാണ് യുവതി പ്രസവിച്ചെന്നും കുഞ്ഞിനെ വഴിയിൽ ഉപേക്ഷിച്ചെന്നും അവർ അറിയുന്നത്. </p>
      <p>യുവാവിനെ നാട്ടിലെത്തിക്കാനുള്ള നടപടി ആരംഭിച്ചു. ശാരീരികാസ്വാസ്ഥ്യം ഉണ്ടായപ്പോൾ ആശുപത്രിയിൽ പ്രവേശിപ്പിച്ച യുവതിയുടെ മൊഴി മജിസ്ട്രേട്ട് രേഖപ്പെടുത്തി. ഇനി ഡിഎൻഎ പരിശോധന നടത്തും. പന്നിയങ്കര ഇൻസ്പെക്ടർ ഇ.രമേശ്, എസ്ഐ എസ്.സുഭാഷ്, എഎസ്ഐ പി.സദാനന്ദൻ എന്നിവരാണ് അന്വേഷണം നടത്തിയത്.</p>
    </article>
  </body>
</html>