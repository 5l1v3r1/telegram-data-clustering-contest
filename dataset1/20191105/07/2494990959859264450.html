<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/roma-capitale/2019/11/05/news/manuel-bortuzzo-torna-a-camminare-paolo-maria-rossini-neurologo-irccs-san-raffaele-paralizzato-gambe-agguato-axa-1235133/"/>
    <meta property="og:site_name" content="Il Tempo"/>
    <meta property="article:published_time" content="2019-11-05T07:42:00+00:00"/>
    <meta property="og:title" content="Il neurologo Rossini: &quot;Ecco le possibilità della scienza quando il danno è parziale&quot;"/>
    <meta property="og:description" content="Parla il capo dipartimento della Riabilitazione neurologica dell'IRCCS San Raffaele di Roma"/>
  </head>
  <body>
    <article>
      <h6 class="kicker">IL FUTURO DI MANUEL BORTUZZO</h6>
      <h1>Il neurologo Rossini: "Ecco le possibilità della scienza quando il danno è parziale"</h1>
      <h2>Parla il capo dipartimento della Riabilitazione neurologica dell'IRCCS San Raffaele di Roma</h2>
      <address><time datetime="2019-11-05T07:42:00+00:00">05 Nov 2019, 07:42</time> by <a rel="author">Valentina Conti</a></address>
      <p>“La lesione midollare non era completa come inizialmente diagnosticato”. Racconta le sue speranze dagli studi di “Che tempo che fa”, Manuel Bortuzzo, campione costretto in sedia a rotelle dopo quanto accaduto nella periferia romana a febbraio scorso.</p>
      <p>
        <b>Professor Paolo Maria Rossini, capo dipartimento della Riabilitazione neurologica dell’IRCCS San Raffaele di Roma, cos’è una lesione midollare?</b>
      </p>
      <p>“Immagini il midollo come un contenitore di strade di diverse lunghezze che vanno dal cervello ai vari livelli del midollo stesso, e poi da qui altre strade che fanno riferimento al movimento e alla sensibilità. Quando c’è una lesione si perde la capacità di controllo volontario del movimento e della sensibilità dalla zona interessata alla parte sottostante del corpo. Se è medio-toracica, ad esempio, le braccia funzionano, le mani pure, le gambe no, non si controlla la vescica etc. Se il taglio è parziale, se cioè qualche strada rimane indenne, è ovviamente meglio: si possono riabilitare i muscoli paralizzati o usarli per fare trapianti di cellule staminali o innesti di fibre nervose in grado di sfruttare questo ponte rimasto nel midollo”.</p>
      <p>
        <b>I medici che hanno seguito il ragazzo nel suo primo percorso hanno riferito che nonostante la decompressione del midollo, eseguita con i mezzi più avanzati, di fatto non c’era conduzione. Il trauma di Manuel risale a febbraio, a distanza di mesi è possibile che si scopra che la lesione midollare non fosse completa?</b>
      </p>
      <p>“In linea teorica ci possono essere state fibre vive, ma addormentate per il trauma al momento dei primi esami, che poi ricominciano a condurre. Il midollo ha anche tempi di un anno e mezzo. Questo porta a un recupero, ma di tipo clinico”.</p>
      <p>
        <b>Se fosse così Manuel potrà quindi tornare a camminare?</b>
      </p>
      <p>“Un recupero parziale ci può essere, anche tramite la riabilitazione. Se, per ipotesi, si recuperano i muscoli della schiena in basso potrebbe usare gli stivali che utilizzano i paraplegici, e il giovane potrebbe tornare a camminare anche se non normalmente, ma con due gambe che funzionano da pilastri che tengono dritto il corpo”.</p>
      <p>
        <b>La microchirurgia può essere una prospettiva?</b>
      </p>
      <p>“Se c’è lesione completa la microchirurgia non serve a niente, secondo quello che si sa oggi. Se c’è qualche fibra indenne, un uso di fattori di accrescimento, ad esempio, può aiutare. Comunque, servono dati oggettivi per analizzare tutto il quadro”.</p>
      <p>
        <b>La ricerca sta andando avanti.</b>
      </p>
      <p>“Certo, si sta lavorando molto sui fattori che a livello di cicatrice sul midollo ne impediscono la rigenerazione”.</p>
      <p>
        <b>Manuel si è dato dieci anni per tornare a camminare.</b>
      </p>
      <p>“E io glielo auguro di cuore”.</p>
      <related>
        <h4>Articoli Correlati</h4>
        <a href="https://www.iltempo.it/roma-capitale/2019/10/24/news/manuel-bortuzzo-roma-il-tempo-quotidiano-nuova-grafica-1228925/"/>
        <a href="https://tv.iltempo.it/tv-news/2019/11/04/video/manuel-bortuzzo-a-che-tempo-che-fa-potrei-tornare-a-camminare-1234437/"/>
        <a href="https://www.iltempo.it/roma-capitale/2019/11/04/news/manuel-bortuzzo-potrebbe-tornare-camminare-fazio-che-tempo-che-fa-roma-1234641/"/>
      </related>
    </article>
  </body>
</html>