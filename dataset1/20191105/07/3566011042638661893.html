<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543024.html/%D8%B2%D9%86%D8%AF%DA%AF%DB%8C-%D8%B2%DB%8C%D8%B1-%D8%B3%D9%82%D9%81-%D9%87%D8%A7%DB%8C-%D9%84%D8%B1%D8%B2%D8%A7%D9%86-%D9%88-%D8%AF%D9%84%D9%87%D8%B1%D9%87-%D8%B3%DB%8C%D9%84%D8%A7%D8%A8%DB%8C-%D8%AF%DB%8C%DA%AF%D8%B1--%D8%B1%D9%88%D9%86%D8%AF-%D8%A8%D8%A7%D8%B2%D8%B3%D8%A7%D8%B2%DB%8C-%D9%88-%D8%A7%D8%B1%D8%A7%D8%A6%D9%87-%D8%AA%D8%B3%D9%87%DB%8C%D9%84%D8%A7%D8%AA-%D8%A8%D9%87-%DA%A9%D9%86%D8%AF%DB%8C-%D9%BE%DB%8C%D8%B4-%D9%85%DB%8C-%D8%B1%D9%88%D8%AF-%D8%B9%DA%A9%D8%B3"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T07:46:00+00:00"/>
    <meta property="og:title" content="زندگی زیر سقف‌های لرزان و دلهره سیلابی دیگر/ روند بازسازی و ارائه تسهیلات به کندی پیش می‌رود+عکس"/>
    <meta property="og:description" content="پس از گذشت 7 ماه از سیلاب ویرانگر لرستان مردم هنوز هم با مشکلات بسیاری دست و پنجه نرم می ‌کنند و این در حالیست که هشدار سیلاب دوباره داده می‌شود."/>
  </head>
  <body>
    <article>
      <h1>زندگی زیر سقف‌های لرزان و دلهره سیلابی دیگر/ روند بازسازی و ارائه تسهیلات به کندی پیش می‌رود+عکس</h1>
      <h2>حال و روز مردم لرستان 7 ماه پس از سیل</h2>
      <address>
        <time datetime="2019-11-05T07:46:00+00:00">05 Nov 2019, 07:46</time>
      </address>
      <p>پس از گذشت 7 ماه از سیلاب ویرانگر لرستان مردم هنوز هم با مشکلات بسیاری دست و پنجه نرم می ‌کنند و این در حالیست که هشدار سیلاب دوباره داده می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://safireaflak.ir/">سفیرافلاک،</a> سیل فروردین ماه امسال برای لرستان ویرانی به بار آورد به طوری که به منازل مسکونی، واحدهای تجاری، کشاورزی، زیر ساخت ها، پل های روستایی و راه ها ارتباطی خسارت های بسیار زیادی وارد کرد و بر اساس برآوردها بیش از 10 هزار میلیارد تومان به استان لرستان خسارت زد.</p>
      <p>بیشترین خسارت ها و آسیب ها در شهرستان پلدختر و روستاهای اطراف رخ داد که خسارت در این شهرستان هشت هزار میلیارد تومان در بخش های مختلف برآورد شد و بیشترین خسارت ها در بخش راه ها، پل ها و منازل مسکونی بودند.</p>
      <figure>
        <img src="http://newsroom.dana.ir/content/upload/1a45db78-cae0-4307-a9f3-accecaeb5731.jpg"/>
      </figure>
      <p>
        <b>خسارت 10 هزار میلیاردی سیل به لرستان</b>
      </p>
      <p>در سیل امسال هزار و 200 کیلومتر از راه های استان لرستان دچار آسیب شد،600 کیلومتر راه تخریب و هزار دهنه پل خسارت دید و همچنین بیش از 200 پل روستایی به طور کامل تخریب و بخشی هم دچار آسیب شد.</p>
      <p>همچنین 35 هزار و 527 واحد منزل مسکونی در استان خسارت دید، از ۳۵ هزار و ۵۲۷ واحد مسکونی، دو هزار و ۷۵۱ واحد شهری صد در صد تخریب، ۱۱ هزار و ۱۰۸ واحد شهری دچار خسارت ‌تعمیراتی، ۱۱ هزار و ۱۶۱ واحد روستایی صد در صد تخریب و ۱۰ هزار و ۵۰۷ واحد مسکونی دچار خسارت‌های تعمیراتی شد.</p>
      <figure>
        <img src="http://newsroom.dana.ir/content/upload/dd462117-fd93-4b49-a521-f19424609254.jpg"/>
      </figure>
      <p>
        <b>35 هزار واحد مسکونی آسیب دید</b>
      </p>
      <p>سیل در حوزه کشاورزی نیز هزار و 500 میلیارد تومان خسارت وارد کرد و بخشی از زمین های کشاورزی زیر آب رفت به طوری که بخش هایی از آن به دلیل در زیر آب رفتن قابلیت بهره برداری برای کشت مجدد را نداشت.</p>
      <p>بیشترین خسارت سیل لرستان به روستاها وارد شد و علیرغم اینکه از ابتدای وقوع سیل، نیروهای امدادی و کمکی زیادی از استان‌ها و شهرستان‌های دیگر برای لایروبی و خدمت رسانی به شهرهای سیل زده لرستان عازم شدند و خدمات قابل توجهی را انجام دادند اما در بسیاری از روستاها روند بازسازی و ارائه تسهیلات به کندی پیش می رود و این در حالیست که بارندگی های پاییز قصه سیل را دوباره برای اهالی روستاهای سیل زده تکرار می کند.</p>
      <figure>
        <img src="http://newsroom.dana.ir/content/upload/8c264403-f6c7-43f1-8c20-619c6f73995d.jpg"/>
      </figure>
      <p>سیل در شهرستان بروجرد بیش از 300 میلیارد تومان، در کوهدشت 700 میلیارد تومان، در الیگودرز هزار و 500 میلیارد تومان، در دورود 400 میلیارد تومان و در دلفان 30 میلیارد تومان خسارت وارد کرده است.</p>
      <p>
        <b>از بین رفتن اراضی کشاورزان</b>
      </p>
      <p>برای بررسی وضعیت سیل زدگان استان در شهرستانهای سیل زده لرستان حضور یافته تا از نزدیک در جریان وضعیت فعلی مردم قرار بگیریم، مرادی از اهالی روستای چم مهر در گفت‌وگو با خبرنگار سفیر افلاک اظهار داشت: در روستای چم مهر 40 هکتار زمین کشاورزی داشتم که 15 هکتار آن آبی بود، در سیل امسال هشت هکتار کاملا از بین رفته و قابلیت بهره برداری برای کشاورزی ندارد.</p>
      <figure>
        <img src="http://newsroom.dana.ir/content/upload/b1d060a5-7585-4e52-89f8-6f8dfdf0412a.jpg"/>
      </figure>
      <p>وی افزود: همچنین بخش زیادی از ادوات کشاورزی ما از بین رفته و 150  راس دام از ما تلف شد و دولت تاکنون برای کشاورزان روستای چم مهر کاری انجام نداده است.</p>
      <p>مرادی عنوان کرد: در حال حاضر برای کارهای کشاورزی تجهیزات لازم را نداریم، به جهاد مراجعه کردیم اما به نتیجه نرسیدیم در حالی که در برخی از روستاهای دیگر که میزان خسارت کشاورزی بالا نبوده خسارت های آنها پرداخت شده است.</p>
      <figure>
        <img src="http://newsroom.dana.ir/content/upload/806dc986-7a85-4d0d-b53e-84350aa7fa21.jpg"/>
      </figure>
      <p>
        <b>مشکل سیل زدگان برای ساخت منزل</b>
      </p>
      <p>رحیمی یکی دیگر از اهالی روستای چم مهر بیان کرد: منزل مسکونی ما در نزدیکی پارک فدک بود که در سیل امسال کاملا تخریب شد و با کمک بنیاد مسکن زمینی به مساحت 227 متر برای ساخت منزل جدید داده شد و برای ساخت آن 100 میلیون تومان وام دادند اما تاکنون تنها مرحله سفت کاری انجام شده و برای ادامه کار ساخت و ساز پولی نداریم.</p>
      <p>وی تصریح کرد: ماشین خود را فروخته ام تا بتوانم با پول آن یک منزل دیگر اجاره کنم، انتظار داریم دولت ما را همراهی کند تا بتوانیم منازل خود را زودتر بسازیم و در آن مستقر شویم.</p>
      <figure>
        <img src="http://newsroom.dana.ir/content/upload/8ed8c48c-39ff-4b47-b911-25bf29b6160f.jpg"/>
      </figure>
      <p>یاسر کلانتری یکی از اعضای شورای روستای چم مهر در گفت‎وگو با سفیرافلاک بیان کرد: در این روستا 400 خانوار با جمعیت 1700 نفر زندگی می کردند که متاسفانه در 12 فروردین ماه امسال روستا به صورت کامل تخریب شد.</p>
      <p>وی با اشاره به اینکه لایروبی در این روستا سه ماه به طول انجامید افزود: ساخت و ساز در بخش هایی از روستا انجام شده ولی روند اجرای این کار بسیار کند است و در حال حاضر تنها 40 درصد اهالی در روستا مانده و مابقی اهالی به روستاهای اطراف مهاجرت کرده اند.</p>
      <figure>
        <img src="http://newsroom.dana.ir/content/upload/a12f24ac-f78c-4671-b367-052c18b855e3.jpg"/>
      </figure>
      <p>
        <b>تخریب کامل برخی روستاها</b>
      </p>
      <p>کلانتری تصریح کرد: برخی از اهالی روستا به زمینی که برای ساخت و ساز جدید پیشنهاد شده اعتراض دارند و نقشه جدیدی که ارائه شده، بافت فرهنگی روستا را ندارد و همین امر سبب اعتراض مردم شده است.</p>
      <p>نصیری از اهالی روستای ملاوی پلدختر در گفت‌وگو با خبرنگار سفیر افلاک گفت: منطقه ما یک منطقه توریستی است و بیشتر اهالی این روستا از طریق مغازه ها و روستوان هایی که در منطقه ایجاد کرده بودند، امرار معاش می کردند اما در سیل امسال حدود 50 مغازه تخریب شد.</p>
      <figure>
        <img src="http://newsroom.dana.ir/content/upload/486be02e-650d-470c-96f8-b3a65c6882e7.jpg"/>
      </figure>
      <p>وی افزود: هیچ گونه اقدام و کمکی نسبت به راه اندازی مجدد مغازه ها انجام نشده است و متاسفانه با اولین بارندگی دوباره آب باران وارد برخی از منازل شد و دوباره رانش کوه، مشکلات در معابر و پیاده روها ایجاد شده است.</p>
      <p>علی سیف فرماندار سابق پلدختر در گفت‌وگو با خبرنگار سفیرافلاک اظهار داشت: سیلاب امسال هشت هزار میلیارد تومان خسارت به پلدختر زد که این خسارت در بخش مسکن، زیرساختی، کشاورزی و صنعتی بود.</p>
      <p>وی با بیان اینکه هفت هزار واحد مسکونی در پلدختر و معمولان دچار خسارت شد افزود: از این تعداد دو هزار واحد نیاز به جابه جایی یا بازسازی داشت.</p>
      <figure>
        <img src="http://newsroom.dana.ir/content/upload/601ab3db-76f4-467d-894a-5ae019ef8a7e.jpg"/>
      </figure>
      <p>فرماندار سابق پلدختر با بیان اینکه خسارت وارده به بخش کشاورزی پلدختر هزار و۳۰۰میلیارد تومان بوده است عنوان کرد: حدود هزار و ۵۰۰ پرونده تشکیل شده که مراحل بررسی وروند اداری جهت پرداخت خسارت را طی می کند.</p>
      <p>
        <b>ایجاد سایت 10 هکتاری احداث منازل سیل زده معمولان</b>
      </p>
      <p>وی با اشاره به احداث منازل مسکونی جدید برای سیل زدگان در سایت چهار هکتاری تصریح کرد: در قالب این سایت، احداث تعداد ۵۴ واحد مسکونی از سیل زدگان پلدختر که در حریم رودخانه بود که این منازل کاملا تخریب شد در دستور کار قرار گرفت و در این راستا سایت ۱۰هکتاری نیز برای ساخت مسکن در معمولان در نظر گرفته شده است.<br/> </p>
      <p>سیف گفت: تاکنون کار اجرای اسکلت ۱۷ واحد عملیاتی شده است و کار تعمیرات مسکن در پلدختر و معمولان ۹۶درصد انجام شده است.</p>
      <figure>
        <img src="http://newsroom.dana.ir/content/upload/b9f82610-8533-46a7-9aaa-f97b0e642e0c.jpg"/>
      </figure>
      <p>وی با اشاره به اینکه جاده از سمت معمولان به پلدختر آسفالت شده است اظهار داشت: براثر سیلاب جاده پلدختر_خرم آباد در ۳۰نقطه دچار خسارت بین ۷۰تا صددرصد شد و در ۱۱نقطه حریم رودخانه، جاده و کوه یکی شده که با اعتبار ۸۰۰ میلیارد تومانی دولت، فاز اول آن از تنگ تیر تا معمولان توسط قرارگاه خاتم طی سه سال اجرایی می شود.</p>
      <p><b>تعمیر 3600 منزل مسکونی</b><br/><br/>فرماندار سابق پلدختر به اختصاص اعتبار ۱۰۰میلیارد تومانی برای ساخت دیواره ساحلی پلدختر اشاره کرد و افزود: در طرح جدید که با مشارکت وزارت نیرو و بنیاد مسکن با مشخص شدن حریم صورت گرفته، دوهزار و۵۰۰متر طول این دیواره ساحلی و ساخت نقاط حساس به طول ۶۰۰ متر در حال انجام است.</p>
      <figure>
        <img src="http://newsroom.dana.ir/content/upload/706cd0df-9df4-43a0-809f-5b61a6ad75b9.jpg"/>
      </figure>
      <p>وی با اشاره به آغاز لایروبی رودخانه کشکان عنوان کرد: کار لایروبی در داخل معمولان، پلدختر، گل گل و بابازید آغاز شده و با اضافه شدن تجهیزات پیمانکار کار لایروبی تسریع می شود.</p>
      <p>در شهرستان دلفان نیز سیلاب خسارت بسیاری بر جای گذاشت و سبب از بین رفتن زیرساخت ها شد؛ هشت هزار واحد منزل مسکونی خسارت دید که از این تعداد سه هزار واحد نیاز به بازسازی و مابقی نیاز به تعمیر داشته که تاکنون شش هزار و 284 نفر برای دریافت تسهیلات به بانک ها معرفی شده و تعمیر سه هزار و 600 منزل مسکونی در این مدت انجام شده است.</p>
      <figure>
        <img src="http://newsroom.dana.ir/content/upload/fa5b8624-469f-4358-bba3-a1c420bcacc9.jpg"/>
      </figure>
      <p>
        <b>زندگی زیر سقف‌های لرزان</b>
      </p>
      <p>کاوند از اهالی روستای دلفان در گفت‌وگو با خبرنگار سفیرافلاک اظهار داشت: چند ماه از سیل می گذرد و به بنیاد مسکن برای دریافت وام مراجعه کردم اما وامی هنوز پرداخت نشده و منزل ما به دلیل سیل دچار آسیب شده و قابل سکونت نیست و با هر بارش از سقف‌های خانه ما آب می چکد.</p>
      <p>وی افزود: با کمترین بارش، راه های ارتباطی در روستاهای دلفان دچار مشکل شده و مسدود می شود و متاسفانه مسئولان مربوطه از این وضعیت بازدید نمی کنند تا وضعیت ما را درک و برای رفع مشکلات ما چاره اندیشی کنند.</p>
      <figure>
        <img src="http://newsroom.dana.ir/content/upload/ebc1f304-699b-43a4-9891-efd8af60ba55.jpg"/>
      </figure>
      <p>کاوند عنوان کرد: با توجه به اینکه شغل بیشتر اهالی روستاهای دلفان دامداری است و بر اثر سیل طویله های زیادی تخریب شده نیاز است برای پرداخت تسهیلات اقدامات جدی صورت گیرد چرا که در این هوای سرد دام ها در معرض هوای سرد قرار دارند و طویله برای نگهداری آنها هنوز ساخته نشده است.</p>
      <p>حشمت بهمنی فرماندار دلفان در گفت‌وگو با خبرنگار سفیرافلاک بیان کرد: 11 پروژه خدمت رسانی شامل راه ها، پل، آبرسانی در حوزه عشایری دلفان هم اکنون در حال انجام است.</p>
      <figure>
        <img src="http://newsroom.dana.ir/content/upload/cba68280-e687-4435-8026-779715176b6c.jpg"/>
      </figure>
      <p>وی تصریح کرد: پل ارتباطی گاودانه پا به خلیل آباد یکی از پروژه های مهم برای عشایر این منطقه است که هم اکنون با اعتباری بالغ بر ۹ میلیارد ریال از سرفصل اعتبارات نفت و گاز در حال انجام است.</p>
      <p>
        <b>تخریب 70 درصد راه‌های ارتباطی دلفان</b>
      </p>
      <p>فرماندار دلفان تکمیل راه ارتباطی دلفان به کوهدشت را یکی از مطالبات مردم این منطقه برشمرد و گفت: به همین منظور ادامه راه شکافی این محور از منطقه ورکوه دلفان تا منطقه عشایری نیله سادات کوهدشت با اعتبار ۱۲ میلیارد ریال در حال انجام است و همچنین ساخت و احداث پل روستاهای عباس آباد و کوله ناب هم دو پروژه ای است که با اعتبار اولیه دو میلیارد ریال به زودی به بهره برداری خواهد رسید.</p>
      <figure>
        <img src="http://newsroom.dana.ir/content/upload/47ad6466-93bf-4e18-9f9b-b3f5ec97f097.jpg"/>
      </figure>
      <p>وی خاطر نشان کرد: پروژه آبرسانی کانون های عشایری دلفان با اعتبار ۱۲ میلیارد ریال در حال انجام است، مجتمع آبرسانی ورکوه با اعتبار هفت میلیارد ریالی از اول آبان تحویل پیمانکار داده خواهد شد و تکمیل پروژه آبرسانی خلیل آباد و چشمه کلان با اعتبار چهار میلیارد ریال هم در حال ساخت است.</p>
      <p>بهمنی اظهار داشت: در سیل امسال ۷۰ درصد راههای ارتباطی دلفان دچار آسیب شد که تاکنون دو میلیارد و ۳۰۰ میلیون تومان درزمینه بازسازی پل ها وابنیه های روستایی که براثر سیل خسارت دیده اند اختصاص یافته است.</p>
      <figure>
        <img src="http://newsroom.dana.ir/content/upload/1ecaa096-35e4-4545-ab05-dae53538aa1b.jpg"/>
      </figure>
      <p>وی افزود: پل روستای حبیب وند به ایرانشاهی به عنوان یک مطالبات مردمی از طرف فرمانداری مورد بازدید قرار گرفت که بعد از بازدید قرارداد آن با اعتباری بالغ بر یک میلیارد و 200 میلیون ریال انعقاد شده و پل ده یوسفیان به حسن گاودار با اعتباری بالغ بر هفت میلیارد ریال به پیمانکار واگذار شده است.</p>
      <p>فرماندار دلفان عنوان کرد: جهت ایمن سازی جاده ها مبلغ شش میلیارد ریال تامین اعتبار شده و کار خط کشی جاده ها ونصب علائم مورد نیاز در مسیرهای اصلی و روستایی انجام خواهد گرفت.</p>
      <figure>
        <img src="http://newsroom.dana.ir/content/upload/17ae6f2e-f07f-4443-b479-e4f569842a3c.jpg"/>
      </figure>
      <p>
        <b>رانش روستاهای بروجرد</b>
      </p>
      <p>در شهرستان بروجرد نیز سیلاب خساراتی به بار آورد؛ مسعود فلاح معاون فرماندار بروجرد در گفت‌وگو با خبرنگار سفیرافلاک اظهار داشت: بهار امسال سیلاب به بخش های مختلف راه های روستایی، پل، منازل مسکونی، کشاورزی و زیرساخت ها خسارت وارد کرد.</p>
      <p>وی افزود: بیشترین خسارت در شهرستان بروجرد در بخش راه و پل های روستایی بود که در این راستا هفت میلیارد تومان اعتبار برای بازسازی و تعمیر راه‌های روستایی وپل ها ابلاغ شده که پیمانکار هم انتخاب و کار آغاز شده است.</p>
      <figure>
        <img src="http://newsroom.dana.ir/content/upload/50bbdd75-b1fb-4969-9b93-7246f946fd77.jpg"/>
      </figure>
      <p>معاون فرماندار بروجرد با اشاره به رانش در چند روستای بروجرد عنوان کرد: بر اثر سیلاب سه روستای ونایی، کپرگه و تنگه محمد حاجی دچار رانش شد که در راه های این روستا اقدامات لازم انجام شده اما نیاز است کار در این راه ها به صورت اساسی انجام شود تا در بارندگی های بعدی مشکلی رخ ندهد.</p>
      <p>وی بیان کرد: همچنین سیلاب به پنج پل روستایی خسارت وارد کرد که پل روستاهای رحیم آباد، عباس آباد، ورکوه، شیخ میری و ابراهیم آباد دچار مشکل شد و تعدادی از پل ها بازسازی شده و برخی هم به صورت موقت رفع مشکل شده و هم اکنون مورد استفاده قرار می گیرد.</p>
      <p>سیلاب فروردین ماه امسال به سایر شهرستانهای استان لرستان نیز خسارت وارد کرد که در گزارش های دیگر به وضعیت سیل زدگان این شهرستانها نیز خواهیم پرداخت.</p>
      <figure>
        <img src="http://newsroom.dana.ir/content/upload/ffa0f664-f85d-43ca-bc1b-f92e66a0b1fc.jpg"/>
      </figure>
      <figure>
        <img src="http://newsroom.dana.ir/content/upload/9d3431c8-4891-4481-8d0a-343987b8e063.jpg"/>
      </figure>
      <figure>
        <img src="http://newsroom.dana.ir/content/upload/5743e57e-e01b-4477-bf80-84421bf07033.jpg"/>
      </figure>
      <figure>
        <img src="http://newsroom.dana.ir/content/upload/4b233a70-1dfa-4303-98e6-89c893f50eda.jpg"/>
      </figure>
      <figure>
        <img src="http://newsroom.dana.ir/content/upload/64d3f6e7-dd0e-4bd3-934f-00adec0f1510.jpg"/>
      </figure>
      <figure>
        <img src="http://newsroom.dana.ir/content/upload/5fac514a-c7c1-4dc1-bfa2-acb68c46dc3e.jpg"/>
      </figure>
      <p> </p>
      <p>انتهای پیام/</p>
    </article>
  </body>
</html>