<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/society/proti-katoikia-oi-rythmiseis-dieykolynsis-ta-kinitra/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T07:45:43+00:00"/>
    <meta property="og:title" content="Πρώτη κατοικία : Οι ρυθμίσεις διευκόλυνσης, τα κίνητρα"/>
    <meta property="og:description" content="Κίνητρα για να ενταχθούν περισσότεροι οφειλέτες στην ρύθμιση για την πρώτη κατοικία έδωσε με νομοσχέδιο η κυβέρνηση."/>
  </head>
  <body>
    <article>
      <h1>Πρώτη κατοικία : Οι ρυθμίσεις διευκόλυνσης, τα κίνητρα</h1>
      <h2>Κίνητρα για να ενταχθούν περισσότεροι οφειλέτες στην ρύθμιση για την πρώτη κατοικία έδωσε με νομοσχέδιο η κυβέρνηση.</h2>
      <address><time datetime="2019-11-05T07:45:43+00:00">05 Nov 2019, 07:45</time> by <a rel="author">ΤοΒΗΜΑ Team</a></address>
      <p><a href="https://www.tovima.gr/2019/11/04/finance/ypoik-veltioseis-tou-plaisiou-prostasias-tis-kyrias-katoikias/">Κίνητρα για να ενταχθούν περισσότεροι οφειλέτες στην ρύθμιση</a> για την <a href="https://www.tovima.gr/tag/%CF%80%CF%81%CF%8E%CF%84%CE%B7-%CE%BA%CE%B1%CF%84%CE%BF%CE%B9%CE%BA%CE%AF%CE%B1/">πρώτη κατοικία</a> έδωσε με νομοσχέδιο η κυβέρνηση.</p>
      <p>Οι παρεμβάσεις στο πλαίσιο της προστασίας πρώτης κατοικίας αφορούν τόσο σε νέες αιτήσεις που θα υποβληθούν όσο και σε αιτήσεις που έχουν ήδη υποβληθεί αλλά δεν έχουν ολοκληρωθεί.</p>
      <p>
        <a href="https://www.in.gr/2019/11/05/world/peirateia-se-tanker-sto-kokkino-agonia-gia-ton-20xrono-ellina-pou-vriskontai-oi-omiroi/">Διαβάστε ακόμη : Πειρατεία σε τάνκερ - Στο «κόκκινο» η αγωνία για τον 20χρονο Έλληνα – Πού βρίσκονται οι όμηροι</a>
      </p>
      <p>Ήδη έχει τεθεί σε λειτουργία η ηλεκτρονική πλατφόρμα για τον έλεγχο των αιτήσεων που εκκρεμούν προς εκδίκαση, υπό το Νόμο 3869/2010 (Νόμος Κατσέλη), για τα υπερχρεωμένα νοικοκυριά.</p>
      <p>Μέσω της πλατφόρμας αυτής οι πιστωτές μπορούν να λαμβάνουν τα φορολογικά στοιχεία εισοδήματος και περιουσίας των οφειλετών τους και έτσι να διαμορφώνουν άποψη για το αν κάποιος είναι επιλέξιμος για τη διατήρηση της προστασίας που παρέχει ο Ν. 3869/2010.</p>
      <p>Εφόσον διαπιστωθεί ότι ο οφειλέτης αποτελεί στρατηγικό κακοπληρωτή, δηλαδή ότι διαθέτει επαρκή εισοδήματα και περιουσία αλλά δεν είναι συνεπής στις υποχρεώσεις του, τότε ο πιστωτής θα προβαίνει σε νομικές ενέργειες για τη διακοπή της προστασίας. Με τον τρόπο αυτό οι οφειλέτες με υψηλή ικανότητα αποπληρωμής θα κληθούν να πληρώσουν. Αποτελεί μια σημαντική μεταρρύθμιση για την καταπολέμηση των στρατηγικών κακοπληρωτών.</p>
      <h3>Τα κίνητρα για την πρώτη κατοικία</h3>
      <p>Συγκεκριμένα:</p>
      <p>– Επιτρέπεται πλέον να υποβάλουν αίτηση για να προστατέψουν την κύρια κατοικία τους και όσοι διαμένουν σε μισθωμένο ή παραχωρημένο ακίνητο, εκτός της Περιφερειακής Ενότητας στην οποία βρίσκεται η κύρια κατοικία τους. Αφορά κυρίως σε όσους διαμένουν σε άλλη πόλη λόγω της εργασίας τους, π.χ. σώματα ασφαλείας, γιατροί, εκπαιδευτικοί κλπ.</p>
      <p>– Σε περιπτώσεις που υπάρχουν περισσότεροι του ενός ιδιοκτήτες, δίνεται η δυνατότητα προστασίας ολόκληρης της κατοικίας, με αίτηση μόνο του ενός συνιδιοκτήτη. Διευκολύνονται έτσι, συγγενείς, διαζευγμένα ζευγάρια κλπ. Ωστόσο, εάν ένας εκ των συγκυριών δεν υποβάλλει αίτηση -είτε γιατί δεν είναι επιλέξιμος είτε για οποιαδήποτε άλλη αιτία- ο αιτών και πάλι θα δύναται να προστατεύσει το σύνολο της κύριας κατοικίας, λαμβάνοντας ρύθμιση επί του συνόλου αυτής. Περαιτέρω, με την ολοκλήρωση της ρύθμισης, αποκτά δικαίωμα αναγωγής κατά του συγκυρίου που δεν κατέθεσε αίτηση.</p>
      <p>– Ρυθμίζεται η διαδικασία υποβολής αιτήσεων για οφειλέτες που βρίσκονται αποδεδειγμένα σε διάσταση, κατά τρόπο ώστε να μην χρειάζεται πλέον η συνυπογραφή της αίτησης από το έτερο εν διαστάσει μέλος.</p>
      <p>– Την κρατική επιδότηση δικαιούνται όλοι οι συνιδιοκτήτες που αιτούνται της προστασίας της κύριας κατοικίας.</p>
      <figure>
        <img src="https://www.in.gr/wp-content/uploads/2019/11/img_44421534350057-600x400.jpg"/>
      </figure>
      <p>– Παρέχεται η δυνατότητα να συμμετέχει εγγυητής μικρότερης ηλικίας σε περιπτώσεις ηλικιωμένων οφειλετών, οι οποίοι δεν μπορούσαν να ωφεληθούν από τη ρύθμιση των δόσεων σε βάθος 25-ετίας. Συγκεκριμένα σε περίπτωση που συμβάλλεται και εγγυητής, προκειμένου να παρασχεθεί ρύθμιση με χρονικό όριο αποπληρωμής τα 25 έτη, θα πρέπει είτε ο αιτών είτε ο εγγυητής, κατά το πέρας της 25ετίας, να μην υπερβαίνει το 80ο έτος της ηλικίας του.</p>
      <p>– Δίνεται η δυνατότητα στους οφειλέτες που έχουν λάβει στεγαστικό δάνειο από εταιρείες παροχής πιστώσεων (ανώνυμες εταιρείες που νόμιμα παρέχουν δάνεια) να ρυθμίζουν τις οφειλές τους και να προστατεύουν την κύρια κατοικία τους μέσω της πλατφόρμας.</p>
      <p>– Εάν χρειαστεί κάποια αίτηση να επανυποβληθεί λόγω ελλείψεων ή σφαλμάτων, διατηρείται η προστασία της κύριας κατοικίας κατά το διάστημα που μεσολαβεί μέχρι την επανυποβολή.</p>
      <p>– Καθιερώνεται η ενδεχόμενη συνδρομή του πληρεξούσιου δικηγόρου στην υποβολή της αίτησης, ανεξαρτήτως εάν προσυπογράφει την εν λόγω αίτηση ή όχι. Επίσης καθορίζεται η αμοιβή του πληρεξούσιου δικηγόρου. Εάν ο αϊτών κριθεί επιλέξιμος, ο πληρεξούσιος δικηγόρος δικαιούται αμοιβής ύψους 120 ευρώ, η οποία προκαταβάλλεται από την πιστώτρια τράπεζα που είναι πρώτη στην υποθηκική τάξη επί της προς διάσωση κύριας κατοικίας, έναντι νόμιμου παραστατικού, ενώ εάν ο αϊτών έχει δηλώσει στην αίτησή του ότι στη διαδικασία έχει συμπράξει πληρεξούσιος δικηγόρος, και επιτευχθεί ρύθμιση, η πιστώτρια τράπεζα που είναι πρώτη στην υποθηκική τάξη προκαταβάλλει ως ελάχιστη δικηγορική αμοιβή στον πληρεξούσιο δικηγόρο του αιτούντος το ποσό των 220 ευρώ. Με την παράγραφο 10, αντιμετωπίζεται το ζήτημα της προώθησης της αίτησης του συνόλου των συγκυριών στους πιστωτές για τη χορήγηση ρύθμισης.</p>
      <p>– Παρατείνεται η προθεσμία υποβολής πρότασης ρύθμισης εκ μέρους του πιστωτή από έναν σε δύο μήνες, σε περίπτωση συνυποβολής της αίτησης από συγκύριους, λόγω της αναγκαιότητας περαιτέρω επεξεργασίας της αίτησης.</p>
      <h3>Σχεδόν 30.000 αιτήσεις για την πρώτη κατοικία</h3>
      <p>Σχεδόν 30.000 χρήστες έχουν ξεκινήσει τη διαδικασία υποβολής αίτησης στην ηλεκτρονική πλατφόρμα για την προστασία της πρώτης κατοικίας και την ευνοϊκή ρύθμιση και επιδότηση των στεγαστικών, καταναλωτικών και επιχειρηματικών δανείων, με υποθήκη στην κύρια κατοικία.</p>
      <figure>
        <img src="https://www.in.gr/wp-content/uploads/2019/11/enf-600x337.jpg"/>
      </figure>
      <p>Ολοκληρώθηκε η 18η εβδομάδα λειτουργίας της ηλεκτρονικής πλατφόρμας και σύμφωνα με τα στοιχεία της ειδικής γραμματείας Διαχείρισης Ιδιωτικού Χρέους, αθροιστικά από 1η Ιουλίου 2019 μέχρι 3 Νοεμβρίου 2019:</p>
      <p>– Είχαν εισέλθει στην πλατφόρμα και συναίνεσαν στην άρση φορολογικού και τραπεζικού απορρήτου 44.446 χρήστες.</p>
      <p>– Ξεκίνησαν τη διαδικασία ετοιμασίας της αίτησης 29.895 χρήστες.</p>
      <p>– Έχουν υποβληθεί 267 αιτήσεις και διαβιβαστεί στις τράπεζες.</p>
      <p>– Έχουν δοθεί 56 προτάσεις ρύθμισης από τις τράπεζες.</p>
      <p>– Έχουν ήδη αποδεχθεί 10 προτάσεις ρύθμισης οι δανειολήπτες και εκκρεμεί η αποδοχή των υπολοίπων.</p>
      <p>
        <a href="https://www.tovima.gr/2019/11/05/politics/ti-epidiokei-giati-anisyxei-o-karamanlis/">Τι επιδιώκει, γιατί ανησυχεί ο Κώστας Καραμανλής</a>
      </p>
    </article>
  </body>
</html>