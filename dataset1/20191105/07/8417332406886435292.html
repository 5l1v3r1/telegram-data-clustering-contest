<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/05/St%C3%B8re-ikke-lenger-Stortingets-rikeste-20322073.ece"/>
    <meta property="og:site_name" content="adressa.no"/>
    <meta property="article:published_time" content="2019-11-05T07:40:02+00:00"/>
    <meta property="og:title" content="Støre ikke lenger Stortingets rikeste"/>
    <meta property="og:description" content="Ap-leder Jonas Gahr Støre er ikke lenger rikest av de fast møtende stortingsrepresentantene. Han er forbigått av Frps Sivert Bjørnstad, ifølge skattelistene."/>
  </head>
  <body>
    <article>
      <h1>Støre ikke lenger Stortingets rikeste</h1>
      <address><time datetime="2019-11-05T07:40:02+00:00">05 Nov 2019, 07:40</time> by <a rel="author">(NTB) NTB</a></address>
      <p>Ap-leder Jonas Gahr Støre er ikke lenger rikest av de fast møtende stortingsrepresentantene. Han er forbigått av Frps Sivert Bjørnstad, ifølge skattelistene.</p>
      <aside><a href="https://www.adressa.no/nyheter/innenriks/2019/11/05/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/05/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/05/javascript:void(0);">Del denne artikkelen på e-post</a></aside>
      <p>Det skriver <a href="https://www.dagbladet.no/nyheter/han-er-ikke-stortingets-rikeste-lenger/71783376">Dagbladet</a>.</p>
      <p>Aller rikest av de innvalgte på Stortinget, er Høyres Nikolai Astrup, med en formue på 417 millioner kroner, ifølge de ferske skattelistetallene. Men siden han er digitaliseringsminister møter han ikke i Stortinget som vanlig representant.</p>
      <p>Dermed er det Frps finanspolitiske talsperson, Sivert Bjørnstad, som er rikest på Stortinget. Ifølge Dagbladet har formuen hans økt til 73 millioner kroner på ligningen for 2018</p>
      <p>– Formuen min stammer fra et generasjonsskifte i firmaet som faren min startet for over 50 år siden. Nå har jeg og fire søsken overtatt mye av eierskapet, forteller Bjørnstad til Dagbladet.</p>
      <p>Arbeiderpartiets leder Jonas Gahr Støre er oppført med en formue på 61 millioner kroner, og dermed har han blitt forbigått av Bjørnstad. Støre og hans families formue stammer i hovedsak fra salg av eierandelene i peis- og ovnsselskapet Jøtul.</p>
      <p>Skattelistene viser for øvrig at Kjell Inge Røkke har landets største formue, på 18,6 milliarder kroner, mens Trond Mohn tjente mest i fjor (443 millioner kroner).</p>
      <p>(©NTB)</p>
    </article>
  </body>
</html>