<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tengrinews.kz/kazakhstan_news/tanyistaryim-minadan-jaryilyip-kett-daish-kuramyinda-snayper-383314/"/>
    <meta property="og:site_name" content="Tengrinews.kz"/>
    <meta property="article:published_time" content="2019-11-05T07:19:00+00:00"/>
    <meta property="og:title" content="&quot;Таныстарым минадан жарылып кетті&quot;. ДАИШ құрамында снайпер болған жігіттің оқиғасы"/>
    <meta property="og:description" content="Бақтияр Ибраев Ауғанстанда бірнеше жыл соғысып, кейін Сирияда снайпер болған. Террористік ұйымның қатарында болған ол елге оралған соң"/>
  </head>
  <body>
    <article>
      <h1>"Таныстарым минадан жарылып кетті". ДАИШ құрамында снайпер болған жігіттің оқиғасы</h1>
      <address><time datetime="2019-11-05T07:19:00+00:00">05 Nov 2019, 07:19</time> by <a rel="author" href="https://tengrinews.kz/newsauthor/356/" target="_blank">Есет Тулеш</a></address>
      <p>Бақтияр Ибраев Ауғанстанда бірнеше жыл соғысып, кейін Сирияда снайпер болған. Террористік ұйымның қатарында болған ол елге оралған соң кешірім сұрады. Бұл туралы ол Adil ukim YouTube-арнасына берген сұхбатында айтты. <a href="https://kaz.tengrinews.kz/">Тengrinews.kz</a> тілшісі Бақтиярдың Сириядағы өмірі жайлы айтқан сұхбатын ұсынады.</p>
      <p>Ибраев - бес баланың әкесі. Нұр-Сұлтанда туып-өскен. Жоғары білімі бар. Мектептен кейін дінге бетбұрып, мешітке бара бастаған.</p>
      <p>"Басында намаз оқымадым, тек сабаққа барып, хадис тыңдап жүрдім. Мешітте жүргенде байқағаным - жастардың көбі намазды сәл басқаша оқиды. "Уахабшылар" дейді ғой, солар болып шықты. Намаз оқу керек, әйелдер жабылып жүруі керек деген негіз болды, өзіме сондай жер іздедім", - дейді ол.</p>
      <p>Бақтиярдың айтуынша, ол пәтерлерде өтетін түрлі жиналыстарға қатысып жүрген. Онда жиналғандар мемлекет билігіне қарсы шыққан. Олар халифатты мемлекеттіктің жалғыз формасы, шариғатты жалғыз заң нормасы ретінде қарастырған.</p>
      <p>Осылайша, Ибраев шетелдік әмірлердің ықпалымен 2011 жылы Ауғанстанға көшкен, кейін Вазиристанда "Ислам жиһадының одағы" қозғалысына қосылған. Ауған моджахедтерінің қатарында 4 жыл бойы соғысқан.</p>
      <figure>
        <img src="https://tengrinews.kz/userdata/images/u333/resized/fcdd5484078cc707b10cd970e8e9138b.png"/>
        <figcaption>Видео кадрынан</figcaption>
      </figure>
      <p>Айтуынша, сол уақытта оның жары хаджаб киген, бірақ балалары медресеге бармаған. Себебі Ибраевтің сөзінше, медреседе педофилдер көп болған.</p>
      <p>ДАИШ (Қазақстанда тыйым салынған) "Ислам мемлекетін" құратынын хабарлаған кезде ол отбасымен бірге Сирияға көшкен. Ракка қаласында 8 ай тұрған. </p>
      <p>"Адамдар ақырындап Сирияға кете бастады. Кім өлеміз деді, "Жұмаққа барамын, жиһад" боламын деді, солар іздегенін тапты", - дейді ол.</p>
      <p>Ибраев соғыста жүріп түрлі қару ұстағанын айтады. ДАИШ құрамына ол снайпер ретінде қосылған.</p>
      <p>"Калашников автоматы болды басында. Кейін М16 қаруын ұстадым. Көздеуіші болатын, жылукөру, түнгі көру құрылғыларын қосуға болады", - дейді.</p>
      <p>2017 жылы АҚШ пен оның одақтастары содырларға шабуылдай бастаған, сол кезде Ибраевтың ұлы жарықшақтан жарақат алған. Ал Бақтиярдың өзі күрдтердің қолына тұтқынға түскен.</p>
      <p>"Таныс отбасылар болды, минадан жарылып кетті. Бүкіл ауданға бомбалар түсе бастады. Соның ар жағында Иран әскері тұрды. Олар да америкалықтарға жақындатпайтын. Әйелдерді палата қалашығына, бізді түрмеге алып кетті", - дейді Ибраев.</p>
      <figure>
        <iframe src="https://www.youtube.com/embed/X5NsTotnf4I" width="515" height="320" data-service="Youtube" scrolling="no"/>
      </figure>
      <p>Ол "Жусан" арнайы операциясы кезінде Сириядан қайтарылды. Оған "террористік топтың әрекетіне қатысу" және "террористік әрекет ұйымдастыру мақсатында адам жинау" бойынша айып тағылған.</p>
      <p>"Әке-шешемнен ғана емес, үкіметтен де кешірім сұрағым келеді. Өйткені Қазақстан азаматымын. Ойнайбай, қателестік. Бала-шағамның біреуі қаза тапса, өзімді кешіре алмайтын едім", - деп өкінеді Бақтияр Ибраев.</p>
      <p>
        <i>
          <b>Оқи отырыңыз:</b>
        </i>
      </p>
      <p>
        <a href="https://tengrinews.kz/kazakhstan_news/agam-munda-olu-ushn-keldm-ded-siriyaga-14-jasyinda-ketken-381882/">"Ағам мұнда өлу үшін келдім деді". Сирияға 14 жасында кеткен жігіттің оқиғасы</a>
      </p>
      <p>
        <a href="https://tengrinews.kz/kazakhstan_news/balalar-ashtan-old-otbasyimen-siriyaga-ketken-jgttn-okigasyi-382867/">"Балалар аштан өлді". Отбасымен Сирияға кеткен жігіттің оқиғасы</a>
      </p>
      <p>
        <a href="https://tengrinews.kz/kazakhstan_news/magan-olm-jazasyin-berd-siriyada-akes-men-agasyinan-383045/">"Маған өлім жазасын берді". Сирияда әкесі мен ағасынан айырылған жігіттің оқиғасы</a>
      </p>
    </article>
  </body>
</html>