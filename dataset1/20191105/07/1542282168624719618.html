<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/05/istoriko-xamilo-pagoi-arktikis"/>
    <meta property="og:site_name" content="euronews"/>
    <meta property="article:published_time" content="2019-11-05T07:50:47+00:00"/>
    <meta property="og:title" content="Σε ιστορικό χαμηλό οι πάγοι της Αρκτικής"/>
    <meta property="og:description" content="Στα χαμηλότερα επίπεδα όλων των εποχών έφτασε τον Οκτώβριο του 2019 η έκταση των πάγων που καλύπτουν την επιφάνεια του Αρκτικού Ωκεανού"/>
  </head>
  <body>
    <article>
      <h1>Σε ιστορικό χαμηλό οι πάγοι της Αρκτικής</h1>
      <address><time datetime="2019-11-05T07:50:47+00:00">05 Nov 2019, 07:50</time> by <a rel="author">Rafael Cereceda</a></address>
      <p>Στα χαμηλότερα επίπεδα όλων των εποχών έφτασε τον Οκτώβριο του 2019 η έκταση των πάγων που καλύπτουν την επιφάνεια του Αρκτικού Ωκεανού.</p>
      <p>Σύμφωνα με τον κλιματολόγο, Zack Labe, οι πάγοι της Αρκτικής θάλασσας μειώθηκαν κατά περισσότερα από 2,6 εκατομμύρια τετραγωνικά χιλιόμετρα από τον μέσο όρο μεταξύ 1981 και 2010, ενώ αποτελούν και το χαμηλότερο καταγεγραμμένο ρεκόρ για τον μήνα Οκτώβριο.</p>
      <figure>
        <iframe data-src="https://twitter.com/euronewses/status/1190388674627653632" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η έκταση των θαλάσσιων πάγων συνήθως μειώνεται κατά το πρώτο μισό του Σεπτεμβρίου, ενώ, κατά το δεύτερο μισό, αρχίζει να αυξάνεται. Η έκταση τον μήνα Σεπτέμβριο αξήθηκε κατά μέσο όρο περισσότερο από 130.000 τετραγωνικά χλμ μεταξύ 1981-2010, φέτος όμως περιορίστηκε κατά 50.000 τετραγωνικά χλμ, σύμφωνα με το Εθνικό Κέντρο Δεδομένων Χιονιού και Πάγου των ΗΠΑ (NSDIC).</p>
      <p>Αιτία οι μη ευνοϊκές καιρικές συνθήκες και η αύξηση της θερμοκρασίας του νερού στον Αρκτικό Ωκεανό. Παρά την απουσία φωτός, ο πάγος δεν έχει αρχίσει ακόμη να σχηματίζεται στη Βόρεια Αλάσκα και την Θάλασσα Τσούκτσι παρά το γεγονός ότι έχει ξεκινήσει να επανέρχεται στην θάλασσα της Σιβηρίας.</p>
      <p>"Αυτές οι συνθήκες καταδεικνύουν τις ραγδαίες αλλαγές στην Αρκτική», ανέφερε στο euronews ο Labe.</p>
      <p>«Η θερμοκρασία επιφάνειας είναι πάνω από τον μέσο όρο σε όλο τον Αρκτικό Ωκεανό κατά τον Οκτώβριο», προσέθεσε.</p>
      <p>Για τους ειδικούς, αποτελεί νέα δοκιμασία το φαινόμενο της "Αρκτικής Ενίσχυσης», το γεγονός ότι οι επιπτώσεις της κλιματικής αλλαγής έχουν διπλάσια ένταση στον Αρκτικό Κύκλο σε σχέση με τον υπόλοιπο πλανήτη.</p>
      <p>«Μεγάλες περιοχές υδάτων που κανονικά θα καλύπτονταν από θαλάσσιο πάγο, εντείνουν την Αρκτική Ενίσχυση», λέει ο Labe.</p>
      <figure>
        <iframe data-src="https://twitter.com/euronewses/status/1190709608064548864" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο κλιματολόγος Xavier Fettewis, του Πανεπιστημίυο της Λιέγης, αναφέρει στο euronews ότι οι ασυνήθιστα υψηλές θερμοκρασίες καθυστερούν την δημιουργία πάγων στην Γροιλανδία.</p>
      <p>«Οι πάγοι της Γροιλανδίας είναι κάτω από τον μέσο όρο, όχι λόγω της τήξης αλλά εξαιτίας της μειωμένης χιονόπτωσης, κάτω από τον μέσο όρο, στην δυτική ακτή και κατά την διάρκεια του καλοκαιριού».</p>
      <p>Σύμφωνα με στοιχεία του NSDIC, η έκταση του αρκτικού πάγου, σημειώσε χαμηλά ρεκόρ μεταξύ Μαρτίου και Ιουλίου και τώρα, τον Οκτώβριο, βρίσκεται κάτω από το ιστορικό όριο του 2012.</p>
      <figure>
        <img src="https://static.euronews.com/articles/stories/04/27/84/42/808x636_cmsv2_1900d7ab-2c0e-5de3-8490-2d8c7b5d0a95-4278442.jpg"/>
      </figure>
      <p>Οι επιστήμονες αναγνωρίζουν πως οι συνέπειες αυτών των αλλαγών στο παγκόσμιο κλιματικό σύστημα δεν είναι βέβαιες, αλλά καταδεικνύουν τον αντίκτυπο της Αρκτικής στα ατμοσφαιρικά ρεύματα.</p>
      <p>Η τελευταία έκθεση των ειδικών του ΟΗΕ για την κλιματική αλλαγή, προειδοποιεί για τον κίνδυνο που διατρέχουν οι παγωμένες περιοχές και οι ωκεανοί του πλανήτη, μετά από μία ιδιαίτερα κρίσιμη περίοδο για την Αρκτική.</p>
      <p>Μέσα στο 2019 σημειώθηκαν πολλά ιστορικά ρεκόρ θερμοκρασιών, μεταξύ αυτών και ο θερμότερος μήνας όλων των εποχών, <a href="https://www.noaa.gov/news/july-2019-was-hottest-month-on-record-for-planet">ο περασμένος Ιούλιος</a>.</p>
    </article>
  </body>
</html>