<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/05/u-mzs-ukrayiny-vyslovyly-protest-na-vizyt-rosijskogo-deputata-v-zolote/"/>
    <meta property="og:site_name" content="Рубрика"/>
    <meta property="article:published_time" content="2019-11-05T07:20:31+00:00"/>
    <meta property="og:title" content="У МЗС України висловили протест на візит російського депутата в Золоте"/>
    <meta property="og:description" content="Міністерство закордонних справ України висловило рішучий протест у зв’язку з незаконною поїздкою депутата Держдуми РФ, лідера партії “Батьківщина” (російська) Олексія Журавльова на тимчасово окуповану територію Луганської області в Золотому. У зовнішньополітичному відомстві підкреслили, що вважають цю поїздку, як і всі попередні неузгоджені з українською стороною “візити” російських чиновників на тимчасово окуповані території України в Донецькій […]"/>
  </head>
  <body>
    <article>
      <h1>У МЗС України висловили протест на візит російського депутата в Золоте</h1>
      <address><time datetime="2019-11-05T07:20:31+00:00">05 Nov 2019, 07:20</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/09/1-36-620x420.jpg"/>
      </figure>
      <p>
        <b>
          <b>Міністерство закордонних справ України висловило рішучий протест у зв’язку з незаконною поїздкою депутата Держдуми РФ, лідера партії “Батьківщина” (російська) Олексія Журавльова на тимчасово окуповану територію Луганської області в Золотому.</b>
        </b>
      </p>
      <p>У зовнішньополітичному відомстві підкреслили, що вважають цю поїздку, як і всі попередні неузгоджені з українською стороною “візити” російських чиновників на тимчасово окуповані території України в Донецькій і Луганській областях, а також в Автономній Республіці Крим та м.Севастополь, “грубим порушенням російською стороною державного суверенітету і територіальної цілісності України”.</p>
      <p>“Відповідно до рішення Ради національної безпеки і оборони України від 21 червня 2018 року “Про застосування та скасування персональних спеціальних економічних та інших обмежувальних заходів (санкцій)”, введеного в дію Указом Президента України №176 / 2018 від 21 червня 2018 року, щодо Журавльова вже застосовано обмежувальний захід у вигляді безстрокової заборони в’їзду на територію України”, – йдеться в повідомленні.</p>
      <p>
        <b>МЗС спільно з правоохоронними органами України перевіряють інформацію, чи не знаходилася зазначена особа на ділянці розведення сил і засобів в районі н.п. Золоте Луганської обл.</b>
      </p>
      <p>У міністерстві також зазначили, що українська сторона вже звернулася до російської сторони про підтвердження факту здійснення згаданої поїздки і надання роз’яснень щодо мети перебування депутата Держдуми РФ на тимчасово непідконтрольній уряду України території.</p>
      <p>“МЗС України закликає російську сторону припинити порушувати українське законодавство і нагадує, що поїздки офіційних осіб РФ на територію України можуть здійснюватися за згодою української сторони і через відкриті пункти пропуску на українсько-російському державному кордоні”, – резюмували в МЗС.</p>
      <p>Раніше візит депутата Журавльова в Золоте назвав порушенням всіх норм міністр закордонних справ України Вадим Пристайко.</p>
      <p>Як повідомлялося, 2 листопада Журавльов відвідав Золоте.</p>
      <p>Візит депутата Державної думи Росії Олексія Журавльова до Золотого (Луганська обл.) є провокацією і потребує жорсткої реакції Служби безпеки України, Міністерства закордонних справ та Спеціальної моніторингової місії (СММ) ОБСЄ, – <a href="https://rubryka.com/2019/11/04/iryna-gerashhenko-gotuye-zapyt-do-sbu-stosovno-vizytu-deputata-derzhdumy-zhuravlova-do-zolotogo/">заявила Ірина Геращенко 4 листопада.</a></p>
    </article>
  </body>
</html>