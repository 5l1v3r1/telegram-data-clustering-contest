<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196282/mitsotakis-tragodia-gia-tin-ellada-i-krisi-h-oikonomia-anakamptei-dynamika"/>
    <meta property="og:site_name" content="CNN.gr"/>
    <meta property="article:published_time" content="2019-11-05T07:49:21+00:00"/>
    <meta property="og:title" content="Μητσοτάκης: Τραγωδία για την Ελλάδα η κρίση - Η οικονομία ανακάμπτει δυναμικά"/>
    <meta property="og:description" content="Μητσοτάκης: Τραγωδία για την Ελλάδα η κρίση - Η οικονομία ανακάμπτει δυναμικά"/>
  </head>
  <body>
    <article>
      <h1>Μητσοτάκης: Τραγωδία για την Ελλάδα η κρίση - Η οικονομία ανακάμπτει δυναμικά</h1>
      <h2>Tις συνέπειες της οικονομικής κρίσης για την Ελλάδα αλλά και την ολική επαναφορά της ελληνικής οικονομίας στο διεθνές στερέωμα περιέγραψε διεξοδικά ο πρωθυπουργός, Κυριάκος Μητσοτάκης, μιλώντας στην τελετή των εγκαινίων της Διεθνούς Έκθεσης China International Import Expo 2019 στη Σαγκάη.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 09:49 , 05 November 2019 - 10:40</p>
      <p>«<b>Για την Ελλάδα η κρίση ήταν μία τραγωδία</b>. Αλλά, όπως σε κάθε τραγωδία στο τέλος έρχεται η <b>κάθαρση</b>. Βγαίνουμε από τα σκοτεινά χρόνια πιο δυνατοί, σοφότεροι και πιο πραγματιστές. Έπειτα από 10 πολύ δύσκολα χρόνια η <b>ελληνική οικονομία ανακάμπτει δυναμικά</b>», υπογράμμισε ο κ. <b>Μητσοτάκης</b>.</p>
      <p>Ο πρωθυπουργός απευθυνόμενος στον <b>Πρόεδρο της Λαϊκής Δημοκρατίας της Κίνας</b> και σε ένα ακροατήριο εκατοντάδων εκλεκτών καλεσμένων επισήμανε ότι είναι τιμή για την Ελλάδα να είναι τιμώμενη χώρα και παρούσα για δεύτερη συνεχόμενη χρονιά στη Διεθνή Έκθεση στη <b>Σαγκάη</b>.</p>
      <p>«Ωστόσο, το πλαίσιο αυτή τη χρονιά είναι πολύ διαφορετικό.<b> Αναδυόμαστε, επιτέλους από το σκοτάδι της</b> μακράς και επίπονης 10ετούς οικονομικής <b>κρίσης</b> και αντικρίζουμε τις ευκαιρίες του μέλλοντος με ανανεωμένη αίσθηση αισιοδοξίας και αυτοπεποίθησης», υπογράμμισε ο κ. Μητσοτάκης, ο οποίος ανέβηκε στο βήμα αμέσως μετά τον Εμανουέλ Μακρόν καθώς η Γαλλία όπως και η Τζαμάικα είναι επίσης τιμώμενες χώρες.</p>
      <p>Ο κ. Μητσοτάκης υπογράμμισε τη<b> στρατηγική σχέση της Ελλάδας με την Κίνα</b> η οποία εξελίχθηκε τις προηγούμενες δεκαετίες και διευρύνεται. Μίλησε για δεσμούς που δεν αφορούν μόνο το εμπόριο, τις επενδύσεις, την τεχνολογία, τον τουρισμό ή την οικονομία, αλλά πηγαίνουν πολύ βαθύτερα στον χρόνο, αφού οι δυο χώρες έχουν μια μακρά διαδρομή ως αρχαίοι πολιτισμοί που έχουν αφήσει ισχυρό αποτύπωμα στην ιστορία της ανθρωπότητας.</p>
      <p>Ο πρωθυπουργός έκανε αναφορά στην <b>ανάπτυξη της ναυτιλίας στη χώρα μας</b> λέγοντας χαρακτηριστικά πως «είμαστε έθνος θαλασσοπόρων» και σημειώνοντας ότι Έλληνες πλοιοκτήτες ελέγχουν το 25% του παγκόσμιου εμπορικού στόλου.</p>
      <p>«Σε αυτό, οι συνέργειες με την<b> Κίνα</b>, τη μεγαλύτερη εξαγωγική οικονομία στον κόσμο, είναι προφανείς» συνέχισε ο πρωθυπουργός, επισημαίνοντας ότι η ασιατική χώρα έχει τη δυνατότητα να φτάνει σε μακρινές αγορές σε μεγάλο βαθμό χάρη σε ελληνόκτητα πλοία. «Πολλά από αυτά τα πλοία κατασκευάστηκαν σε κινεζικά ναυπηγεία. Πιο συγκεκριμένα, περισσότερα από 1.000 τα τελευταία 15 χρόνια, τα οποία αντιστοιχούν αθροιστικά σε μια επένδυση που υπερβαίνει τα 50 δισ. δολάρια. Εάν αυτά τα πλοία μπορούσαν να αξιοποιήσουν υψηλής ποιότητας εξοπλισμό, όπως συστήματα περιβαλλοντικής προστασίας, φωτισμό, ηλεκτρικά συστήματα ή συστήματα πλοήγησης που έχουν κατασκευαστεί στην Ελλάδα, αυτό θα βελτίωνε περαιτέρω τη συνέργειά μας με <b>αμοιβαία επωφελή τρόπο</b>», είπε.</p>
      <p>Σύμφωνα με το ΑΠΕ – ΜΠΕ, ο πρωθυπουργός στη συνέχεια αναφέρθηκε στην επένδυση της <b>COSCO</b> στην Ελλάδα λέγοντας πως «αποτελεί σημαντικό success story». <br/>Τόνισε πως αυτή η επένδυση συνιστά παράδειγμα για το πώς μία κινεζική εταιρεία ήταν αρκετά τολμηρή, ώστε να επενδύσει στην Ελλάδα σε μία εποχή κατά την οποία η χώρα δεν εθεωρείτο ενδεδειγμένος προορισμός για επενδύσεις.</p>
      <p>«Η κυβέρνησή μου μόλις ενέκρινε ένα σχέδιο για επιπρόσθετες επενδύσεις ύψους 600 εκατ. ευρώ στο <b>λιμάνι του Πειραιά</b>. Είναι ήδη το μεγαλύτερο λιμάνι στη Μεσόγειο. Μπορεί να γίνει και θα γίνει ένα από τα τρία μεγαλύτερα στην Ευρώπη», συμπλήρωσε ο πρωθυπουργός.</p>
      <p>Παράλληλα έκανε εκτενή αναφορά στην <b>πορεία της ελληνικής οικονομίας</b>. Μίλησε για τα αρνητικά επιτόκια των ελληνικών εντόκων γραμματίων και εκτίμησε ότι θα έχουμε ανάπτυξη 3% το 2020.</p>
      <p>«Η κυβέρνησή μου εξελέγη τον περασμένο Ιούλιο με αυτοδυναμία και ξεκάθαρη εντολή να αποκαταστήσει την ανάπτυξη, να προσελκύσει ξένες επενδύσεις και να διασφαλίσει ένα οικονομικό περιβάλλον φιλικό προς τις επιχειρήσεις», επανέλαβε και εξήγησε πως η Ελλάδα προσφέρει έναν σπάνιο συνδυασμό μοναδικής φυσικής ομορφιάς και πολιτιστικού περιβάλλοντος, <b>μία γεωπολιτικά προνομιακή θέση</b> στο σταυροδρόμι τριών ηπείρων και καταρτισμένο εργατικό δυναμικό.</p>
      <p>«Προσθέστε σε αυτά μία κυβέρνηση προσηλωμένη στην εφαρμογή των απαραίτητων μεταρρυθμίσεων που θα "ξεκλειδώσουν" τις δυνατότητές μας και έχετε αυτά που θεωρώ ως αναγκαία συστατικά για να γίνει η Ελλάδα ένα πραγματικό <b>success story</b>», ανέφερε.</p>
      <p>Ο κ. Μητσοτάκης αναφέρθηκε και στις <b>ελληνικές επενδύσεις στην Κίνα</b>, όπως της εταιρείας που κατασκευάζει ανελκυστήρες, και ο ίδιος έκανε τα εγκαίνια του εργοστασίου της στη Σαγκάη την Κυριακή.</p>
      <p>«Οι <b>εταιρείες τεχνολογίας και "πράσινης" ενέργειας</b>, που μας συνοδεύουν από την Ελλάδα, είναι απόδειξη αυτής της στρατηγικής. Θεωρούμε τη βιώσιμη ανάπτυξη κεντρικό πυλώνα της αναπτυξιακής στρατηγικής μας. Το άνοιγμα της κινεζικής αγοράς σε υψηλής ποιότητας ελληνικά αγροτικά προϊόντα αποτελεί για εμάς προτεραιότητα. Θεωρώ τη συμφωνία για την προστασία της γεωγραφικής προέλευσης που θα υπογραφεί αύριο στο Πεκίνο απολύτως κρίσιμη για να διασφαλιστεί ότι οι Κινέζοι καταναλωτές θα έχουν πρόσβαση σε υψηλής ποιότητας αγροτικά προϊόντα από την Ευρώπη. Πρόκειται για μια στρατηγική την οποία ο πρόεδρος Μακρόν ανέπτυξε στη σχέση μας με την Κίνα: εμπιστοσύνη και ισορροπία. Αρμονία, αν θέλετε, για να χρησιμοποιήσω μια κινέζικη έννοια. Αυτές θα πρέπει να είναι οι βασικές αρχές που θα διέπουν τη σχέση μας», τόνισε ο ίδιος.</p>
      <p>Επιπρόσθετα, <b>μιλώντας για τον τουρισμό</b> ανέφερε ότι φέτος θα υποδεχτούμε στην Ελλάδα περισσότερους από 30 εκατομμύρια επισκέπτες εκ των οποίων λιγότεροι από 200.000 θα έρθουν από την Κίνα.</p>
      <p>«Πρόθεσή μας είναι να το αλλάξουμε αυτό. Μπορούμε να συνεργαστούμε, ώστε να ανοίξουμε την ελληνική αγορά στους Κινέζους τουρίστες», σημείωσε και αναφέρθηκε στην <b>απευθείας πτήση μεταξύ Σαγκάης και Αθήνας</b> που προστίθεται στην υπάρχουσα πτήση μεταξύ Πεκίνου και Αθήνας.</p>
      <p>«Προσβλέπουμε στην επίσκεψή σας στην Ελλάδα την προσεχή Κυριακή. Θα βρείτε μία χώρα που έχει επιστρέψει στον δρόμο της βιώσιμης ανάπτυξης προς όφελος όλων των πολιτών της», είπε ο πρωθυπουργός, απευθυνόμενος στον Κινέζο πρόεδρο και καταλήγοντας πρόσθεσε: «Η σημερινή μέρα προσφέρεται για να γιορτάσουμε αυτή την εξέλιξη στην Κίνα, μία χώρα που ουδέποτε μας εγκατέλειψε τις σκοτεινές ημέρες της κρίσης. Μαζί, Ελλάδα και Κίνα, δεν τιμούν μονάχα το ένδοξο παρελθόν τους, αλλά χαράσσουν <b>μία πορεία προς ένα πολλά υποσχόμενο μέλλον</b>».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196329/o-mitsotakis-se-rolo-gefyropoioy-xalari-syzitisi-gia-to-prosfygiko-to-savvato">Ο Μητσοτάκης σε ρόλο «γεφυροποιού»: Χαλαρή συζήτηση για το προσφυγικό το Σάββατο</a>
        </li>
        <li>
          <a href="https://www.cnn.gr/news/kosmos/story/196314/meta-ton-salo-irthe-i-apolysi-edioxan-kinezo-piloto-logo-mias-fotografias">Μετά τον σάλο ήρθε η απόλυση: Έδιωξαν Κινέζο πιλότο λόγω μίας φωτογραφίας</a>
        </li>
        <li>
          <a href="https://www.cnn.gr/news/politiki/story/196316/petsas-dieyrynetai-to-nomothetiko-plaisio-gia-tin-prostasia-tis-protis-katoikias">Πέτσας: Διευρύνεται το νομοθετικό πλαίσιο για την προστασία της πρώτης κατοικίας</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/1860/elliniki-krisi">ΕΛΛΗΝΙΚΗ ΚΡΙΣΗ</a>
        </li>
        <li>
          <a href="https://www.cnn.gr/eidhseis/tag/452/oikonomia">ΟΙΚΟΝΟΜΙΑ</a>
        </li>
        <li>
          <a href="https://www.cnn.gr/eidhseis/tag/6264/elliniki-oikonomia">ΕΛΛΗΝΙΚΗ ΟΙΚΟΝΟΜΙΑ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/1386/prothypoyrgos">ΠΡΩΘΥΠΟΥΡΓΟΣ</a>
        </li>
        <li>
          <a href="https://www.cnn.gr/eidhseis/tag/462/kina">ΚΙΝΑ</a>
        </li>
        <li>
          <a href="https://www.cnn.gr/eidhseis/tag/31428/sagkah">ΣΑΓΚΑΗ</a>
        </li>
        <li>
          <a href="https://www.cnn.gr/eidhseis/tag/15504/si-tzinpingk">ΣΙ ΤΖΙΝΠΙΝΓΚ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/05/196341/snapshot/bank-note-209104_1920.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196329/snapshot/AP_19302448651670.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196324/snapshot/AP_791099922050.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196332/snapshot/p1dotqndod1l4g4iii651j1jml9.jpg"/>
      </figure>
    </article>
  </body>
</html>