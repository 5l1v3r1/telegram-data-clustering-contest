<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/zoufali-majitele-hledaji-ztraceneho-rysa-mazlicka-rodiny-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-05T07:47:00+00:00"/>
    <meta property="og:title" content="Zoufalí majitelé hledají ztraceného rysa, mazlíčka rodiny"/>
    <meta property="og:description" content="Už čtrnáct dní hledají zoufalí majitelé svého domácího mazlíčka. Rys ostrovid slyšící na jméno Monty se ztratil 20. října v lesích poblíž Radostína na Žďársku. „Jsme z Pardubicka, na Žďársku jsme byli na návštěvě. Monty se nám ztratil v rozsáhlém komplexu lesů u Radostína. Naposledy byl spatřen 27. října u obce Slavětín na Havlíčkobrodsku. Od té doby se jeho stopa ztratila, už týden o něm vůbec nic nevíme,“ posteskl si spolumajitel rysa Montyho Roman Kreizl.  "/>
  </head>
  <body>
    <article>
      <h1>Zoufalí majitelé hledají ztraceného rysa, mazlíčka rodiny</h1>
      <address><time datetime="2019-11-05T07:47:00+00:00">05 Nov 2019, 07:47</time> by <a rel="author">Helena Zelená Křížová</a></address>
      <p>Rys Monty je rok a půl starý a podle majitelů jde o velmi krotké a kontaktní zvíře. „Pán, který se nám ozval, že ho viděl u Slavětína, říkal, že se vůbec nebál ani auta, ani člověka. Dokonce nám poslal i video. Potkal ho v noci, což není nic neobvyklého, protože rys je aktivní hlavně při soumraku a v noci,“ uvedla Montyho panička Petra Kreizlová.</p>
      <figure>
        <img src="https://g.denik.cz/63/46/majitel-prazskeho-klubu-escape-poprel-u-soudu-kuplirstvi-a-organizovani-homosexualni-prostituce_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/prostituce-a-kuplirstvi-kdepak-haji-se-u-soudu-majitel-gayklubu-20191104.html">Prostituce a kuplířství? Kdepak, hájí se u soudu majitel gayklubu Přečíst článek ›</a>
      </aside>
      <p>„Kdyby ho kdokoliv spatřil, prosím označte si polohu na mobilu a kontaktujte nás na telefonním číle 737 918 866. Je možné volat ve dne i v noci. Potřebujeme jakoukoliv informaci o místě, kde se Monty nyní nachází,“ požádala Petra Kreizlová.</p>
      <h3>Nestandardní chování</h3>
      <p>Pokud by někdo rysa v lese zahlédl, neměl by se rozhodně pokoušet jej sám odchytit. „Zvíře je zvyklé na lidi, může se tedy chovat nestandardně, přibližovat se k lidem a hledat u nich potravu. Pokud zvíře někdo zahlédne, neměl by se k němu přibližovat ani s ním vyhledávat kontakt. Pozorování zvířete nebo známek jeho přítomnosti by měl nahlásit majitelům, případně volat integrovaný záchranný systém,“ uvedla mluvčí Správy Chráněné krajinné oblasti Žďárské vrchy Kateřina Machová.</p>
      <figure>
        <img src="https://g.denik.cz/62/e5/otraveny-pes-2016_denik-150-3x2.jpg"/>
      </figure>
      <aside>
        <a href="https://www.denik.cz/krimi/navnady-se-strepy-mrtvy-nemecky-ovcak-v-bystrci-nam-travi-psy-boji-se-mistni-20191102.html">Návnady se střepy, mrtvý ovčák. V brněnské Bystrci tráví psy, bojí se místní Přečíst článek ›</a>
      </aside>
      <p>„Monty je sice na lidi zvyklý, ale nemůžeme vědět, jak bude reagovat na cizího člověka. Navíc asi jen málokdo by uměl s rysem manipulovat, zvláště když k tomu nemá potřebné vybavení. Budeme velmi rádi, když nám lidé zavolají, volat mohou opravdu ve dne i v noci. Monty nás hledá, pořád je v pohybu, což naše pátrání velmi komplikuje,“ poznamenala Petra Kreizlová.</p>
    </article>
  </body>
</html>