<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/najvecji-konkurent-facebooka-z-lastnim-telefonom.html?RSS52af9f5680d1266ca1b1b94c593a19ea"/>
    <meta property="og:site_name" content="Računalniške novice"/>
    <meta property="article:published_time" content="2019-11-05T07:41:00+00:00"/>
    <meta property="og:title" content="Največji konkurent Facebooka z lastnim telefonom!"/>
    <meta property="og:description" content="Družbena omrežja so postala nekakšen nadomestek resničnega življenja, kar še posebej drži za trenutno najbolj priljubljeno družbeno omrežje na svetu, Facebook."/>
  </head>
  <body>
    <article>
      <h1>Največji konkurent Facebooka z lastnim telefonom!</h1>
      <address>
        <time datetime="2019-11-05T07:41:00+00:00">05 Nov 2019, 07:41</time>
      </address>
      <p>Družbena omrežja so postala nekakšen nadomestek resničnega življenja, kar še posebej drži za trenutno najbolj priljubljeno družbeno omrežje na svetu, Facebook. Uporabniki Facebook večinoma uporabljamo za povezovanje s prijatelji in domačimi ter za prebiranje zanimivih novic. Ker pa je ta bil že večkrat zasačen pri zlorabi osebnih podatkov uporabnikov, ti neprestano iščejo zamenjavo zanj in kot vse kaže so ga našli v kitajskem družbenem omrežju TikTok. Kitajska mobilna aplikacija TikTok je bila namreč prenesena že več kot milijardo krat na pametne mobilne telefone in tablične računalnike, vendar ta številka sploh ne vključuje uporabnike mobilnih naprav Android na Kitajskem.</p>
      <p>Družbeno omrežje TikTok (<a href="https://www.tiktok.com/">https://www.tiktok.com/</a>) uporabnikom omogoča hitro in enostavno objavo kratkih videoposnetkov ter dodajanje učinkov in filtrov. Zato ne preseneča, da je to še posebej priljubljeno med mlajšimi uporabniki, ki vse bolj množično zapuščajo družbeno omrežje Facebook. Novo družbeno omrežje je trenutno še posebej priljubljeno v azijski regiji, zanj pa se vse bolj zanimajo tudi Evropejci in Američani, kar še posebno drži za mlajše uporabnike in tiste, ki jim Facebook preprosto ni po godu.</p>
      <p>Da pa bi bila izkušnja z družbenim omrežjem TikTok še boljša, je podjetje ByteDance zanje pripravilo namenski pametni mobilni telefon s prodajno oznako Smartisan Nut Pro 3. Tu lahko namreč aplikacijo TikTok prikličemo kar s potegom prsta, privzeto pa so na voljo tudi različni filtri za videoposnetke. Čeprav gre tu za namenski pametnih mobilni telefon, je ta nadvse zmogljiv.</p>
      <p>Strojna oprema pametnega mobilnega telefona Smartisan Nut Pro 3 namreč obsega mobilni procesor Snapdragon 855 Plus, osem oziroma 12 gigabajtov sistemskega pomnilnika (odvisno od različice) in vgrajeni pomnilnik s 128 gigabajti oziroma 256 gigabajti prostora za shranjevanje podatkov. Za dovolj dolgo avtonomijo delovanja pa skrbi baterija zmogljivosti 4.000 miliamper ur. Vstopna različica novosti na kitajskem trgu ni niti pretirano draga, saj jo trgovci vrednotijo na preračunanih 370 evrov.</p>
      <figure>
        <iframe src="https://www.youtube.com/embed/AL7fSRBjDpk" width="640" height="360" data-service="Youtube" scrolling="no"/>
      </figure>
      <footer>Povezave: <a href="http://bytedance.com/">ByteDance</a></footer>
    </article>
  </body>
</html>