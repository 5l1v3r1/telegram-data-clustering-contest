<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Putin-nagradi-s-orden-Nikolai-Malinov-koito-be-nabeden-za-shpionin-911184"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T07:23:00+00:00"/>
    <meta property="og:title" content="Путин награди с орден Николай Малинов, който бе набеден за шпионин"/>
    <meta property="og:description" content="Руският президент Владимир Путин връчи награда на обвинения за шпионаж председател на Национално дви..."/>
  </head>
  <body>
    <article>
      <h1>Путин награди с орден Николай Малинов, който бе набеден за шпионин</h1>
      <address>
        <time datetime="2019-11-05T07:23:00+00:00">05 Nov 2019, 07:23</time>
      </address>
      <p>Руският президент Владимир Путин връчи награда на обвинения за шпионаж председател на Национално движение "Русофили“ Николай Малинов, който е със забрана да напуска страната.</p>
      <p>По-рано от движение "Русофили“ съобщиха, че президентът на Руската федерация е връчил орден "Дружба“ на Николай Малинов, като церемонията се е състояла в Кремъл. 4 ноември Русия отбелязва като Ден на народното единство. Указът за награждаването на Малинов е от 13 май 2019 г., уточняват от “Русофили" и казват, че орденът е държавна награда на Руската федерация от 1994 г. и се връчва на чуждестранни граждани "за особени заслуги за укрепване на мира, дружбата, сътрудничеството и взаимното разбиране между народите“.</p>
      <p>Николай Малинов е със забрана да напуска страната във връзка с обвинение в шпионаж, което българската прокуратура му повдигна на 10 септември т.г. Председателят на "Русофили“ е в Москва с разрешение за пътуване в чужбина, постановено от съда.</p>
      <p>От прокуратурата съобщиха, че след сигнал от наблюдаващия прокурор от Специализираната прокуратура по досъдебното производство с обвиняемия Николай Малинов, главният прокурор <a href="https://www.plovdiv24.bg/novini/persons/3658.html">Сотир Цацаров</a> е отправил сигнал до Инспектората към Висшия съдебен съвет и административния ръководител на Специализирания наказателен съд за това, че съдия е разрешил на Малинов да напусне страната, при положение, че той има забрана за напускането на България</p>
    </article>
  </body>
</html>