<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/assembly-elections/jharkhand-assembly-election-2019/story-jharkhand-assembly-elections-2019-left-parties-may-be-join-mahagathbandhan-2832747.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-05T07:50:27+00:00"/>
    <meta property="og:title" content="झारखंड विधानसभा चुनाव 2019: भाजपा के खिलाफ वामदल एकजुट"/>
    <meta property="og:description" content="झारखंड में भाजपा के खिलाफ चुनावी जंग में सम्मानजनक सहयोगी बनाए जाने पर ही वामदल महागठबंधन में शामिल होंगे। सीट में हिस्सेदारी के लिए वामदल बातचीत करने को तैयार तो हैं, लेकिन सत्ता संग्राम में अकेले..."/>
  </head>
  <body>
    <article>
      <h1>झारखंड विधानसभा चुनाव 2019: भाजपा के खिलाफ वामदल एकजुट</h1>
      <address><time datetime="2019-11-05T07:50:27+00:00">05 Nov 2019, 07:50</time> by <a rel="author">रांची, सत्यदेव यादव</a></address>
      <p>झारखंड में भाजपा के खिलाफ चुनावी जंग में सम्मानजनक सहयोगी बनाए जाने पर ही वामदल महागठबंधन में शामिल होंगे। सीट में हिस्सेदारी के लिए वामदल बातचीत करने को तैयार तो हैं, लेकिन सत्ता संग्राम में अकेले ताकत झोंकने की रणनीति बना चुके हैं।</p>
      <p>वाम नेताओं का कहना है की यदि उन्हें महागठबंधन में तवज्जो नहीं मिली तो वे स्वतंत्र रूप से चुनावी जंग का ऐलान कर देंगे। कार्यक्रम की घोषणा होने के बाद अब वामदल भी ताल ठोकने को बेचैन हैं। भाकपा माले के राज्य सचिव जनार्दन प्रसाद के मुताबिक वर्तमान राजनीतिक परिदृश्य में वह महागठबंधन में शामिल होने के लिए तैयार हैं। नेता प्रतिपक्ष हेमंत सोरेन की तरफ से उन्हें बातचीत के लिए आमंत्रण का इंतजार है, लेकिन उनकी पार्टी स्वतंत्र चुनाव लड़ने को भी तैयार है।<br/>सीपीएम के राज्य सचिव गोपी कांत बख्शी ने कहा कि सीपीएम भाजपा के खिलाफ महागठबंधन का हिस्सा बनने का इरादा रखती है। </p>
      <p>दूसरी तरफ पार्टी की पोलित ब्यूरो सदस्य वृंदा करात के नेतृत्व में तमाम विधानसभा क्षेत्रों की समीक्षा हो चुकी है। पार्टी इसी हफ्ते विधानसभा चुनाव को लेकर अपनी रणनीति का ऐलान कर देगी। बख्शी ने यह भी स्पष्ट किया कि वामदल एक दूसरे के खिलाफ नहीं लड़ेंगे। वाम दल के नेताओं को एक दूसरे का समर्थन मिलेगा। माक्र्सवादी समन्वय समिति भी इसी सिद्धांत पर चल रही है।<br/> </p>
    </article>
  </body>
</html>