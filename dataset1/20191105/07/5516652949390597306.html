<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425146/h-rodos-ths-elpidas-xexythhke-stoys-dromoys"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T07:55:01+00:00"/>
    <meta property="og:title" content="Η Ρόδος της... ελπίδας ξεχύθηκε στους δρόμους"/>
    <meta property="og:description" content="&quot;Βροντερή&quot; παρουσία έναντι στη μάχη κατά του καρκίνου έδωσε για 10η συνεχόμενη χρονιά η Ρόδος, στηρίζοντας έμπρακτα την εκδήλωση &quot;Η Ρόδος για τη Ζωή&quot; που πραγματοποιήθηκε την Κυριακή 3 Νοεμβρίου στην πλατεία Δημαρχείου."/>
  </head>
  <body>
    <article>
      <h1>Η Ρόδος της... ελπίδας ξεχύθηκε στους δρόμους</h1>
      <h2>Χιλιάδες κόσμου βρέθηκαν για δέκατη χρονιά στην πιο μαζική εκδήλωση</h2>
      <address>
        <time datetime="2019-11-05T07:55:01+00:00">05 Nov 2019, 07:55</time>
      </address>
      <p>
        <b>"Βροντερή" παρουσία έναντι στη μάχη κατά του καρκίνου έδωσε για 10η συνεχόμενη χρονιά η Ρόδος, στηρίζοντας έμπρακτα την εκδήλωση "Η Ρόδος για τη Ζωή" που πραγματοποιήθηκε την Κυριακή 3 Νοεμβρίου στην πλατεία Δημαρχείου.</b>
      </p>
      <figure>
        <img src="https://www.rodiaki.gr/medias/2019/11/04/81f19f7a0f158114284016bff8ac7692.jpg"/>
      </figure>
      <p>Περισσότεροι απο 10 χιλιάδες κόσμου έδωσαν "το παρών", πλημμυρίζοντας με τις φούξια μπλούζες της φετινής εκδήλωσης την πλατεία Δημαρχείου και έπειτα τους δρόμους του κέντρου της πόλης μας, τις καφετέριες, τα καταστήματα και τα εστιατόρια.</p>
      <figure>
        <img src="https://www.rodiaki.gr/medias/2019/11/04/9fe096ab97482ea2b732a96ce99abf4f.jpg"/>
      </figure>
      <p>Για μια ακόμα χρονιά, ο στόχος επετεύχθη, με τους χιλιάδες συμπολίτες μας να σπεύδουν να αγοράσουν μπλούζες, η πώληση των οποίων ξεπέρασε τις 15.000, ενώ το πολυπόθητο ποσό των 55.000 ευρώ προκειμένου να αγοραστεί το νέο σύστημα υπερηχοτομογραφίας το οποίο διαθέτει την τεχνική Shearwave ελαστογραφία πραγματικού χρόνου και αναμένεται σύντομα να αναβαθμίσει το επίπεδο των παρεχόμενων υπηρεσιών στο νοσοκομείο της Ρόδου έχει συλλεχθεί.</p>
      <figure>
        <img src="https://www.rodiaki.gr/medias/2019/11/04/41a5f96265cbddf0e28a3f08be481f1c.jpg"/>
      </figure>
      <p>Άνθρωποι όλων των ηλικιών και των επαγγελμάτων, μικρά παιδιά, μωρά, γονείς, παρέες, παππούδες, γιαγιάδες, σύλλογοι, φορείς, ασθενείς, άνθρωποι που νοσούν από καρκίνο, που τον ξεπέρασαν, που "έχασαν" δικό τους άνθρωπο και φυσικά οι δεκάδες εθελοντές έστειλαν για μια ακόμα χρονιά το δικό τους μήνυμα ενάντια στον καρκίνο.</p>
      <figure>
        <img src="https://www.rodiaki.gr/medias/2019/11/04/f70f72a88ad12e62740873ba0688a749.jpg"/>
      </figure>
      <p>Μια εκδήλωση που δεν έχει μόνο συμβολικό χαρακτήρα για τη Ρόδο, αφού η προσφορά μέσα από την αγορά μηχανημάτων για την πρόληψη ή την καταστολή του καρκίνου του καθενός από όσους συμμετέχουν χωριστά, είναι ιδιαίτερα πολύτιμη. Μια εκδήλωση μέσα από την οποία παίρνουν δύναμη εκατοντάδες συμπολίτες μας, και μέσα από την οποία αποδεικνύεται πως η ανθρωπιά σε αυτό το νησί τελικά... περισσεύει! Μια εκδήλωση που μας "φορτίζει" με χιλιάδες συναισθήματα σε λίγες μόνο ώρες και για τη διεξαγωγή της οποίας θα πρέπει όλοι να είμαστε περήφανοι. Μια εκδήλωση η οποία αποτελεί θέμα συζήτησης αρκετές ημέρες μετά το πέρας της, ενώ γίνονται αναφορές και στα αθηναϊκά μέσα ενημέρωσης. Μια εκδήλωση, φωτογραφίες απο την οποία "κατακλύζονται" επι μέρες τα μέσα κοινωνικής δικτύωσης των συμπολιτών μας!</p>
      <figure>
        <img src="https://www.rodiaki.gr/medias/2019/11/04/db18dc7d21edcf4208dcd2fabca3a4fb.jpg"/>
      </figure>
      <p>Η ιδιαίτερα καλή ημέρα- σχεδόν καλοκαιρινή παρά τα ελάχιστα σύννεφα- ήταν για μια ακόμα χρονιά σύμμαχος στην εκδήλωση-θεσμό για το νησί μας, που ξεκίνησε λίγο μετά τις 10 το πρωί στην πλατεία Δημαρχείου και έληξε μετά το πέρας της όμορφης βόλτας που πραγματοποιείται κάθε χρόνο μέσα από την τάφρο της Παλιάς Πόλης.</p>
      <figure>
        <img src="https://www.rodiaki.gr/medias/2019/11/04/782c2a5fea07b0418768b60069d8e4b9.jpg"/>
      </figure>
      <p>Οι δημοσιογράφοι κ.κ. Τέρης Χατζηιωάννου και Κώστας Σαμιωτάκης ήταν για μια ακόμα χρονιά οι παρουσιαστές της εκδήλωσης, ενώ το ροδιακό συγκρότημα Highway groove band ήταν αυτό που διασκέδασε τους χιλιάδες συμπολίτες μας με τα τραγούδια του. Η "Μπάντα δρόμου" του Μουσικού Σχολείου Ρόδου κατάφερε να συγκινήσει με τη δυναμική της όλους όσοι βρέθηκαν στην πλατεία Δημαρχείου, ενώ φυσικά ο κ. Στέργος Κουπάδης, ο γυμναστής της εκδήλωσης, ανέλαβε όπως πάντα την προθέρμανση των συμμετεχόντων.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fefimeridarodiaki%2Fvideos%2F564273037715176%2F&amp;show_text=0&amp;width=267" width="267" height="475" data-service="Facebook" scrolling="no"/>
      </figure>
      <figure>
        <img src="https://www.rodiaki.gr/medias/2019/11/04/879e8395febf4be037a32831d5e19b18.jpg"/>
      </figure>
      <p>Αυτή τη χρονιά μάλιστα, το πρόγραμμα είχε μια μικρή αλλαγή, αφού αποφασίστηκε να μη συμπίπτει η ώρα που ξεκινούν οι αθλητές με την ώρα που ξεκινούν οι περπατητές προκειμένου να γίνουν οι βραβεύσεις πριν φύγει ο κόσμος απο την πλατεία Δημαρχείου. Έτσι, οι βραβεύσεις των αθλητών που τερμάτισαν πρώτοι αλλά και των ομάδων που πούλησαν τα περισσότερα μπλουζάκια πραγματοποιήθηκαν κατά τις 11:30 το πρωί και αμέσως μετά πραγματοποιήθηκε η προθέρμανση, ενώ λίγο πριν τις 12 οι περιπατητές της εκδήλωσης ξεκίνησαν να φεύγουν για την όμορφη διαδρομή.</p>
      <figure>
        <img src="https://www.rodiaki.gr/medias/2019/11/04/99308452d837734f2fb47eaf0ac98644.jpg"/>
      </figure>
      <p>Τα βραβεία για τις περισσότερες πωλήσεις έλαβαν και φέτος οι πρόσκοποι Ιαλυσού που πούλησαν λίγο περισσότερα απο 1000 μπλουζάκια, έπειτα το Λύκειο Κρεμαστής με περίπου 700 μπλουζάκια και τέλος το Δημοτικό Σχολείο Παραδεισίου με σχεδόν 200.</p>
      <p>Σε ό,τι αφορά τους 300 συμπολίτες μας που πήραν μέρος στο τρέξιμο, τα αποτελέσματα είχαν ως εξής:</p>
      <p><b>Ανδρών</b><br/>Πρώτος: Δημήτρης Τσώκος</p>
      <p>Δεύτερος: Μιχάλης Μαραγκάκης</p>
      <p>Τρίτος: Γεώργιος Γιακουμάκης</p>
      <p><b>Γυναικών</b><br/>Πρώτη: Μιχαλίτσα Κορωνίου</p>
      <p>Δεύτερη: Χουσεΐν Σιντικα</p>
      <p>Τρίτη: Δέσποινα Σκούλου.</p>
      <figure>
        <img src="https://www.rodiaki.gr/medias/2019/11/04/bf264d43ca056287846ae7cdbeab3475.jpg"/>
      </figure>
      <p>Στη διάρκεια του χαιρετισμού του μάλιστα ο πρόεδρος της ΑΜΚΕ "Η Ρόδος για τη Ζωή" κ. Σάββας Σαββαΐδης, ευχαρίστησε εκείνους τους ανθρώπους, τους "αφανείς ήρωες" της εκδήλωσης, χωρίς την πολύτιμη συμβολή των οποίων δεν θα μπορούσε να διεξαχθεί. "Η δεκαετία είναι ορόσημο, όπως κια να το δει κανείς. Σε κάνει να γυρνάς πίσω στον χρόνο. Σε γυρνάει στον Ιούνιο του 2010 όταν μια μικρή ομάδα γνωστών και φίλων σκέφτηκε κόντρα στο ρεύμα της εθνικής διαμαρτυρίας και του καταγκελτικού λόγου εκείνης της εποχής, να παρακινήσει την τοπική κοινωνία να δράσει θετικά, να δράσει δημιουργικά. Να δει τα πράγματα πιο αισιόδοξα μέσα από τη δύναμη της ίδιας της προσφοράς. Από ό,τι φαίνεται και απο ό,τι φάνηκε, η ιδέα της παρακίνησης άρεσε. Και άρεσε πάρα πολύ. Και τελικά έγινε μεταδοτική. Εννέα άνθρωποι τον Ιούνιο του 2010, πάνω από 10.000 τον Νοέμβριο του 2019", ενώ συνέχισε αναφέροντας τα τεράστια ποσά που έχουν δοθεί όλα αυτά τα χρόνια για τις δωρεές των μηχανημάτων.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fefimeridarodiaki%2Fvideos%2F576105049864748%2F&amp;show_text=0&amp;width=267" width="267" height="475" data-service="Facebook" scrolling="no"/>
      </figure>
      <figure>
        <img src="https://www.rodiaki.gr/medias/2019/11/04/38501dbbfa932247ce5974287cdfde6b.jpg"/>
      </figure>
      <p>"Πάνω απο 300 χιλιάδες ευρώ σε δωρεές ιατρικού εξοπλισμού ο οποίος χρησιμοποιείται! Και εμείς ξέρουμε ότι χρησιμοποιείται. 10.000 ιατρικές εξετάσεις, κυρίως διαγνωστικές και πάνω από 300 περιστατικά έγκαιρης διάγνωσης. Ήταν ένα υπέροχο ταξίδι ζωής, μια ανεπανάληπτη εμπειρία για την οποία είμαι βαθύτητα ευγνώμων. Έχω γνωρίσει ανθρώπους ξεχωριστούς, μοναδικούς, έχω κάνει πραγματικούς φίλους. Έφτασε όμως η ώρα να παραδώσω τη σκυτάλη. Δεν έχω καμία αμφιβολία ότι ο νέος ή η νέα επικεφαλής της εκδήλωσης, θα είναι η εγγύηση για μια συνέχεια ακόμα πιο συναρπαστική. Εγώ θα βρίσκομαι πάντα δίπλα και φυσικά σας καλώ να συμμετέχετε ενεργά όσοι περισσότεροι μπορείτε σε αυτή τη μοναδική πρωτοβουλία. Εκατοντάδες φίλοι και εθελοντές, όλα αυτά τα χρόνια έχουν προσφέρει ο καθένας λίγο ή πολύ, με τον έναν ή τον άλλο τρόπο.Τους ευχαριστώ όλους".</p>
      <figure>
        <img src="https://www.rodiaki.gr/medias/2019/11/04/6253128269179b15eb192d4f9d1fa3cf.jpg"/>
      </figure>
      <p>Αμέσως μετά ο κ. Σαββαΐδης ευχαρίστησε μερικούς απο τους συντελεστές της εκδήλωσης, χάρη στους οποίους είμαστε όλοι στην εκδήλωση όλα αυτά τα χρόνια και αμέσως μετά όλοι μαζί, μέλη της οργανωτικής επιτροπής, εθελοντές, φίλοι και υποστηρικτές αυτής της εκδήλωσης, "έκλεισαν" ραντεβού για την πρώτη Κυριακή του 2020!</p>
      <figure>
        <img src="https://www.rodiaki.gr/medias/2019/11/04/c80f8080977253a842f43695b260fd96.jpg"/>
      </figure>
      <figure>
        <img src="https://www.rodiaki.gr/medias/2019/11/04/f350fbb71e63c6fc657fd068417a18fd.jpg"/>
      </figure>
    </article>
  </body>
</html>