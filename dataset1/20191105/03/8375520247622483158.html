<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-chernivcyah-policiya-zatrimala-bandu-falshivomonetnikiv-637700.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T03:47:15+00:00"/>
    <meta property="og:title" content="У Чернівцях поліція затримала банду фальшивомонетників"/>
    <meta property="og:description" content="Організатору злочинної схеми 19 років"/>
  </head>
  <body>
    <article>
      <h1>У Чернівцях поліція затримала банду фальшивомонетників</h1>
      <address>
        <time datetime="2019-11-05T03:47:15+00:00">05 Nov 2019, 03:47</time>
      </address>
      <h4>Організатору злочинної схеми 19 років</h4>
      <p>У Чернівцях поліція викрила організовану злочинну групу фальшивомонетників. Про це повідомляє відділ комунікації поліції Чернівецької області</p>
      <p>«3-го листопада співробітники Управління стратегічних розслідувань і Слідчого управління ГУНП спільно зі спецпідрозділом КОРД затримали організатора злочинної групи та одного з її учасників одразу після чергового збуту 2,5 тисяч підроблених доларів США. Під час затримання та проведення обшуку в автівці порушників, вилучено 27,5 тисяч доларів США з ознаками підробки».</p>
      <p>Загалом, упродовж доби поліцейські здійснили 20 обшуків, під час яких вилучено приблизно 62 тисячі доларів США, майже половина з них — з ознаками підробки. Також вилучено понад 5,5 тисяч євро та 166 тисяч гривень, здобутих злочинним шляхом, зброю та боєприпаси.</p>
      <p>За даними слідства, 19-річний чернівчанин створив злочинну групу з десятьох місцевих жителів, віком до 39 років.</p>
      <p>Зловмисники використовували підроблену іноземну валюту для придбання транспортних засобів і цифрової техніки. Наразі встановлено їхню причетність до 15 таких фактів на території Буковини та сусідніх регіонів України.</p>
      <p>Правопорушникам загрожує до десяти років позбавлення волі з конфіскацією майна.</p>
      <p>Обох затриманих поміщено до ізолятора тимчасового тримання.</p>
      <p>Наразі досудове розслідування триває</p>
    </article>
  </body>
</html>