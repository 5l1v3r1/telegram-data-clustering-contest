<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttarakhand/story-kedarnath-and-badrinath-receives-first-snowfall-of-this-season-2832608.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-05T03:03:47+00:00"/>
    <meta property="og:title" content="उत्तराखंड : केदारनाथ और बदरीनाथ में सीजन की पहली बर्फबारी"/>
    <meta property="og:description" content="केदारनाथ और बदरीनाथ में सोमवार को इस सीजन की पहली बर्फबारी हुई। बर्फबारी और बारिश से यहां तापमान में गिरावट आने लगी है। भगवान केदारनाथ धाम के कपाट बंद होने के बाद यहां मौसम में भी बदलाव आने..."/>
  </head>
  <body>
    <article>
      <h1>उत्तराखंड : केदारनाथ और बदरीनाथ में सीजन की पहली बर्फबारी</h1>
      <address><time datetime="2019-11-05T03:03:47+00:00">05 Nov 2019, 03:03</time> by <a rel="author">हमारे संवाददाता, रुद्रप्रयाग चमोली।</a></address>
      <p>केदारनाथ और बदरीनाथ में सोमवार को इस सीजन की पहली बर्फबारी हुई। बर्फबारी और बारिश से यहां तापमान में गिरावट आने लगी है।</p>
      <p>भगवान केदारनाथ धाम के कपाट बंद होने के बाद यहां मौसम में भी बदलाव आने लगा है। सुबह कुछ समय मौसम साफ रहा और दोपहर बाद से यहां हल्की बारिश और बर्फबारी से ठंड बढ़ गई है। वुड स्टोन कंपनी के प्रभारी मनोज सेमवाल ने बताया कि केदारनाथ में रविवार और सोमवार को हल्की बर्फबारी हुई। सोमवार को केदारनाथ में अधिकतम तापमान 8 डिग्री और न्यूनतम तापमान -4 डिग्री दर्ज किया गया।</p>
      <p>उधर बदरीनाथ क्षेत्र की पहाड़ियां बर्फ की हल्की सफेद चादर से ढक गईं हैं। पहाड़ी में लगातार हो रही बर्फबारी के कारण पूरी बदरीपुरी शीतलहर की चपेट में आ गई है। ऊंची पहाड़ियों में बर्फबारी होने के बाद जोशीमठ, पीपलकोटी, चमोली आदि कस्बों में भी हल्की ठंड ने दस्तक दे दी है।</p>
    </article>
  </body>
</html>