<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814006.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T03:30:00+00:00"/>
    <meta property="og:title" content="فروش ناامیدکننده «ترمیناتور» در گیشه/ «جوکر» در مرز یک میلیارد دلاری شدن"/>
    <meta property="og:description" content="به گزارش فارس به نقل از"/>
  </head>
  <body>
    <article>
      <h1>فروش ناامیدکننده «ترمیناتور» در گیشه/ «جوکر» در مرز یک میلیارد دلاری شدن</h1>
      <address>
        <time datetime="2019-11-05T03:30:00+00:00">05 Nov 2019, 03:30</time>
      </address>
      <p>«ترمیناتور: سرنوشت تاریک» با فروش ناامیدکننده ۷۲ میلیون دلاری زیر سایه فروش امیدوارکننده «جوکر» در مرز یک میلیارد دلاری می‌رود.</p>
      <p>به گزارش فارس به نقل از <b>ورایتی</b>، فیلم سینمایی «ترمیناتور: سرنوشت تاریک» محصول سه کمپانی «پارامونت» «دیزنی» و «اسکای‌دَنس» با فروش ضعیف ۷۲ میلیون و ۹۰۰ هزار دلاری نتوانست کشش و جذابیتی برای مخاطبین اکرانش در ۴۸ کشور ایجاد کند.</p>
      <figure>
        <img src="https://media.farsnews.com/Uploaded/Files/Images/1398/08/13/13980813001142_Test_NewPhotoFree.jpg"/>
      </figure>
      <p>این فیلم که ششمین فیلم از سری فیلم‌های ترمیناتور محسوب می‌شود از همان اکران اولیه و فروش ۲۹ میلیون دلاری نشان داد که از استقبال گذشته خبری نیست. این فیلم در مجموع تا کنون ۱۲۳ میلیون دلار فروش داشته است.</p>
      <figure>
        <img src="https://media.farsnews.com/Uploaded/Files/Images/1398/08/13/13980813001141_Test_NewPhotoFree.jpg"/>
      </figure>
      <p>این آمار فروش برای فیلمی که بدون احتساب هزینه‌های توزیع جهانی و بازاریابی تنها ۱۸۵ میلیون دلار بودجه صرف ساختش شده، ناامید کننده است.</p>
      <p>کمپانی دیزنی توزیع این فیلم را در تمام کشورهای خارجی برعهده دارد به‌جز کشور چین که اکران و توزیع این فیلم در این کشور برعهده شرکت «تِنسِنت پیکچرز»(Tencent Pictures) است. کمپانی پارامونت هم توزیع این فیلم در آمریکای شمالی را برعهده دارد.</p>
      <figure>
        <img src="https://media.farsnews.com/Uploaded/Files/Images/1398/08/13/13980813001139_Test_NewPhotoFree.jpg"/>
      </figure>
      <p>هر سه کمپانی سرمایه‌گذار این فیلم هرگونه ضرر و زیان بالقوه را به نسبت مساوی عهده‌دار خواهند بود.</p>
      <p>بهترین شروع فروش این فیلم در سه کشور چین با ۲۸ میلیون دلار، کره جنوبی با ۹ میلیون و ۸۰۰ هزار دلار و بریتانیا با ۶ میلیون و ۹۰۰ هزار دلار بوده است.</p>
      <figure>
        <img src="https://media.farsnews.com/Uploaded/Files/Images/1398/08/13/13980813001137_Test_NewPhotoFree.jpg"/>
      </figure>
      <p>در بخش نمایش آی‌مکس ۹ میلیون دلار فروش بلیط جهانی را به خود اختصاص داده  که ۲.۹ میلیون دلار آن از چین دریافت شده است.</p>
      <p>پس از تولید فیلم «ترمیناتور: روز داوری» در سال ۱۹۹۱ این اولین باری است که «جیمز کامرون» کارگردان، «لیندا همیلتون» و «آرنولد شوارتزِنِگِر» هنرپیشه گردهم می‌آیند. آنها برای تولید ششمین فیلم، به سه هنرپیشه جدید «مکنزی دِیویس» «ناتالیا رایز» و «گابریل لونا» پیوستند.</p>
      <figure>
        <img src="https://media.farsnews.com/Uploaded/Files/Images/1398/08/13/13980813001131_Test_NewPhotoFree.jpg"/>
      </figure>
      <p>این درحالیست که «جوکر» همچنان پیشتازی می‌کند و تنها با اُفت ۲۴ درصدی در گیشه بین‌الملل ۳۷ میلیون دلار از ۷۹ مارکت کسب کرده است.</p>
      <figure>
        <img src="https://media.farsnews.com/Uploaded/Files/Images/1398/08/13/13980813001135_Test_NewPhotoFree.jpg"/>
      </figure>
      <p>درخشش «واکین فینِکس» در این فیلم از دلایل اصلی فروش بالای «جوکر» است. این فیلم با فروش ۶۳۴ میلیون و ۴۰۰ هزار دلار در گیشه بین‌الملل، مجموع فروش خود را به ۹۳۴ میلیون دلار رساند تا در مرز عبور از یک میلیارد دلار گذشته و به باشگاه میلیاردی‌ها بپیوندد.</p>
      <figure>
        <img src="https://media.farsnews.com/Uploaded/Files/Images/1398/08/13/13980813001133_Test_NewPhotoFree.jpg"/>
      </figure>
      <p>دیگر فیلم کمپانی برادران وانر «دکتر اسلیپ» نام دارد. این فیلم با فروش ۵ میلیون و ۶۰۰ هزار دلار در ۹ کشور اکران خود را آغاز کرد. این فیلم دنباله فیلم «درخشش» اثر «استفن کینگ» است که بهترین اکران افتتاحیه را با فروش ۱ میلیون و ۹۰۰ هزار دلاری در بریتانیا داشت. «دکتر اسلیپ» همچنین در اکران افتتاحیه خود در ایتالیا ۱ میلیون و ۳۰۰ هزار دلار، در فرانسه ۹۸۶ هزار دلار و در اسپانیا ۷۴۸ هزار دلار فروش داشت.</p>
    </article>
  </body>
</html>