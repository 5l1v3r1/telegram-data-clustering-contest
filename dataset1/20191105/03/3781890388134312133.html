<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740041"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T03:08:00+00:00"/>
    <meta property="og:title" content="อินเดียยังไม่ร่วม &quot;อาร์เซ็ป&quot; จนกว่าเงื่อนไขจะแฟร์"/>
    <meta property="og:description" content="นายกรัฐมนตรีนเรนทรา โมดี กล่าวถึงการที่อินเดียตัดสินใจ 'ยังไม่เข้าร่วม' เป็นส่วนหนึ่งของความตกลงหุ้นส่วนทางเศรษฐกิจระดับภูมิภาค 'อาร์เซ็ป' ว่าเป็นเพราะ 'เงื่อนไขสำคัญ' ยังไม่ได้รับ 'การตอบสนอง'"/>
  </head>
  <body>
    <article>
      <h1>อินเดียยังไม่ร่วม "อาร์เซ็ป" จนกว่าเงื่อนไขจะแฟร์</h1>
      <address>
        <time datetime="2019-11-05T03:08:00+00:00">05 Nov 2019, 03:08</time>
      </address>
      <p>
        <b>นายกรัฐมนตรีนเรนทรา โมดี กล่าวถึงการที่อินเดียตัดสินใจ "ยังไม่เข้าร่วม" เป็นส่วนหนึ่งของความตกลงหุ้นส่วนทางเศรษฐกิจระดับภูมิภาค "อาร์เซ็ป" ว่าเป็นเพราะ "เงื่อนไขสำคัญ" ยังไม่ได้รับ "การตอบสนอง"</b>
      </p>
      <p>สำนักข่าวต่างประเทศรายงานจากกรุงเทพมหานคร เมื่อวันที่ 5 พ.ย. ว่านายกรัฐมนตรีนเรนทรา โมดี กล่าวเมื่อวันจันทร์ ภายหลังเสร็จสิ้นการหารือความตกลงหุ้นส่วนทางเศรษฐกิจระดับภูมิภาค ( อาร์เซ็ป ) ครั้งที่ 3 ซึ่งเป็นส่วนหนึ่งของการประชุมสุดยอดสมาคมประชาชาติแห่งเอเชียตะวันออกเฉียงใต้ ( อาเซียน ) ครั้งที่ 35 ซึ่งไทยเป็นเจ้าภาพ ว่าจากการประเมินข้อกำหนดทั้ง 20 บท โดยตั้งอยู่บนพื้นฐานของผลประโยชน์ที่พลเมืองอินเดียจะได้รับ และตามคำสอนของมหาตมะ คานธีแล้ว เขาไม่สามารถ "ให้คำตอบเชิงบวก" ได้ในตอนนี้ ซึ่งโมดีกล่าวถึงการที่คานธีต้องการให้ "กลุ่มชนชั้นยากจนที่สุดในสังคม" ได้รับสิทธิพื้นฐานและผลประโยชน์ทางเศรษฐกิจเท่าเทียมกับกลุ่มคนมีฐานะ<br/> </p>
      <figure>
        <iframe data-src="https://twitter.com/PBNS_India/status/1191355013974511616?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/ANI/status/1191342500515966976?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ รัฐบาลนิวเดลีแสดงท่าทีชัดเจนขึ้นในระยะหลัง ว่ามีความกังวลต่อเงื่อนไขบางข้อของอาร์เซ็ป ที่ระบุให้สมาชิกผ่อนคลายกำแพงภาษีต่อสินค้าหลายประเภท อินเดียจึงหวั่นวิตกว่าจะเป็นการเปิดตลาดที่อาจถึงขั้นก่อให้เกิด "การไหลทะลัก" ของสินค้าหลายชนิดจากจีนที่รัฐบาลมีมาตรการอุดหนุน และสินค้าเกษตรจากออสเตรเลียและนิวซีแลนด์ ซึ่งจะส่งผลกระทบต่อรายได้ของผู้ประกอบการและเกษตรกรท้องถิ่น อินเดียจึงเสนอให้อาร์เซ็ปบรรจุข้อกำหนดเกี่ยวกับเพิ่มความเข้มแข็งในมาตรการปกป้องการนำเข้าสินค้า ซึ่งเป็นเงื่อนไขสำคัญที่รัฐบาลนิวเดลียืนกรานว่าจะไม่เพิกถอน</p>
      <figure>
        <img src="https://www.dailynews.co.th/admin/upload/20191105/news_ZyKQWStWyQ102040_533.jpg?v=20191105147?v=1825"/>
      </figure>
      <p> <br/>ขณะที่แถลงการณ์ของสมาชิกอาร์เซปที่เหลือ 15 ประเทศ คืออาเซียน 10 ประเทศ ออสเตรเลีย นิวซีแลนด์ จีน ญี่ปุ่น และเกาหลีใต้ ไม่พาดพิงท่าทีของอินเดีย แต่ระบุว่าท่ามกลางสิ่งแวดล้อมทางการค้าและองค์ประกอบอื่นอีกหลายด้านที่เปลี่ยนแปลงอย่างรวดเร็ว การเจรจาอาร์เซ็ปจะเป็นจุดเริ่มของความร่วมมือในการเปิดเสรีทางการค้าและการลงทุนระหว่างภูมิภาคที่เป็นสมาชิก โดยการลงนามจะเกิดขึ้นภายในช่วงต้นปีหน้า<br/> <br/>แม้อินเดียมองจีนเป็น "ปัจจัยสำคัญ" ในการตัดสินใจเรื่องอาร์เซ็ป แต่นายเล่อ หยู่เฉิง รมช.กระทรวงการต่างประเทศจีน กล่าวว่าสมาชิกอาร์เซ็ปทั้ง 15 ประเทศยังคงยินดีต้อนรับอินเดียทุกเมื่อ โดยทั้งที่รัฐบาลนิวเดลียังลังเลเข้าร่วมเป็นสมาชิก แต่การที่มีจีน ออสเตรเลีย ญี่ปุ่น และเกาหลีใต้ ช่วยให้อาร์เซ็ปซึ่งเป็นความตกลงการค้าที่อาเซียนริเริ่มเมื่อปี 2555 และดำเนินการหารือเรื่อยมาตั้งแต่ปี 2556 ยังคงมีมูลค่าผลิตภัณฑ์มวลรวมในประเทศ ( จีดีพี ) รวมกัน "เกือบ 1 ใน 3" ของจีดีพีโลก.<br/><br/><b>เครดิตภาพ : AP, AFP</b></p>
    </article>
  </body>
</html>