<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/den-malych-obci-se-kona-uz-po-dvaapadesate-hosti-jej-letnany-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-05T03:25:00+00:00"/>
    <meta property="og:title" content="Den malých obcí se koná už po dvaapadesáté. Hostí jej Letňany"/>
    <meta property="og:description" content="Kongresový sál výstaviště PVA v pražských Letňanech je dnes hostitelem konference Den malých obcí, oblíbeného setkání starostek a starostů se zástupci ministerstev nad aktuálními tématy. Akce, která se vždy uskuteční dvakrát ročně na dvou místech v České republice, se koná již po dvaapadesáté."/>
  </head>
  <body>
    <article>
      <h1>Den malých obcí se koná už po dvaapadesáté. Hostí jej Letňany</h1>
      <address><time datetime="2019-11-05T03:25:00+00:00">05 Nov 2019, 03:25</time> by <a rel="author">Martin Rumler</a></address>
      <p>Aktuální pražské setkání moderuje Jan Pokorný z Českého rozhlasu a mezi hlavními řečníky nechybí ani ministryně pro místní rozvoj Klára Dostálová, její náměstek pro řízení sekce regionálního rozvoje David Koppitz či řada odborníků z dalších rezortů.</p>
      <p>Po úvodním bloku Ministerstva pro místní rozvoj, který se týká především dotační politiky pro venkov v roce 2020 a aktuálních problémů místního rozvoje, jsou na pořadu prezentace hlavního partnera konference – České pošty (projekt Pošta Partner 2.0) a organizátora akce, společnosti Triada (elektronické dokumenty a jejich kvalita).</p>
      <h3>Rozpočty i rybníky</h3>
      <p>Po přestávce vystoupí ředitel Státního fondu životního prostředí Petr Valdman s informacemi o aktuální nabídce podpory do vodohospodářské infrastruktury, a po něm náměstek ministra zemědělství Aleš Kendík s problematikou výstavby malých rybníků a vodních nádrží. Toho posléze doplní další z náměstků ministra zemědělství Patrik Mlynář s informacemi o obnově lesů a roli obcí.</p>
      <p>V bloku ministerstva financí pak bude hovořit ředitel Odboru financování územních rozpočtů Miroslav Matej o aktuálním stavu, vývoji a výhledech i o návrhu rozpočtu a financování obcí v roce 2020.</p>
      <figure>
        <img src="https://g.denik.cz/63/a1/seberakupravy_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/praha-rekonstrukce-rybnik-seberak-sinice-kvalita-vody-koupani-20190827.html">Praha zahájila rekonstrukci Šeberáku. V rybníce má být méně sinic Přečíst článek ›</a>
      </aside>
      <p>Přednáškový program pak uzavírá ředitelka odboru veřejné správy, dozoru a kontroly ministerstva vnitra Marie Kostruhová s informacemi o činnostech orgánů obce a poznatcích kontroly a dozoru z oblasti samostatné působnosti.</p>
      <h3>Technologie pro obce i města</h3>
      <p>Do diskusí se po zakončení každého odborného bloku zapojí přítomní zástupci Svazu měst a obcí, Sdružení místních samospráv a Spolku pro obnovu venkova..</p>
      <p>Vedle získání aktuálních informací mají účastníci konference také unikátní možnost seznámit se v doprovodné expozici s širokou nabídkou informačních a komunikačních technologií, městského mobiliáře, kancelářského vybavení, prostředků pro bezpečnost silničního provozu nebo komunální techniky.</p>
      <figure>
        <img src="https://g.denik.cz/63/49/verejnyhajzl_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/zachod-praha-6-verejne-wc-cena-bytu-verejna-zakazka-kolar-sputnik-pirati-0191104.html">Jak spláchnout miliony do záchodu. Praha 6 to schytává kvůli WC v ceně bytu Přečíst článek ›</a>
      </aside>
    </article>
  </body>
</html>