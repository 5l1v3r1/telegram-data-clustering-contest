<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=946693"/>
    <meta property="og:site_name" content="Andhrajyothy"/>
    <meta property="article:published_time" content="2019-11-05T03:50:09+00:00"/>
    <meta property="og:title" content="సుప్రీంకే వెళ్లండి!"/>
    <meta property="og:description" content="ADVT"/>
  </head>
  <body>
    <article>
      <h1>సుప్రీంకే వెళ్లండి!</h1>
      <address>
        <time datetime="2019-11-05T03:50:09+00:00">05 Nov 2019, 03:50</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>మినహాయింపు కుదరదు.. ఇప్పటికే ఈ విషయం చెప్పాం</b>
        </li>
        <li>
          <b>హైకోర్టు కూడా సమర్థించింది.. </b>
        </li>
        <li>
          <b>నిందితుని హోదా మారినా కేసుల తీవ్రత తగ్గదు</b>
        </li>
        <li>
          <b>జగన్‌కు సీబీఐ కోర్టు స్పష్టీకరణ</b>
        </li>
      </ul>
      <p><b>హైదరాబాద్‌, నవంబరు 4 (ఆంధ్రజ్యోతి): </b>అక్రమాస్తుల కేసులో విచారణకు వ్యక్తిగత హాజరు నుంచి మినహాయింపు కావాలంటే... సుప్రీంకోర్టునే ఆశ్రయించాలని సీబీఐ ప్రత్యేక న్యాయస్థానం సీఎం జగన్‌కు స్పష్టం చేసింది. నిందితుని హోదా మారినంత మాత్రాన... కేసుల తీవ్రత తగ్గినట్లు కాదని తెలిపింది. జగన్‌ పిటిషన్‌ను కొట్టివేస్తూ హైదరాబాద్‌లోని కోర్టు జారీచేసిన ఆదేశాల ప్రతి సోమవారం బయటకు వచ్చింది. 2013లో జగన్మోహన్‌ రెడ్డి వేసిన బెయిలు పిటిషన్‌పై విచారణ సందర్భంగా సుప్రీంకోర్టు చేసిన వ్యాఖ్యలను సీబీఐ కోర్టు తన ఆదేశాలలో ఉటంకించింది. ‘‘ఆర్థిక నేరాల వెనుక పెద్ద కుట్ర ఉంటుంది. వీటివల్ల పెద్ద ఎత్తున ప్రజాధనం నష్టపోవాల్సి వస్తుంది. ఇలాంటి నేరాలవల్ల దేశ ఆర్థిక స్థితిపై తీవ్ర ప్రభావం పడుతుంది’’ అని సుప్రీం కోర్టు పేర్కొందని గుర్తు చేసింది. సీఆర్‌పీసీ సెక్షన్‌ 205 కింద నిందితుని (జగన్‌) తరఫున న్యాయవాది హాజరయ్యేలా ఆదేశాలు ఇవ్వాలని కోరుతూ దాఖలు చేసిన వ్యాజ్యాలను గతంలో కొట్టివేసామని... ఈ ఆదేశాలను హైకోర్టు కూడా సమర్థించిందని తెలిపింది.</p>
      <p> ఈ నేపథ్యంలో పిటిషనర్‌ వ్యక్తిగత హాజరు నుంచి మినహాయింపు కోసం సుప్రీంకోర్టును ఆశ్రయించాలేగానీ మళ్లీ ఇదే కోర్టును (సీబీఐ ప్రత్యేక కోర్టు) ఆశ్రయించడం సరికాదని తెలిపింది. ‘‘పదవిలో ఉన్న కారణంగా వ్యక్తిగత హాజరునకు మినహాయింపు కోరడం రాజ్యాంగంలోని ఆర్డికల్‌ 14 విరుద్ధం. నిందితుల హోదా, ఆర్థిక నేపథ్యం ఆధారంగా వ్యక్తిగత హాజరునకు మినహాయింపు సరికాదు. సీఎం హోదాలో అత్యంత శక్తివంతమైన పదవిలో జగన్‌ ఉన్న నేపథ్యంలో...ఆయన హాజరునకు మినహాయింపు ఇస్తే ఈ కేసులో సాక్షులు భయాందోళనకు గురయ్యే అవకాశం ఉంది’’ అని సీబీఐ తరఫు న్యాయవాది సురేందర్‌ రావు చేసిన వాదనలతో న్యాయస్థానం ఏకీభవించింది.</p>
    </article>
  </body>
</html>