<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/05/rendorsegi-koszonet-egy-gazolasnal-nyujtott-peldas-helytallasert"/>
    <meta property="og:site_name" content="infostart"/>
    <meta property="article:published_time" content="2019-11-05T03:36:00+00:00"/>
    <meta property="og:title" content="Rendőrségi köszönet egy gázolásnál nyújtott példás helytállásért"/>
    <meta property="og:description" content="Egy szolgálaton kívüli tűzoltó és további két állampolgár segítette ki a személygépkocsi alól az elütött kerékpárost Tapolcán."/>
  </head>
  <body>
    <article>
      <h1>Rendőrségi köszönet egy gázolásnál nyújtott példás helytállásért</h1>
      <address><time datetime="2019-11-05T03:36:00+00:00">05 Nov 2019, 03:36</time> by <a rel="author">Infostart</a></address>
      <h3>Egy szolgálaton kívüli tűzoltó és további két állampolgár segítette ki a személygépkocsi alól az elütött kerékpárost Tapolcán.</h3>
      <p>November 3-án 11 óra körül Tapolcán, a Halápi úti garázssornál lévő kereszteződésben egy kerékpáros és egy személygépkocsi összeütközött. A baleset következtében a 71 éves férfi a kétkerekűről az aszfaltra esett, majd az autó vezetője a járművel áthajtott rajta.</p>
      <p>Mögöttük haladt gépjárművel Farkas Roland tűzoltó százados, a Pécsi Hivatásos Tűzoltóparancsnokság szolgálatparancsnoka, aki a baleset észlelését követően azonnal az autó alá szorult sérült segítségére sietett. A saját autójában lévő emelővel felemelte a gépkocsit, leszerelte annak kerekét, majd két másik, helyszínre érkező állampolgár segítésével kiszabadította alóla a kerékpárost.</p>
      <p>A kiérkező mentőszolgálat munkatársai ezt követően ellátták, és kórházba szállították a férfit. A kórház tájékoztatása szerint valószínűsíthető, hogy a gyors és szakszerű mentés nélkül tragédia is bekövetkezhetett volna - írta honlapján a <a href="http://www.police.hu/hu/hirek-es-informaciok/legfrissebb-hireink/kozlekedesrendeszet/rendorsegi-koszonet-a-balesetnel">police.hu</a>.</p>
      <p>
        <i>Nyitókép: police.hu</i>
      </p>
    </article>
  </body>
</html>