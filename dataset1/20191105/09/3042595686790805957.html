<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/hauglie-ber-nav-ofrene-om-unnskyldning/71784494"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T09:24:52+00:00"/>
    <meta property="og:title" content="Hauglie ber Nav-ofrene om unnskyldning"/>
    <meta property="og:description" content="– Jeg har fra første dag omtalt dette som en skandale. Det står jeg ved, sier arbeids- og sosialminister Anniken Hauglie (H) om Nav-skandalen."/>
  </head>
  <body>
    <article>
      <h1>Hauglie ber Nav-ofrene om unnskyldning</h1>
      <h2>– Jeg har fra første dag omtalt dette som en skandale. Det står jeg ved, sier arbeids- og sosialminister Anniken Hauglie (H) om Nav-skandalen.</h2>
      <address><time datetime="2019-11-05T09:24:52+00:00">05 Nov 2019, 09:24</time> by <a rel="author">NTB I</a></address>
      <p>Statsråden begynte sin redegjørelse om saken i Stortinget med å beklage overfor alle som er blitt rammet.</p>
      <p>– På vegne av regjeringen vil jeg be de menneskene det gjelder og deres familier om unnskyldning for det de har blitt utsatt for. Staten skal gjøre opp for seg, sa Hauglie.</p>
      <p>Hun viste til beregninger fra Nav om at 2.400 personer helt urettmessig har fått krav om å tilbakebetale penger etter opphold i utlandet mens de fikk ulike trygdeytelser.</p>
      <p>– Det mest alvorlige i saken er at Nav etter 2012 har anmeldt i overkant av 100 personer for trygdesvindel for å ha oppgitt uriktige opplysninger, sa Hauglie.</p>
      <figure>
        <img src="https://dbstatic.no/71784515.jpg?imageId=71784515&amp;width=512&amp;height=308"/>
        <figcaption>Oslo 20191105. Arbeids- og sosialminister Anniken Hauglie (H) i Stortinget for å redegjøre for trygdeskandalen som har sendt uskyldige i fengsel. Foto: Stian Lysberg Solum / NTB scanpix Vis mer</figcaption>
      </figure>
      <h3>Kan øke</h3>
      <p>Foreløpig har statsråden fått kjennskap til 50 saker hvor det er avsagt dom, 36 av dem med ubetingede fengselsstraffer, men hun understrekte at tallet kan øke.</p>
      <p>– Feilen har pågått over mange år både i forvaltningen og rettssystemet uten at dette er avdekket. Feilen har fått store og alvorlige konsekvenser for mange mennesker, sa Hauglie.</p>
      <p>Hun understreket at alle fakta nå skal på bordet.</p>
      <p>– Alt skal fram i lyset. Alle steiner skal snus. Urett skal rettes opp, sa Hauglie.</p>
      <p>Som ledd i dette arbeidet, varslet hun en ekstern, uavhengig gransking av saken.</p>
      <p>– Granskingen skal sørge for at alle fakta kommer på bordet og finne årsaken til at feilen kunne oppstå uten at den ble avdekket, heller ikke av departementet, sa Hauglie.</p>
      <h3>– Svært alvorlig</h3>
      <p>I sin redegjørelse gikk hun gjennom tidslinjen for når feilen ble oppdaget og når departementet ble varslet.</p>
      <p>I september ble departementet gjort kjent med at saken var mer alvorlig enn først antatt, og at flere kunne ha blitt idømt fengselsstraffer og høye krav om tilbakebetaling.</p>
      <p>– Mange mennesker har fått urettmessig til dels store tilbakebetalingskrav fra Nav som følge av feilen. Mange har også blitt urettmessig anmeldt og straffeforfulgt. Dette er svært alvorlig, sa Hauglie.</p>
      <p>– Det er alvorlig fordi det svekker tilliten til offentlige myndigheter og rettsapparatet, og det er alvorlig fordi det tok så mange år før alarmen gikk.</p>
      <p>Statsråden er klar på at saken burde ha blitt oppdaget tidligere.</p>
      <p>– Det er lett å se at flere spørsmål burde ha vært reist fra flere hold, for lenge siden.</p>
    </article>
  </body>
</html>