<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/denisova_zdorovya_ukrainskyh_politvyazniv_yaki_utrymuyutsya_v_rosii_ta_1683829"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T09:57:00+00:00"/>
    <meta property="og:title" content="Денісова: Здоров’я українських політв’язнів, які утримуються в Росії та Криму, погіршується"/>
    <meta property="og:description" content="Здоров’я українських політв’язнів – Джеміля Гафарова, Сервета Газієва, Енвера Омерова і Асана Янікова значно погіршується, їм необхідна термінова медична допомога."/>
  </head>
  <body>
    <article>
      <h1>Денісова: Здоров’я українських політв’язнів, які утримуються в Росії та Криму, погіршується</h1>
      <address>
        <time datetime="2019-11-05T09:57:00+00:00">05 Nov 2019, 09:57</time>
      </address>
      <p>
        <b>Здоров’я українських політв’язнів – Джеміля Гафарова, Сервета Газієва, Енвера Омерова і Асана Янікова значно погіршується, їм необхідна термінова медична допомога.</b>
      </p>
      <p>Про це повідомила український омбудсмен Людмила Денісова у <a href="https://www.facebook.com/denisovaombudsman/photos/a.708811965858222/3120295224709872/?type=3&amp;theater">Facebook</a>.</p>
      <p>За даними Денісової, Джеміль Гафаров, який утримується в одному із СІЗО в Ростовській області знаходиться в преддіалізному стані та потребує термінової госпіталізації.</p>
      <p>Також Сервет Газієв, який знаходиться в Ростовській області, має проблеми з кишківником та зубами. Він також потребує термінової госпіталізації.</p>
      <p>Енвер Омеров і Асан Яник, яких тримають у СІЗО в анексованому Севастополі, мають проблеми зі здоров’ям, які потребують негайного хірургічного втручання.</p>
      <p>«Звернулася з відповідним проханням до уповноваженого з прав людини РФ Тетяни Москалькової вжити невідкладних заходів для проведення повного медичного обстеження громадян України, за результатами якого надати відповідну медичну допомогу», – заявила Денісова.</p>
      <p>Джеміль Гафаров, Сервет Газієв, Енвер Омеров та Асан Яніков були затримані за підозрою в участі в забороненій на території РФ релігійній організації «Хізб ут-Тахрір».</p>
      <p>Нагадаємо, у Ризі біля посольства Російської Федерації відбулась <a href="https://zik.ua/news/2019/10/25/u_ryzi_vidbulas_aktsiya_na_pidtrymku_ukraintsiv_ta_krymskyh_tatar_1676783">акція на підтримку</a> незаконно утримуваних Кремлем українців та кримських татар.</p>
      <related>
        <h4>читайте також</h4>
        <a href="https://zik.ua/news/2019/10/23/politvyaznya_vygivskogo_pomistyly_v_odynochnu_kameru_z_girshymy_umovamy__1674785"/>
        <a href="https://zik.ua/news/2019/10/16/stan_ukrainskogo_politvyaznya_v_rosii_volodymyra_dudky_pogirshuietsya__1668985"/>
        <a href="https://zik.ua/news/2019/09/19/denisova_povtorno_zvernetsya_do_moskalkovoi_stosovno_113_uvyaznenyh_1650149"/>
        <a href="https://zik.ua/news/2019/01/10/ukrainski_moryaky_yakyh_zahopyla_rosiya_zabezpechena_30_advokatamy__denysova_1485555"/>
      </related>
    </article>
  </body>
</html>