<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/wasanni/20191105-tottenham-ta-kalubalanci-jan-katin-da-aka-bai-wa-son"/>
    <meta property="og:site_name" content="RFI"/>
    <meta property="article:published_time" content="2019-11-05T09:38:15+00:00"/>
    <meta property="og:title" content="Tottenham ta kalubalanci jan katin da aka bai wa Son"/>
    <meta property="og:description" content="Tottenham ta daukaka kara don kalubalantar jan katin da aka bai wa Son Heung-min saboda ketar da ya yi wa Andre Gomes na Everton."/>
  </head>
  <body>
    <article>
      <h1>Tottenham ta kalubalanci jan katin da aka bai wa Son</h1>
      <address><time datetime="2019-11-05T09:38:15+00:00">05 Nov 2019, 09:38</time> by <a rel="author">Abdurrahman Gambo Ahmad</a></address>
      <p>
        <b>Tottenham ta daukaka kara don kalubalantar jan katin da aka bai wa Son Heung-min saboda ketar da ya yi wa Andre Gomes na Everton.</b>
      </p>
      <p>A ranar Litinin ne aka yi wa Gomes tiyata saboda gocewa da tsagewar kashi a lokaci guda da ya samu a wuyan kafarsa ta dama a yayin wasan da kungiyoyin biyu suka tashi 1-1 a gasar fimiyar Ingila.</p>
      <p>Son dai ya shiga cikin dimuwa bayan ya ga irin girman raunin da ya yi wa Gomes a Goodison Park a ranar Lahadi.</p>
      <p>Da farko, alkalin wasa ya bai wa Son katin gargadi kafin daga bisani ya sauya zuwa jan kati .</p>
      <p>Kocin Tottenham Mauricio Pochettino ya ce, ba da gangan Son ya yi wa Gomes ketar ba, yana mai cewa, ya kamata a yi amfani da na’urar taimakawa alkalin wasa wato VAR domin yanke masa hukunci.</p>
      <p>Muddin  Tottenham ta gaza samun nasara a daukaka karar da ta yi, Son ba zai buga wasanni da kungiyarsa za ta yi da Sheffield United da West Ham da Bournemouth ba.</p>
    </article>
  </body>
</html>