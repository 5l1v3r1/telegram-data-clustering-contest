<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/borisov-shche-uchastva-v-sreshcha-na-vrkha-v-praga-405908.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T09:27:44+00:00"/>
    <meta property="og:title" content="Борисов ще участва в среща на върха в Прага"/>
    <meta property="og:description" content="В рамките на форума ще се състои дискусия по Многогодишната финансова рамка за периода 2021-2027 г."/>
  </head>
  <body>
    <article>
      <h1>Борисов ще участва в среща на върха в Прага</h1>
      <address>
        <time datetime="2019-11-05T09:27:44+00:00">05 Nov 2019, 09:27</time>
      </address>
      <p>Министър-председателят Бойко Борисов ще участва в Срещата на високо равнище на групата „Приятели на кохезията“, която ще се проведе днес в Прага, съобщиха от правителствената пресслужба.</p>
      <p>В рамките на форума ще се състои дискусия по Многогодишната финансова рамка за периода 2021-2027 г. и ще бъде приета декларация с фокус върху Кохезионната политика.</p>
      <p>Срещата на високо равнище се организира в рамките на Чешкото председателство на държавите от Вишеградската четворка. Форумът се разглежда като продължение на Срещата на високо равнище в същия формат, състояла се на 28 ноември 2018 г. в Братислава по време на Словашкото председателство на държавите от Вишеградската четворка. Тогава лидерите от групата очертаха значението за отделяне на достатъчно ресурси за Кохезионната политика, за Общата селскостопанска политика, както и за новите предизвикателства като сигурност и отбрана, борба с тероризма, климатичните промени, устойчив транспорт, развойна дейност, иновации и други.</p>
      <p>Групата „Приятели на кохезията“ се формира от 17 държави членки на ЕС и това са: Чехия, Словакия, Унгария, Полша, Литва, Латвия, Естония, България, Румъния, Гърция, Словения, Хърватия, Португалия, Испания, Кипър, Малта и Италия. Всички те застъпват становището, че Кохезионната политика има централна роля и важност в бюджета на ЕС, изглажда неравенствата между различните региони в Общността, придава добавена стойността на Евросъюза като цяло, а това е от полза за всички негови граждани.</p>
      <p>На форума в Прага българският премиер Бойко Борисов ще бъде придружаван от министъра на финансите Владислав Горанов. </p>
    </article>
  </body>
</html>