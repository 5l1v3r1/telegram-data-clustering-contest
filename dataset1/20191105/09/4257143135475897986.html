<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/05/kulfoldre-megy-a-magyar-mez-ketharmada"/>
    <meta property="og:site_name" content="infostart"/>
    <meta property="article:published_time" content="2019-11-05T09:53:10+00:00"/>
    <meta property="og:title" content="Külföldre megy a magyar méz kétharmada"/>
    <meta property="og:description" content="A világ méztermésének majdnem az egyharmada, mintegy 550 ezer tonna méz fogy évente az Európai Unióban (EU), ám az uniós méhészek ennek csak a felét tudják előállítani, a többit más régiókból szerzik be."/>
  </head>
  <body>
    <article>
      <h1>Külföldre megy a magyar méz kétharmada</h1>
      <address><time datetime="2019-11-05T09:53:10+00:00">05 Nov 2019, 09:53</time> by <a rel="author">Infostart / MTI</a></address>
      <h3>A világ méztermésének majdnem az egyharmada, mintegy 550 ezer tonna méz fogy évente az Európai Unióban (EU), ám az uniós méhészek ennek csak a felét tudják előállítani, a többit más régiókból szerzik be.</h3>
      <p>Bross Péter, az Országos Magyar Méhészeti Egyesület elnöke az M1-en beszélt arról, hogy a magyar termelők a megtermelt méz kétharmadát külföldön adják el, míg az egyharmadát a helyi fogyasztók vásárolják meg.</p>
      <p>A szakember arra is felhívta a figyelmet, hogy az európai fogyasztók szívesebben választják a harmadik országból érkező mézeket. Ez azt jelenti, hogy míg tíz évvel ezelőtt egy magyar méhész 2,4 eurót kapott egy kilónyi virágmézért, ez mostanra 1,7 euróra csökkent.</p>
      <p>Hangsúlyozta, ha ez így folytatódik, az európai méhészeti ágazat tovább fog zsugorodni, miközben az Európai Unióba érkező mézek mennyisége nő.</p>
      <p>Hozzátette, az import 80 százaléka mindössze négy országból jön: évente 80 ezer tonna Kínából, 45 ezer tonna Ukrajnából, 25 ezer tonna Argentínából és 20 ezer tonna Mexikóból.</p>
      <p>
        <i>Nyitókép: pixabay</i>
      </p>
    </article>
  </body>
</html>