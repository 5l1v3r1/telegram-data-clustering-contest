<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/ukra%d1%97na-obnovila-rekord-iz-obsyagiv-eksportu-zernovih/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-05T09:00:00+00:00"/>
    <meta property="og:title" content="Україна обновила рекорд із обсягів експорту зернових"/>
    <meta property="og:description" content="За січень-вересень 2019 року експорт вітчизняних зернових збільшився проти минулорічних показників за відповідний період майже на 44% і сягнув рекордних 39"/>
  </head>
  <body>
    <article>
      <h1>Україна обновила рекорд із обсягів експорту зернових</h1>
      <address>
        <time datetime="2019-11-05T09:00:00+00:00">05 Nov 2019, 09:00</time>
      </address>
      <figure>
        <img src="https://infoindustria.com.ua/wp-content/uploads/2019/10/20825-15601.jpg"/>
      </figure>
      <p>
        <b>За січень-вересень 2019 року експорт вітчизняних зернових збільшився проти минулорічних показників за відповідний період майже на 44% і сягнув рекордних 39,8 млн т. При цьому вартісні обсяги поставок зросли на 42,5% – до 6834 млн дол. США, поінформував заступник директора <a href="http://www.iae.org.ua/">Національного наукового центру «Інститут аграрної економіки»</a>, член-кореспондент НААН Микола Пугачов.</b>
      </p>
      <p>За дев’ять місяців 2019 року за кордон було продано 13,7 млн т пшениці (2,5 млрд дол. США), кукурудзи – 22,6 млн т (3,7 млрд дол. США), ячменю – 3,3 млн т (0,6 млрд дол. США).</p>
      <p>Найбільшими покупцями українського зерна у січні-вересні 2019 року, як і раніше, були країни Африки, Азії та Європи. Лідируючу позицію у рейтингу найбільших імпортерів вітчизняних зернових кілька років поспіль утримує Єгипет, частка якого у загальному експорті цієї продукції у січні-вересні 2019 року склала 14,1% вартісних обсягів поставок. У порівнянні з аналогічним періодом 2018 року ця країна на 75% збільшила вартість закупок зерна – до 966 млн дол. США, зазначив експерт.</p>
      <p>Помітні частки в українському експорті зернових припадали на Китай (9,6%), Іспанію (7,5%), Туреччину (7,4%), Нідерланди (6,8%), Індонезію (5,1%), Бангладеш (3,9%), Ізраїль (3,4%), Туніс та Італію (по 3,1%). Сукупно ці 10 країн приносять 64% доходів від всього експорту продукції даної групи, підсумував Микола Пугачов.</p>
      <p>
        <b>Інфоіндустрія</b>
      </p>
    </article>
  </body>
</html>