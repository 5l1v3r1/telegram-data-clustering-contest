<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/firma-baby-direkt-dostala-pokutu-40-8-milionu-od-uohs/1817305?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T09:13:00+00:00"/>
    <meta property="og:title" content="Firma Baby Direkt dostala pokutu 40,8 milionu od ÚOHS"/>
    <meta property="og:description" content="Brno - Brněnská společnost Baby Direkt, která provozuje velkoobchod s dětským a kojeneckým zbožím, dostala od Úřadu pro ochranu hospodářské soutěže (ÚOHS) pokutu 40,793.000 korun. Firma totiž podle úřadu svým odběratelům stanovovala minimální cenu, za kterou mají zboží prodávat. ÚOHS o tom informoval v tiskové zprávě. Rozhodnutí zatím není pravomocné, firma proti němu může podat rozklad. Vyjádření firmy ČTk zjišťuje."/>
  </head>
  <body>
    <article>
      <h1>Firma Baby Direkt dostala pokutu 40,8 milionu od ÚOHS</h1>
      <address><time datetime="2019-11-05T09:13:00+00:00">05 Nov 2019, 09:13</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Brněnská společnost Baby Direkt, která provozuje velkoobchod s dětským a kojeneckým zbožím, dostala od Úřadu pro ochranu hospodářské soutěže (ÚOHS) pokutu 40,793.000 korun. Firma totiž podle úřadu svým odběratelům stanovovala minimální cenu, za kterou mají zboží prodávat. ÚOHS o tom informoval v tiskové zprávě. Rozhodnutí zatím není pravomocné, firma proti němu může podat rozklad. Vyjádření firmy ČTk zjišťuje.</p>
      <p>"Za nedodržení prodeje dotčeného zboží alespoň za stanovené ceny hrozila společnost Baby Direkt svým odběratelům sankcemi či odběratele dokonce formou nedodání zboží skutečně postihovala," uvedl mluvčí úřadu Martin Švanda.</p>
      <p>Úřad zjistil, že firma takto postupovala v letech 2011 až 2018 a ve výši pokuty vzal v potaz to, jak dlouho byl zákon porušován. Výši pokuty ovlivnil i fakt, že úřad společnost na možné porušování zákona v roce 2014 upozornil.</p>
      <p>"Výše pokuty by po zohlednění všech polehčujících i přitěžujících okolností dosáhla více než 150 milionů korun. Protože je však Úřad při ukládání pokut omezen maximální hranicí deset procent z obratu soutěžitele, činí výsledná pokuta 40,793.000 korun. Jedná se tak o jednu z nejvyšších pokut uloženou za zakázané vertikální cenové dohody," uvedl Švanda.</p>
      <p>Úřad svým rozhodnutím také zakázal plnění uzavřených dohod a uložil firmě, aby své odběratele o jejich neplatnosti informovala.</p>
      <p>Naposledy za takovou dohodu uložil ÚOHS pokutu letos v říjnu a to společnosti TCM Herbs ve výši 853.000 korun, loni v prosinci dostal pokutu 8,3 milionu portál Booking.com.</p>
    </article>
  </body>
</html>