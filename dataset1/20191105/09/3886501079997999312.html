<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118885-dacic-do-kraja-godine-cetiri-pet-drzava-povuci-ce-priznanje-kosova?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-05T09:05:04+00:00"/>
    <meta property="og:title" content="Dačić: Do kraja godine četiri-pet država povući će priznanje Kosova"/>
    <meta property="og:description" content="Ministar spoljnih poslova Ivica Dačić najavio je danas da će do kraja godine &quot;četiri-pet&quot; država u svetu povući priznanje nezavisnosti Kosova. Reagujući na izjavu američkog izaslanika Metjua Palmera o riziku da Srbiji budu uvedene sankcije zbog kupovine ruske vojne opreme, ministar je za televiziju Hepi kazao da nema osnova za uvodjenje sankcija jer kako je naveo, &quot;nismo glupi da ne znamo šta je dozvoljeno&quot;. Komentarišući navode da je u kontaktu sa liderom Pokreta slobodnih gradjana (PSG) Sergejem Trifunovićem i da je spreman na saradnju sa opozicijom, Dačić je ocenio da je suština tih optužbi da se &quot;slomi naš otpor kad je reč o pitanju Kosova&quot;. &quot;To je nebitna tema. Ko je taj Sergej Trifunović da se ja njemu pravdam? Dragana Djilasa nisam video od kad sam postao ministar. Očigledno je plan da ceo taj front bude usmeren ka tome da slomi naš otpor kada je reč o Kosovu i Metohiji. Oni rade protiv Vučića a ne protiv mene ali im je manje rizično da napadaju mene nego Vučića&quot;, kazao je Dačić."/>
  </head>
  <body>
    <article>
      <h1>Dačić: Do kraja godine četiri-pet država povući će priznanje Kosova</h1>
      <address>
        <time datetime="2019-11-05T09:05:04+00:00">05 Nov 2019, 09:05</time>
      </address>
      <p><b>Ministar spoljnih poslova Ivica Dačić najavio je danas da će do kraja godine "četiri-pet" država u svetu povući priznanje nezavisnosti Kosova.</b> <br/><br/>Reagujući na izjavu američkog izaslanika Metjua Palmera o riziku da Srbiji budu uvedene sankcije zbog kupovine ruske vojne opreme, ministar je za televiziju Hepi kazao da nema osnova za uvodjenje sankcija jer kako je naveo, "nismo glupi da ne znamo šta je dozvoljeno". <br/><br/>Komentarišući navode da je u kontaktu sa liderom Pokreta slobodnih gradjana (PSG) Sergejem Trifunovićem i da je spreman na saradnju sa opozicijom, Dačić je ocenio da je suština tih optužbi da se "slomi naš otpor kad je reč o pitanju Kosova". <br/><br/>"To je nebitna tema. Ko je taj Sergej Trifunović da se ja njemu pravdam? Dragana Djilasa nisam video od kad sam postao ministar. Očigledno je plan da ceo taj front bude usmeren ka tome da slomi naš otpor kada je reč o Kosovu i Metohiji. Oni rade protiv Vučića a ne protiv mene ali im je manje rizično da napadaju mene nego Vučića", kazao je Dačić.</p>
    </article>
  </body>
</html>