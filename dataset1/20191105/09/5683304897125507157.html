<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/05/verdict-on-calicut-uapa-case-will-announce-tomorrow.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-05T09:51:00+00:00"/>
    <meta property="og:title" content="15 വയസ്സുമുതൽ അലന്‍ നിരീക്ഷണത്തിൽ; രേഖകളും പുസ്തകങ്ങളും വായിക്കാനെന്ന് പ്രതിഭാഗം"/>
    <meta property="og:description" content="കോഴിക്കോട്∙ മാവോയിസ്റ്റ് ബന്ധമാരോപിച്ച് കോഴിക്കോട് നിന്നും അറസ്റ്റ് ചെയ്ത വിദ്യാർഥികളുടെ ജാമ്യാപേക്ഷയിൽ വിധി നാളെ. പ്രതികൾ രേഖകളും പുസ്തകങ്ങളും.മാവോയിസ്റ്റ്. സിപിഎം. കേരള പൊലീസ്. Maoist. CPM. Kerala Police. Manorama Online.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>15 വയസ്സുമുതൽ അലന്‍ നിരീക്ഷണത്തിൽ; രേഖകളും പുസ്തകങ്ങളും വായിക്കാനെന്ന് പ്രതിഭാഗം</h1>
      <address><time datetime="2019-11-05T09:51:00+00:00">05 Nov 2019, 09:51</time> by <a rel="author">മനോരമ ലേഖകൻ</a></address>
      <p>കോഴിക്കോട്∙ മാവോയിസ്റ്റ് ബന്ധമാരോപിച്ച് കോഴിക്കോട് നിന്നും അറസ്റ്റ് ചെയ്ത വിദ്യാർഥികളുടെ ജാമ്യാപേക്ഷയിൽ വിധി നാളെ. പ്രതികൾ രേഖകളും പുസ്തകങ്ങളും സൂക്ഷിച്ചതു വായിക്കാനാണെന്നു പ്രതിഭാഗം കോടതിയെ അറിയിച്ചു. പ്രതികൾക്കെതിരെ യുഎപിഎ വകുപ്പു നിലനിൽക്കില്ലെന്നും പ്രതിഭാഗം കോടതിയെ അറിയിച്ചു. റിപ്പോർട്ട് കിട്ടിയില്ലെന്ന് പ്രോസിക്യൂഷനും കോടതിയെ ബോധിപ്പിച്ചു.</p>
      <p>മാവോയിസ്റ്റ് അനുകൂല ലഘുലേഖകൾ കൈവശം വച്ചെന്ന കേസിലാണ് സിപിഎം പ്രവർത്തകരും വിദ്യാർഥികളുമായ അലന്‍ ഷുഹൈബ്, താഹ ഫസൽ എന്നിവരെ കഴിഞ്ഞ ദിവസം പൊലീസ് അറസ്റ്റ് ചെയ്തത്. പ്രതികളുടെ പക്കൽ നിന്നും രഹസ്യ രേഖകളുൾപ്പെടെ പിടിച്ചെടുത്തെന്നാണു പൊലീസ് നിലപാട്.</p>
      <p>
        <b>15 വയസ്സുമുതൽ അലന്‍ നിരീക്ഷണത്തിലെന്ന് പൊലീസ്</b>
      </p>
      <p>കേസിൽ അറസ്റ്റിലായ അലന്‍ ഷുഹൈബിനെതിരെ കൂടുതല്‍ തെളിവുകള്‍ പുറത്തുവിട്ട് പൊലീസ്. തീവ്രസ്വഭാവമുളള സംഘടനകളോടു ചേര്‍ന്നു പ്രവര്‍ത്തിച്ചതിന്റെ ഫോട്ടോകള്‍ പുറത്തുവിട്ടു. 15 വയസു മുതല്‍ അലന്‍ നിരീക്ഷണത്തിലാണെന്ന് വ്യക്തമാക്കുന്നതാണ് ചിത്രങ്ങള്‍. പന്തീരാങ്കാവിൽ വിദ്യാര്‍ഥികൾക്കൊപ്പം ഉണ്ടായിരുന്ന മൂന്നാമനു വേണ്ടി തിരച്ചിൽ തുടരുകയാണ്.</p>
      <p>അതേസമയം എൻജിഒകൾക്കെതിരെയുള്ള മാവോയിസ്റ്റ് രഹസ്യ രേഖകളും പുറത്തുവന്നു. സന്നദ്ധ സംഘടനകൾ പൊലീസ് ചട്ടുകങ്ങളാണെന്നാണു വിമർശനം. ആദിവാസി, ദലിത് നേതാക്കളെ മാവോയിസ്റ്റുകളിൽനിന്ന് അകറ്റുകയാണ്. ഇല്ലെങ്കിൽ കടുത്ത പ്രത്യാഘാതങ്ങൾ ഉണ്ടാകുമെന്നു എൻജിഒകൾ വഴി ഭീഷണിപ്പെടുത്തുന്നു. നേതാക്കളെ പൊലീസ് വ്യക്തിപരമായി അവഹേളിക്കുന്നു.</p>
      <p>ഭൂമിയും വീടും തൊഴിലും നൽകുന്നതു ജനങ്ങളെ മാവോയിസ്റ്റുകളിൽനിന്നും അകറ്റാനാണ്. പ്രവർത്തകരിൽ പരസ്യ, രഹസ്യ സഖാക്കൾ ഒന്നിച്ചുള്ള യാത്ര ചെയ്യാൻ പാടില്ല. യാത്രയ്ക്കിടെ പിടിക്കപ്പെട്ടാല്‍ തെറ്റിദ്ധരിപ്പിച്ചു രക്ഷപ്പെടണം. ഈ കാരണങ്ങൾ പ്രദേശത്തിനും സംസ്കാരത്തിനും യോജിച്ചതാകണം. ഒരിടത്തേക്കും നേരിട്ടുപോകരുതെന്നും രഹസ്യ രേഖയിൽ മുന്നറിയിപ്പുണ്ട്.</p>
      <p><b>English Summary: </b>Verdict on Calicut UAPA case will announce tomorrow</p>
    </article>
  </body>
</html>