<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/finance/e-apodeikseis-erxetai-plafon-e20-000-gia-ilektronikes-synallages/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T09:51:50+00:00"/>
    <meta property="og:title" content="e-αποδείξεις : Ερχεται πλαφόν €20.000 για ηλεκτρονικές συναλλαγές"/>
    <meta property="og:description" content="Πλαφόν στις αποδείξεις μέσω ηλεκτρονικών συναλλαγών τις οποίες θα διενεργούν από το 2020 όλοι οι φορολογούμενοι εξετάζει να βάλει το υπουργείο Οικονομικών."/>
  </head>
  <body>
    <article>
      <h1>e-αποδείξεις : Ερχεται πλαφόν €20.000 για ηλεκτρονικές συναλλαγές</h1>
      <h2>Πλαφόν στις αποδείξεις μέσω ηλεκτρονικών συναλλαγών τις οποίες θα διενεργούν από το 2020 όλοι οι φορολογούμενοι εξετάζει να βάλει το υπουργείο Οικονομικών.</h2>
      <address><time datetime="2019-11-05T09:51:50+00:00">05 Nov 2019, 09:51</time> by <a rel="author">ΤοΒΗΜΑ Team</a></address>
      <p>Πλαφόν στις <a href="https://www.tovima.gr/tag/%CE%B1%CF%80%CE%BF%CE%B4%CE%B5%CE%AF%CE%BE%CE%B5%CE%B9%CF%82/">αποδείξεις</a> μέσω ηλεκτρονικών συναλλαγών τις οποίες θα διενεργούν από το 2020 όλοι οι φορολογούμενοι εξετάζει να βάλει το υπουργείο Οικονομικών.</p>
      <p>Σύμφωνα πληροφορίες το πλαφόν αυτό θα τεθεί στις 20.000 ευρώ για αποδείξεις με ηλεκτρονικό τρόπο, έναντι 34.000 ευρώ που ισχύει σήμερα.</p>
      <p>
        <a href="https://www.in.gr/2019/11/06/greece/kypros-perielouse-oksy-tin-proin-gynaika-tou-paleyei-gia-tin-zoi-tis/">Κύπρος : Περιέλουσε με οξύ την πρώην γυναίκα του – Παλεύει για την ζωή της</a>
      </p>
      <p>Το ποσό των 20.000 ευρώ αντιστοιχεί σε εισόδημα ύψους 66.700 ευρώ.</p>
      <p>Αυτό σημαίνει ότι οι φορολογούμενοι με ετήσια εισοδήματα που δεν υπερβαίνουν τις 66.700 ευρώ θα πρέπει να διενεργούν ηλεκτρονικές συναλλαγές που αντιστοιχούν στο 30% του εισοδήματός τους ενώ όσοι διαθέτουν μεγαλύτερα εισοδήματα θα πρέπει να e-αποδείξεις τουλάχιστον 20.000 ευρώ.</p>
      <p>Για παράδειγμα φορολογούμενος με ετήσιο εισόδημα 80.000 ευρώ θα πρέπει να εμφανίσει αποδείξεις με ηλεκτρονικό χρήμα ύψους 20.000 ευρώ και όχι 24.000 ευρώ, ποσό που αντιστοιχεί στο 30% του εισοδήματός του.</p>
      <h3>Οι e-αποδείξεις</h3>
      <p>Σήμερα, οι ηλεκτρονικές πληρωμές κλιμακώνονται από 10% ως 20% ανάλογα με το ύψος του εισοδήματος, ενώ η σχετική υποχρέωση βαραίνει μόνο μισθωτούς, συνταξιούχους και αγρότες.</p>
      <p>Από την Πρωτοχρονιά όλα αλλάζουν, καθώς οι e-δαπάνες αποσυνδέονται από το αφορολόγητο και στο κυνήγι τους μπαίνουν όλοι οι φορολογούμενοι, αφού όλα τα εισοδήματα, απ’ όλες τις πηγές, θα προστίθενται και το 30% του συνολικού εισοδήματος θα πρέπει να καλύπτεται από ηλεκτρονικές πληρωμές.</p>
      <p>Οι φορολογούμενοι που δεν θα καταφέρουν το επόμενο έτος να συλλέξουν ηλεκτρονικές αποδείξεις ίσες με το 30% του εισοδήματός τους ή τουλάχιστον αποδείξεις ύψους 20.000 ευρώ για όσους έχουν εισόδημα από 67.000 ευρώ και άνω θα βρεθούν αντιμέτωποι με την πληρωμή έξτρα φόρου 22% στο ποσό των e-αποδείξεων που θα λείπουν.</p>
      <figure>
        <img src="https://www.tovima.gr/wp-content/uploads/2019/11/05/POS-768x512-768x512.jpg"/>
      </figure>
      <p>Για παράδειγμα φορολογούμενος με ετήσιο εισόδημα 30.000 ευρώ θα είναι υποχρεωμένος το 2020 να διενεργήσει ηλεκτρονικές συναλλαγές 9.000 ευρώ. Αν δεν τα καταφέρει και εμφανίσει e-αποδείξεις ύψους 7.000 ευρώ, στη διαφορά των 2.000 ευρώ (9.000-7.000) θα πληρώσει έξτρα φόρο 440 ευρώ.</p>
      <h4>Η λίστα με τις e-αποδείξεις</h4>
      <p>Η λίστα με τις e-αποδείξεις που χτίζουν το αφορολόγητο όριο περιλαμβάνει σχεδόν τα πάντα.</p>
      <p>Από τα είδη του σούπερ μάρκετ, τους λογαριασμούς για ηλεκτρικό ρεύμα, ύδρευση, σταθερή και κινητή τηλεφωνία, καύσιμα, πετρέλαιο θέρμανσης, κοινόχρηστα, ασφάλιστρα αυτοκινήτου, επισκευές κατοικιών, ανταλλακτικά αυτοκινήτων. Ελάχιστες είναι οι δαπάνες που εξαιρούνται: τα ενοίκια, δόσεις δανείων, τα τέλη κυκλοφορίες, αγορές ακινήτων, αυτοκινήτων, σκαφών αναψυχής, πληρωμή φόρων, αγορές μετοχών.</p>
      <p>Συγκεκριμένα στο χτίσιμο του αφορολόγητου μετράνε οι δαπάνες που αφορούν:</p>
      <p>– Διατροφή και μη αλκοολούχα ποτά: Ψωμί, δημητριακά, ρύζι, ζυμαρικά, κρέας, ψάρια, αλλαντικά, γαλακτοκομικά, έλαια, φρούτα, λαχανικά, σοκολάτες, γλυκά, παγωτά, χυμοί, νερό, αναψυκτικά κλπ.</p>
      <p>– Αλκοολούχα ποτά και καπνός: Αλκοολούχα, οινοπνευματώδη ποτά, κρασιά, μπύρες, καπνός, τσιγάρα, πούρα, πουράκια.</p>
      <p>– Ένδυση και υπόδηση: Υφάσματα, ενδύματα, καθαρισμός και μεταποίηση ενδυμάτων, παπούτσια, επιδιορθώσεις υποδημάτων.</p>
      <p>– Στέγαση: Ηλεκτρικό ρεύμα, ύδρευση, φυσικό αέριο, υγραέριο, πετρέλαιο θέρμανσης, αποχέτευση, κοινόχρηστα, δημοτικά τέλη, επισκευή και συντήρηση κατοικία, εργασίες, υδραυλικού, ηλεκτρολόγου, ελαιοχρωματιστή, υπηρεσίες για τη συντήρηση πολυκατοικιών.</p>
      <p>– Διαρκή αγαθά, είδη νοικοκυριού και υπηρεσίες: Έπιπλα, διακοσμητικά είδη, έπιπλα κήπου, φωτιστικά, χαλιά, μοκέτες, κουρτίνες, κλινοσκεπάσματα, οικιακές συσκευές, ψυγεία, πλυντήρια, ηλεκτρικές κουζίνες, κλιματιστικά, συσκευές θέρμανσης, εργαλεία, υπηρεσίες καθαρισμού, είδη καθαρισμού κ.α.</p>
      <p>– Μεταφορές: Ποδήλατα, ανταλλακτικά και αξεσουάρ αυτοκινήτου, καύσιμα, λιπαντικά, μίσθωση γκαράζ και χώρων στάθμευση, μαθήματα οδήγησης, εισιτήρια τρένου, λεωφορείων, ταξί, αεροπλάνων και πλοίων.</p>
      <figure>
        <img src="https://www.in.gr/wp-content/uploads/2019/11/apod-600x408.jpg"/>
      </figure>
      <p>– Επικοινωνίες: Κινητή και σταθερή τηλεφωνία, σύνδεση Internet, ταχυδρομικές υπηρεσίες.</p>
      <p>– Αναψυχή, πολιτιστικές δραστηριότητες: Υπολογιστές, κάμερες, μουσικά όργανα, άνθη, κατοικία ζώα, αθλητικές δραστηριότητα, θέατρα, κινηματογράφος, συναυλίες, μουσεία, βιβλία, εφημερίδες, περιοδικά, πακέτα διακοπών.</p>
      <p>– Εκπαίδευση: Δίδακτρα για προσχολική, πρωτοβάθμια, δευτεροβάθμια και τριτοβάθμια εκπαίδευση.</p>
      <p>– Υγεία: Εκτός από τις επισκέψεις σε γιατρούς, τα φάρμακα και τα νοσήλια στις δαπάνες περιλαμβάνονται: φακοί επαφής και υγρά καθαρισμού, τεστ εγκυμοσύνης, προφυλακτικά, οινόπνευμα καθαρό, ιατρικά προϊόντα, γυαλιά μυωπίας, πατερίτσες, πιεσόμετρο, ζώνες παθήσεων, θεραπευτικές συσκευές και εξοπλισμός, οδοντιατρικές υπηρεσίες (σφράγισμα, λεύκανση, καθαρισμός δοντιών, τοποθέτηση θήκης), μικροβιολογικές εξετάσεις, φυσιοθεραπεία κ.α.</p>
      <p>– Ξενοδοχεία, καφέ, εστιατόρια, κυλικεία.</p>
      <p>– Άλλα αγαθά και υπηρεσίες: Κουρεία, κομμωτήρια, κοσμήματα, ρολόγια, είδη για μωρά, οίκοι ευγηρία και ιδρύματα για άτομα με ειδικές ανάγκες, υπηρεσίες για βοήθεια στο σπίτι, ασφάλιση κατοικία, υγείας, οχημάτων.</p>
      <h4>Έρχεται το φορολογικό</h4>
      <p>Την Τετάρτη αναμένεται να δώσει στη δημοσιότητα η κυβέρνηση το νέο φορολογικό της νομοσχέδιο.</p>
      <p>Στο σχέδιο νόμου θα τεθεί προς διαβούλευση ώστε να γίνουν οι απαραίτητες παρατηρήσεις και προτάσεις από τους αρμόδιους φορείς και τα κόμματα της αντιπολίτευσης.</p>
      <p>Στο εν λόγω νομοσχέδιο περιλαμβάνονται μια σειρά από θετικά μέτρα και αλλαγές, οι οποίες θα αφορούν μισθωτούς, συνταξιούχους, ελεύθερους επαγγελματίες, αγρότες, επιχειρήσεις και ιδιοκτήτες ακινήτων.</p>
      <p>Ιδιαιτέρως, θετικά, θα επηρεαστούν όσοι έχουν χαμηλά εισοδήματα, καθώς θα υπάρξει σημαντική μείωση στη φορολογία του εισοδήματός τους, ενώ το ίδιο θα ισχύσει και για τους ελεύθερους επαγγελματίες, όπου θα μειωθεί μεγάλο κομμάτι των φόρων που πληρώνουν.</p>
      <p>Κάτι, που αποτελούσε, και προεκλογική εξαγγελία της κυβέρνησης. Η, με την ευρύτερη έννοια, μεσαία τάξη, δε θα δει μεγάλη διαφορά στην τσέπη της, ενώ από τις «παγίδες» του νομοσχεδίου είναι οι αποδείξεις και συγκεκριμένα το 30% του εισοδήματός τους που πρέπει να συγκεντρώσουν οι φορολογούμενοι.</p>
      <p>Κι αυτό διότι, ποσά όπως η καταβολή ενοικίου ή η πληρωμές των ΔΕΚΟ, δεν θα προσμετρώνται, στην προσπάθεια χτισίματος του αφορολόγητου.</p>
      <figure>
        <iframe src="https://www.youtube.com/embed/xtDrbXo2s2g" width="640" height="360" data-service="Youtube" scrolling="no"/>
      </figure>
      <p>
        <a href="https://www.tovima.gr/2019/11/06/society/ktimatologio-kalokairi-ta-prostima-gia-tis-liksiprothesmes-diloseis-idioktisias/">Κτηματολόγιο : Καλοκαίρι τα πρόστιμα για τις ληξιπρόθεσμες δηλώσεις</a>
      </p>
    </article>
  </body>
</html>