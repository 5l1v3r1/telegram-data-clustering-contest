<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/straffereduksjon-for-tiltalte-i-dyremishandlingssak/71784383"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T09:14:25+00:00"/>
    <meta property="og:title" content="Straffereduksjon for tiltalte i dyremishandlingssak"/>
    <meta property="og:description" content="Borgarting lagmannsrett reduserer straffen til hovedmannen som ble dømt til tidenes strengeste dom for dyremishandling."/>
  </head>
  <body>
    <article>
      <h1>Straffereduksjon for tiltalte i dyremishandlingssak</h1>
      <h2>Borgarting lagmannsrett reduserer straffen til hovedmannen som ble dømt til tidenes strengeste dom for dyremishandling.</h2>
      <address><time datetime="2019-11-05T09:14:25+00:00">05 Nov 2019, 09:14</time> by <a rel="author">NTB I</a></address>
      <p>I alt seks personer ble dømt i Kongsberg og Eiker tingrett i fjor for å ha brukt andre dyr til å trene opp jakthunder i lukkede innhegninger. Fire av dem anket dommen til Borgarting lagmannsrett, som har redusert straffen med flere måneder for to av de tiltalte.</p>
      <p>Hovedmannen fikk i tingretten to og et halvt års fengsel, som er den strengeste dommen som er avsagt i Norge når det gjelder dyremishandling.</p>
      <p>De ble dømt i tingretten for blant annet flere ganger å ha plassert villsvin, tamrotter, kaniner, ender og grevlinger i en innhegning uten fluktmuligheter.</p>
      <p>Deretter ble det sendt inn hunder som angrep og bet dyrene i hjel, eller holdt dem fast slik at mennene måtte avlive dyrene selv. Dette gjorde de for å lære hundene, som primært har vært amerikansk bulldogg og patterdale, å jakte.</p>
      <h3>Redusert straff for hovedtiltalt</h3>
      <p>Egenproduserte filmer og bilder av angrepene var viktige bevis i saken. Økokrim fant materialet på telefoner og datamaskiner. Forholdene strekker seg fra 2009 til 2015.</p>
      <p>Lagmannsretten er på linje med tingretten i straffeutmålingen for den hovedtiltalte og mener den bør ligge på fengsel i to år og fire måneder. Han erkjente noen av punktene i den omfattende tiltalen. Retten mener det bør tillegges en viss vekt, og at «fradraget passende kan gjøres med tre måneder».</p>
      <p>Etter dette fastsettes straffen til fengsel i to år og én måned.</p>
      <p>Retten viser i dommen til at omfanget av de straffbare handlingene er stort, og at etterforskningen har vært meget arbeidskrevende. Lagmannsretten finner heller ingen andre formildende omstendigheter.</p>
      <p>Konstituert førstestatsadvokat Inge Svae-Grotli sier i en pressemelding fra Økokrim at dommen har kommet med viktige avklaringer av sentrale bestemmelser om jakt og dyrevelferd.</p>
      <p>- Straffutmålingen gjenspeiler og skjerper utmålingspraksis fra Høyesterett for grove overtredelser av dyrevelferdsloven. Saken gir også viktige signaler om grensene for hva man kan trene hunder til, sier Svae-Grotli.</p>
      <h3>Jaktet villsvin med hund</h3>
      <p>I 2015 reiste hovedtiltalte til Frankrike sammen med medtiltalte og åtte hunder. Der ble hundene sluppet løs som «catch hunder» under organisert villsvinjakt.</p>
      <p>To hunder ble alvorlig skadd av villsvin og «ble uten forutgående forsvarlig behandling og uten veterinærtilsyn, transportert over to døgn tilbake til Norge». Hundene hadde store sår- og bruddskader, og den ene hunden måtte amputere et bein som følge av skadene og transporten.</p>
      <p>Mannen som var med på denne turen, ble i tingretten dømt til halvannet års fengsel. Lagmannsretten mener straffen bør ligge på ett år og tre måneder.</p>
      <p>Også denne mannen erkjente visse deler av tiltalen, og lagmannsretten setter straffen til fengsel i ett år og én måned.</p>
      <p>Ytterligere to tiltalte anket dommen fra tingretten på 90 og 60 dagers fengsel. Disse fikk deler av straffen gjort betinget og anses som ferdig sonet etter tiden i varetekt.</p>
    </article>
  </body>
</html>