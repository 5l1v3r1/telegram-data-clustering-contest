<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Comencen-tasques-esfondrament-Badalona-caure_0_2338566213.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T09:48:43+00:00"/>
    <meta property="og:title" content="Badalona atendrà &quot;cas per cas&quot; els veïns afectats del bloc de la Salut"/>
    <meta property="og:description" content="Les tasques d'enderrocament de l'edifici han començat avui i s'allargaran durant setmanes"/>
  </head>
  <body>
    <article>
      <h1>Badalona atendrà "cas per cas" els veïns afectats del bloc de la Salut</h1>
      <h2>Les tasques d'enderrocament de l'edifici han començat avui i s'allargaran durant setmanes</h2>
      <address>
        <time datetime="2019-11-05T09:48:43+00:00">05 Nov 2019, 09:48</time>
      </address>
      <p>La Maria Amaya és una veïna de la trentena que esperen rere el cordó policial que les grues comencin a operar al bloc situat al número 16 del passatge de la Torre del barri de la Salut de Badalona. "Hi torno cada dia perquè tinc tota la meva vida aquí, al barri", diu mentre ensenya el vídeo que va enregistrar abans de marxar de casa seva i en què es poden veure algunes de les greus escletxes que van fer saltar totes les alarmes la setmana passada. "Va ser dilluns al matí –recorda–, vam avisar els Mossos i ens van dir que havíem de marxar". Confessa que ella, el seu marit i els seus dos fills de set i quatre anys van marxar amb tan sols una muda: "Havíem de passar només una nit fora. Avui ja portem una setmana".</p>
      <p>El seu cas és el de les 42 persones que viuen al bloc i han hagut de marxar de casa seva després que aparegués una gran esquerda a la façana de l'edifici. Aquest cap de setmana els tècnics van assegurar que no hi havia cap altra solució per al bloc que no fos l'enderroc urgent, i aquest matí han començat les tasques de demolició. "Seran uns treballs molt manuals", ha assegurat el quart tinent d'alcalde, Rubén Guijarro, que ha remarcat que es tracta d'una operació "complicada": "Volem evitar que les restes de la demolició caiguin als edificis contigus i garantir la seguretat de tothom". Els treballs els portaran a terme dues grues i començaran a la façana lateral de l'edifici, on quatre operaris aniran enderrocant amb malls pis per pis fins a arribar a la segona planta, on va aparèixer un gran forat divendres. Un cop s'assoleixi aquesta primera fase, les tasques seran més mecanitzades i duraran setmanes.</p>
      <h3>Solucions individualitzades</h3>
      <p>En total són 17 les finques afectades i prop d'un centenar de veïns que han sigut desallotjats fins que es garanteixi la seguretat d'aquests blocs. Les famílies desallotjades divendres, les del bloc 16 –l'edifici afectat–, han estat reubicades per l'Ajuntament en albergs, pensions o aparthotels, on es quedaran fins que, segons ha assegurat el regidor de seguretat, s'analitzi "cas per cas" i es trobi una solució individualitzada. Guijarro ha detallat que hi ha diferents casuístiques entre els veïns del bloc, on resideixen propietaris i persones en règim de lloguer, fet que dificulta concretar quina serà la data del reallotjament definitiu. "Totes les famílies han estat ressituades i tindran allotjament permanent fins que Serveis Socials dictamini en quina situació quedaran", ha afegit.</p>
      <p>L'Ajuntament també ha ofert alternatives d'emergència habitacional als veïns de les finques contigües mentre durin les obres. La Bouchra Boudchich, veïna del número 36, és una d'elles. Divendres passat va haver de marxar de casa seva, on viu des de fa sis anys, amb el seu marit, la seva filla de dotze anys i el seu fill de cinc. No hi ha tornat des de llavors i no sap quan ho podrà fer. "Ens han dit que podem estar a l'alberg fins a mitjans d'aquest mes perquè no saben ben bé quan acabarà de caure l'edifici –diu–. Hem après a viure hora rere hora, dia rere dia, però és un patiment". </p>
      <h3>Un centenar de desallotjats</h3>
      <p>Diumenge els veïns encara es resistien a creure que l'edifici aniria a terra sense donar-los l'oportunitat de salvar res. “No pot ser, ho tenim tot allà dins, les nostres vides i els nostres records”, repetia a l'ARA Abdelouahab Akkouh, veí del segon pis del bloc. Criticava la decisió de l'Ajuntament d'enderrocar l'edifici sense ni tan sols una reunió de l'alcalde amb els veïns, als quals se'ls hi va comunicar per telèfon. Fouad Bozid també lamentava impotent el desenllaç: “Allà dins hi tenim tot el que hem construït des que jo tenia onze anys, hi ha les fotografies del pare, que va morir, i tota la nostra vida, coses que no es poden pagar amb diners”.</p>
      <figure>
        <img src="https://www.ara.cat/2019/11/02/imatges/edifici-Badalona-que-hagut-desallotjat_2336776544_67082671_117x66.jpg"/>
      </figure>
      <p>
        <a href="https://www.ara.cat/societat/nostres-records-nomes-podrem-tornar_0_2336766499.html">Veïns del bloc de la Salut: "Allà dins hi tenim tota la vida, coses que no es paguen amb diners"</a>
      </p>
      <p>Aquest matí el quart tinent d'alcalde ha dit en declaracions als mitjans que, un cop siguin retirades la runa i les restes de material de la zona afectada, els operaris treballaran per intentar recuperar les pertinences dels veïns que queden a l'interior dels pisos. Fins ara només han pogut recuperar objectes i documents personals alguns dels residents que van poder tornar als seus habitatges dimarts, un procediment que l'Ajuntament ha descartat després que es produís un altre col·lapse en l'estructura. Per aquest motiu, el consistori ha facilitat un servei de duplicat de documents d'identitat per als afectats.</p>
      <h3>Desesperació entre els veïns</h3>
      <p>La comunitat de veïns del bloc havia rebut fa dos anys i mig cinc requeriments de l'Ajuntament alertant de l'estat precari del bloc i demanant que s'hi actués, segons va dir Pastor. L'alcalde, però, va defugir entrar en valoracions tant del paper dels propietaris com del consistori en aquest punt i va dir que ara s'havien de centrar esforços en el més immediat: atendre les famílies afectades i el “xoc psicològic” que els provocava la situació, i esvair el risc que suposa la construcció al barri perquè puguin tornar la resta de veïns desallotjats –uns 49– que són temporalment al Centre d'Urgències i Emergències Socials de Barcelona (CUESB) o repartits en cases de familiars o amics.<br/> <br/>Al bloc afectat hi viuen majoritàriament famílies amb rendes baixes. L'Abdelouahab n'és un exemple. Són cinc a casa: ell, la dona i tres filles (dues menors d'edat). Ahir lamentava que, malgrat l'hostal a Barcelona que els ha facilitat l'Ajuntament, no havien tingut accés ni als aliments ni a la roba promesa. “Porto la mateixa roba que quan vaig sortir de casa fa cinc dies”, explicava. Ell viu de lloguer a l'edifici des del 2011 i reconeix la degradació evident de la construcció: “He fet petites reparacions al pis, però sempre hi havia nous problemes”. La seva filla gran afegeix: “Els veïns han anat posant petites quantitats de diners per fer alguna reparació a l'escala, per exemple, però ningú d'aquest bloc és ric i feien el que podien”.</p>
      <p>La família del Fouad va comprar un dels habitatges, el 4t 2a, l'any 2002: “La meva mare, que és viuda i té tres fills, va comprar un pis que ja estava malament i afectat però ningú l'hi va dir. Per què el van deixar vendre?”, es preguntava el Fouad. Avui a l'habitatge també hi vivien la seva dona i la seva filla, que va néixer fa tot just un mes. A la pensió on viuen des de dilluns tenen dret a cuina, però critica que s'han trobat amb menys suport del promès. De fet, després de molt demanar-ho, els van donar 40 euros per a tota la família, ja que el Banc dels Aliments estava tancat el cap setmana.</p>
      <p>El Fouad rebutjava l'enderroc imminent, com la resta de veïns: “Diuen que és per seguretat, però jo ara sí que em sento insegur: sense casa i sense poder recuperar res”.</p>
    </article>
  </body>
</html>