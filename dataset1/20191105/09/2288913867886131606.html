<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191105_04701269"/>
    <meta property="og:site_name" content="De Standaard"/>
    <meta property="article:published_time" content="2019-11-05T09:31:00+00:00"/>
    <meta property="og:title" content="Hockeycoach krijgt acht jaar cel voor verkrachting jonge spelers"/>
    <meta property="og:description" content="De correctionele rechtbank van Leuven heeft een 40-jarige hockeycoach dinsdag veroordeeld tot een effectieve gevangenisstraf van acht jaar voor de verkrach..."/>
  </head>
  <body>
    <article>
      <h1>Hockeycoach krijgt acht jaar cel voor verkrachting jonge spelers</h1>
      <address>
        <time datetime="2019-11-05T09:31:00+00:00">05 Nov 2019, 09:31</time>
      </address>
      <p>
        <b>De correctionele rechtbank van Leuven heeft een 40-jarige hockeycoach dinsdag veroordeeld tot een effectieve gevangenisstraf van acht jaar voor de verkrachting van enkele minderjarige spelers van een Leuvense roller-hockeyclub. De slachtoffers kregen een schadevergoeding van ruim 34.000 euro.</b>
      </p>
      <p>Christophe C. werd schuldig bevonden aan de verkrachting van zeker vier spelers van 12 jaar en ouder, in de periode 2010-2016. .</p>
      <p>De man ging tien jaar geleden als trainer aan de slag bij de Leuvense indoor hockeyclub. Vijf jaar later werd hij er zelfs voorzitter. C. had er dus veel invloed en macht, en daar heeft de man volgens het Leuvense parket jarenlang misbruik van gemaakt. Volgens de openbare aanklager verkrachtte hij verschillende minderjarige jongens en vergreep hij zich ook aan jongvolwassenen. ‘Als de slachtoffers niet op zijn avances wilden ingaan, dreigde hij ermee dat ze nooit in de eerste ploeg zouden geraken’, aldus de openbaar aanklager. De feiten gebeurden nooit op de club zelf.</p>
      <p>De rechtbank ging niet in op de vraag van het openbare ministerie tot onmiddellijke aanhouding.</p>
    </article>
  </body>
</html>