<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/pidpal_restoranu_u_rivnomu_postrazhdav_ohoronets_1683811"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T09:17:00+00:00"/>
    <meta property="og:title" content="Пожежа у Рівному: ресторан підпалили, в охоронця діагностували опіки рук та голови"/>
    <meta property="og:description" content="Поліцейські розслідують підпал ресторану у Рівному."/>
  </head>
  <body>
    <article>
      <h1>Пожежа у Рівному: ресторан підпалили, в охоронця діагностували опіки рук та голови</h1>
      <address>
        <time datetime="2019-11-05T09:17:00+00:00">05 Nov 2019, 09:17</time>
      </address>
      <p>
        <b>Поліцейські розслідують підпал ресторану у Рівному.</b>
      </p>
      <p>Про це повідомляє <a href="https://rv.npu.gov.ua/news/majnovi-zlochini/policzejski-rozsliduyut-pidpal-restoranu-u-rivnomu/">пресслужба</a> поліції.</p>
      <p>Зазначається, що повідомлення, що на вулиці Соборна обласного центру горить ресторан, надійшло до поліції від рятувальників сьогодні, п’ятого листопада, о 02:40.</p>
      <p>Наразі встановлено, що загоряння відбулося із тильної сторони, де розташовані підсобні приміщення.</p>
      <p>«Пожежники о 05:20 пожежу ліквідували. Вогнем знищено приміщення з тильної сторони та частково дах двоповерхової будівлі ресторану. Також відомо, що під час самостійного гасіння пожежі до приїзду працівників ДСНС постраждав охоронець, 49-річний рівнянин. Медики у нього діагностували термічні опіки полум’ям рук та голови 1 та 2 ступеня», – йдеться у повідомленні.</p>
      <p>За фактом умисного пошкодження майна шляхом підпалу слідчі Рівненського відділу поліції розпочали досудове розслідування за частиною 2 статті 194 Кримінального кодексу України.</p>
      <p>Наразі на місці події додатковий огляд проводить слідчо-оперативна група та працівники вибухотехнічного відділу ГУНП. Поліцейські у приміщенні мангальної зони виявили залишки автомобільних шин із різким запахом паливно-мастильних матеріалів.</p>
      <p>Правоохоронці продовжують працювати на місці події.</p>
      <p>Нагадаємо, у Рівному виникла <a href="https://zik.ua/news/2019/11/05/u_tsentri_rivnogo_zagorivsya_restoran_1683745">пожежа</a> в ресторані «Lion», що знаходиться поблизу парку імені Т.Г.Шевченка у центрі міста.</p>
      <related>
        <h4>читайте також</h4>
        <a href="https://zik.ua/news/2019/10/22/u_rivnomu_vykryly_chotyry_nelegalni_azs_1674041"/>
        <a href="https://zik.ua/news/2019/08/27/u_rivnomu_cholovik_kynuv_granatu_i_zapalnu_sumish_u_gospodarstvo_1634505"/>
        <a href="https://zik.ua/news/2019/08/23/u_rivnomu_na_podvirya_mistsevogo_meshkantsya_kynuly_granatu_1632657"/>
        <a href="https://zik.ua/news/2019/08/21/pozhezha_v_goteli_tokio_star_vstanovleno_osobu_somoi_zhertvy_shche_dvoh_lyudey_1631391"/>
      </related>
    </article>
  </body>
</html>