<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88715"/>
    <meta property="og:site_name" content="Denník politika"/>
    <meta property="article:published_time" content="2019-11-05T09:35:07+00:00"/>
    <meta property="og:title" content="Neapol je krok od osemfinále Ligy majstrov, Slavia Praha chce výkonom nadviazať na duel s FC Barcelona"/>
    <meta property="og:description" content="5.11.2019 (Webnoviny.sk) – Súboje v základných skupinách futbalovej Ligy majstrov 2019/20 sa v utorok prehupnú do svojej druhej polovice. Futbaloví fanúšikovia na „starom kontinente“ sa tradične môžu tešiť na porciu ôsmich zápasov. Napriek doterajším trom sympatickým výkonom je v neľahkej situácii pražská Slavia."/>
  </head>
  <body>
    <article>
      <h1>Neapol je krok od osemfinále Ligy majstrov, Slavia Praha chce výkonom nadviazať na duel s FC Barcelona</h1>
      <address><time datetime="2019-11-05T09:35:07+00:00">05 Nov 2019, 09:35</time> by <a rel="author">Webnoviny</a></address>
      <p>5.11.2019 (Webnoviny.sk) – Súboje v základných skupinách futbalovej Ligy majstrov 2019/20 sa v utorok prehupnú do svojej druhej polovice. Futbaloví fanúšikovia na „starom kontinente“ sa tradične môžu tešiť na porciu ôsmich zápasov. Napriek doterajším trom sympatickým výkonom je v neľahkej situácii pražská Slavia.</p>
      <p>Českému majstrovi patrí v F-skupine priebežná štvrtá priečka a navyše ho čaká náročná skúška na barcelonskom Camp Nou. V prvom meraní síl „zošívaní“ veľkého favorita potrápili a veľa nechýbalo, aby v Edene získali aspoň bod. V katalánskej metropole chcú na tento výkon nadviazať.</p>
      <p>„<i>Čaká nás obrovský zápas. Pokiaľ si chcem zachovať nádej na postup, tak ho musíme zvládnuť. Barcelona bude chcieť hrať lepšie a my sa budeme snažiť hrať rovnako ako doma,“</i> povedal pre klubový web pražského celku Stanislav Tecl.</p>
      <p>„Blaugranas“ ťahajú v rámci Ligy majstrov na domácom štadióne obdivuhodnú sériu. Od septembra 2013 neprehrali pred vlastnými fanúšikmi 33 zápasov po sebe, pričom nevyhrali iba tri.</p>
      <h3>Dôležitý súboj v Dortmunde</h3>
      <p>V rovnakej skupine si v dôležitom súboji o druhé miesto tabuľky zmerajú sily Borussia Dortmund a Inter Miláno. V drese talianskeho mužstva by nemal chýbať v základnej zostave slovenský stopér Milan Škriniar, ktorý v tejto sezóne zatiaľ odohral kompletnú minutáž.</p>
      <p>Obe mužstvá sa na utorňajší zápas naladili víťazne, no pri výhre Dortmundu nad Leverkusenom 3:0 musel už v prvom polčase pre zranenie striedať Marco Reus. Naopak, vynikajúcu streleckú fazónu má Belgičan Romelu Lukaku, ktorý v predošlých piatich súťažných dueloch za Inter zaznamenal šesť presných zásahov.</p>
      <h3>Chelsea privíta Ajax</h3>
      <p>Ako jediný si v utorok môže zabezpečiť postup do osemfinále taliansky tím SSC Neapol. Ten vedie základnú E-skupiny so ziskom siedmich bodov. Na spečatenie postupu potrebuje v domácom prostredí zdolať Salzburg a tiež dúfať, že Genk nezvíťazí na trávniku FC Liverpool.</p>
      <p>Kapitán tímu spod Vezuvu Lorenzo Insigne verí, že Neapolčania predvedú proti rakúskemu majstrovi lepší výkon, ako v ostatnom ligovom dueli proti AS Rím (1:2). „Urobili sme chyby a nedokázali predviesť náš najlepší výkon. Je nám to veľmi ľúto, ale nesmieme byť pesimistickí. V utorok máme dôležitý zápas Ligy majstrov a musíme sa na to plne sústrediť,“ povedal pre klubový web Insigne.</p>
      <p>Zaujímavé stretnutie sa uskutoční aj na londýnskom Stamford Bridge, kde domáca Chelsea privíta semifinalistu minulého ročníka Ligy majstrov Ajax Amsterdam. Oba tímy majú v H-skupine po šesť bodov, pôjde tak o priamy súboj o prvé miesto tabuľky. „The Blues“ v predošlých deviatich zápasoch zaváhali len raz, keď prehrali v domácom Ligovom pohári s Manchestrom United 1:2.</p>
      <h3>Program zápasov 4. kola skupinovej fázy Ligy majstrov 2019/2020</h3>
      <p>utorok</p>
      <p><b>E-skupina:</b> FC Liverpool (Angl.) – KRC Genk (Belg.) /21.00/, SSC Neapol (Tal.) – Red Bull Salzburg (Rak.) /21.00/</p>
      <p><b>F-skupina:</b> FC Barcelona (Šp.) – Slavia Praha (ČR) /18.55/, Borussia Dortmund (Nem.) – Inter Miláno (Tal.) /21.00/</p>
      <p><b>G-skupina:</b> Zenit Petrohrad (Rus.) – RB Lipsko (Nem.) /18.55/, Olympique Lyon (Fr.) – Benfica Lisabon (Portug.) /21.00/</p>
      <p><b>H-skupina:</b> FC Chelsea (Angl.) – Ajax Amsterdam (Hol.) /21.00/, FC Valencia (Šp.) – Olympique Lille (Fr.) /21.00/</p>
      <p>Viac k témam: <a href="https://www.webnoviny.sk/tag/krc-genk/"><u>KRC Genk</u></a>, <a href="https://www.webnoviny.sk/tag/liga-majstrov/"><u>Liga majstrov</u></a><br/>Zdroj: Webnoviny.sk – <a href="https://www.webnoviny.sk/neapol-je-krok-od-osemfinale-ligy-majstrov-slavia-praha-chce-vykonom-nadviazat-na-duel-s-fc-barcelona/"><u>Neapol je krok od osemfinále Ligy majstrov, Slavia Praha chce výkonom nadviazať na duel s FC Barcelona</u></a> © SITA Všetky práva vyhradené.</p>
    </article>
  </body>
</html>