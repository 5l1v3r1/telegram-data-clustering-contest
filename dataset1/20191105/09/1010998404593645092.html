<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/seul-kim-chen-un-planira-nova-sreshta-s-donald-tramp.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T09:36:00+00:00"/>
    <meta property="og:title" content="Сеул: Ким Чен-ун планира нова среща с Доналд Тръмп"/>
    <meta property="og:description" content="Двамата вече имаха две срещи - в Ханой и Сингапур"/>
  </head>
  <body>
    <article>
      <h1>Сеул: Ким Чен-ун планира нова среща с Доналд Тръмп</h1>
      <h2>Двамата вече имаха две срещи - в Ханой и Сингапур</h2>
      <address>
        <time datetime="2019-11-05T09:36:00+00:00">05 Nov 2019, 09:36</time>
      </address>
      <p>Южнокорейското разузнаване съобщи, че лидерът на Северна Корея Ким Чен-ун планира среща с президента на САЩ Доналд Тръмп, пише "Росийская газета".</p>
      <p>През декември Ким смята отново да се срещне с Тръмп и затова още през ноември ще бъдат подновени преговорите на работно ниво, включително за подготовка на предстоящите разговори на високо равнище.</p>
      <p>Ще бъдат съгласувани основните теми и дневният ред, е съобщил на поверителен брифинг в южнокорейския парламент шефът на националното разузнаване Со Хун.</p>
      <p>Директорът на южнокорейското разузнаване подчертал, че "това са само планове на Ким Чен-ун", като намекнал, че нещата може и да се променят.</p>
      <p>След двете досегашни срещи между Ким и Тръмп преди няколко седмици в Стокхолм се състояха преговори между КНДР и САЩ на работно равнище, но те приключиха без резултат. След това Пхенян открито постави ултиматум на Вашингтон - до края на 2019 г. да промени подхода си и да склони на приемливи за Северна Корея условия за дипломатическа сделка, напомня московският официоз.</p>
      <p>Освен това според разузнаването на Сеул е твърде вероятно преди разговора с Тръмп Ким Чен-ун отново да посети Китай, както направи преди срещите си с него в Ханой и Сингапур.</p>
    </article>
  </body>
</html>