<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/bee2d5a320e0ca48/un-politist-din-cimislia-retinut-pentru-mita-ar-fi-cerut-6-mii-de-lei-pentru-a-musamaliza-un-caz-de-violenta-domestica.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-05T09:40:03+00:00"/>
    <meta property="og:title" content="Un polițist din Cimișlia, reținut pentru mită: Ar fi cerut 6 mii de lei pentru a muşamaliza un caz de violenţă domestică"/>
    <meta property="og:description" content="Un poliţist din Cimişlia a fost reţinut în această dimineaţă de ofiţerii Direcţiei generale teritoriale Sud a CNA şi procurorii anticorupţie, fiind bănuit că ar fi pretins mită de la un cuplu din localitate. Potrivit denunţătorilor, acesta ar fi cerut 6000 de lei pentru a muşamaliza un caz de violenţă domestică."/>
  </head>
  <body>
    <article>
      <h1>Un polițist din Cimișlia, reținut pentru mită: Ar fi cerut 6 mii de lei pentru a muşamaliza un caz de violenţă domestică</h1>
      <address><time datetime="2019-11-05T09:40:03+00:00">05 Nov 2019, 09:40</time> by <a rel="author">Jurnal.md</a></address>
      <p>
        <b>Un poliţist din Cimişlia a fost reţinut în această dimineaţă de ofiţerii Direcţiei generale teritoriale Sud a CNA şi procurorii anticorupţie, fiind bănuit că ar fi pretins mită de la un cuplu din localitate. Potrivit denunţătorilor, acesta ar fi cerut 6000 de lei pentru a muşamaliza un caz de violenţă domestică.</b>
      </p>
      <p>Potrivit unui comunicat emis de CNA, poliţistul ar fi documentat faptul agresării fizice a soţiei de către soţ, iar în privinţa agresorului urma să fie pornită o urmărire penală. Pentru a nu iniţia dosarul, poliţistul de sector ar fi cerut de la cuplu 6000 de lei.</p>
      <p>În urma denunţului celor doi, ofiţerii DGT Sud au iniţiat acţiuni de investigare şi au documentat faptul transmiterii celor 6000 de lei. Astăzi dimineaţă, omul legii a fost reţinut pentru 72 de ore şi riscă până la 10 ani de închisoare în cazul în care va fi găsit vinovat de comiterea coruperii pasive.</p>
      <p>În prezent, acesta se află în custodia CNA şi şi-a recunoscut vina pentru comiterea faptelor imputate.</p>
      <p>De la începutul anului, peste 30 de poliţişti au fost cercetaţi penal pentru fapte de corupţie.  </p>
    </article>
  </body>
</html>