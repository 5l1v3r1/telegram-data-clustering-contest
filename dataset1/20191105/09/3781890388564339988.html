<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740108"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T09:20:00+00:00"/>
    <meta property="og:title" content="บ.ลิขสิทธิ์ลั่นไม่ได้สั่งจับ 'ธวัชชัย'ซัดคนล่อซื้อ'มิจฉาชีพ'"/>
    <meta property="og:description" content="บริษัทลิขสิทธิ์แจง ไม่ได้สั่งใครล่อซื้อเด็ก 15 ปีทำกระทงการ์ตูนขาย เตรียมมอบทนายดำเนินการหาข้อเท็จจริง ด้านอดีตรองปลัดยธ.ชี้คนโทรฯมาล่อซื้อเป็นมิจฉาชีพ จี้ตำรวจจัดการ"/>
  </head>
  <body>
    <article>
      <h1>บ.ลิขสิทธิ์ลั่นไม่ได้สั่งจับ 'ธวัชชัย'ซัดคนล่อซื้อ'มิจฉาชีพ'</h1>
      <address>
        <time datetime="2019-11-05T09:20:00+00:00">05 Nov 2019, 09:20</time>
      </address>
      <figure>
        <img src="https://www.dailynews.co.th/admin/upload/20191105/news_cpbKXpxIZK153712_533.jpg?v=20191106031"/>
      </figure>
      <p>
        <b>บริษัทลิขสิทธิ์แจง ไม่ได้สั่งใครล่อซื้อเด็ก 15 ปีทำกระทงการ์ตูนขาย เตรียมมอบทนายดำเนินการหาข้อเท็จจริง ด้านอดีตรองปลัดยธ.ชี้คนโทรฯมาล่อซื้อเป็นมิจฉาชีพ จี้ตำรวจจัดการ</b>
      </p>
      <p>จากกรณีตัวแทนลิขสิทธิ์การ์ตูนทำการล่อซื้อเด็กหญิงอายุ 15 ปี โดยหลอกสั่งให้เด็กทำกระทงรูปการ์ตูน ก่อนมีการนัดเอามาส่งก่อนจะทำการจับเด็กแบบคาหนังคาเขา ตามที่เสนอข่าวไปแล้วนั้น ความคืบหน้าล่าสุด เฟซบุ๊ก <b>TACConsumer </b>ชี้แจงเรื่องนี้ว่า ทาง<b>บริษัท ที.เอ.ซี. คอนซูเมอร์ จำกัด (มหาชน) ในฐานะตัวแทนลิขสิทธิ์ ของบริษัท </b><b>San-X ประเทศญี่ปุ่นตั้งแต่ปี 2560</b> โดยครอบคลุมประเทศต่าง ๆ ดังนี้ ไทย สิงคโปร์ มาเลเซีย กัมพูชา เมียนมาร์ ลาว และเวียดนาม<br/><br/><b>บริษัท ที.เอ.ซี. คอนซูเมอร์ จำกัด (มหาชน)</b> ขอชี้แจงให้ทราบโดยทั่วกันว่า <b>ไม่ได้มอบหมายให้ผู้ใดทำการจับลิขสิทธิ์ผิดกฎหมายแต่อย่างใดตามข่าวที่ก่อให้เกิดความเข้าใจผิด ซึ่งตอนนี้ทางบริษัทฯ ได้ทำการปรึกษาฝ่ายกฎหมายและมอบหมายให้ทนายความ ดำเนินการสืบหาความจริงในกรณีที่เกิดขึ้น เพื่อจะได้ปฏิบัติอย่างถูกต้องและเป็นธรรมกับทุกฝ่าย </b>ทั้งนี้ <b>ทางบริษัทฯ ขอยืนยันว่า เรายังมุ่งมั่นในการดำเนินธุรกิจอย่างถูกต้อง เป็นธรรม โปร่งใส และยึดหลักการกำกับดูแลกิจการที่ดี</b> โดยคำนึงถึงประโยชน์ของผู้มีส่วนได้เสียทุกฝ่ายเป็นสำคัญ เพื่อให้เกิดความยั่งยืนในการดำเนินธุรกิจในอนาคต</p>
      <figure>
        <img src="https://www.dailynews.co.th/admin/upload/20191105/news_BazGiKIaDm154645_533.jpg?v=20191106031?v=8670"/>
      </figure>
      <p>ด้าน<b> เพจเฟซบุ๊ก ”ธวัชชัย ไทยเขียว” อดีตรองปลัดกระทรวงยุติธรรม</b> ได้โพสต์ข้อความระบุว่า<b> ดีเลยครับ พนักงานสอบสวนตามหมายเลขโทรศัพท์ที่โทรมาสั่งของล่อซื้อจัดการจับให้ดูเป็นตัวอย่างเลยครับ...!!!<br/></b>ฝ่ายสื่อสารองค์กรบริษัทฯ ตัวแทนลิขสิทธิ์ ของบริษัท San-x ทำหนังสือชี้แจง “....ให้ทราบโดยทั่วกันว่าไม่ได้มอบหมายให้ผู้ใดทำการจับลิขสิทธิ์ผิดกฎหมายแต่อย่างใดตามข่าวที่ให้เกิดความเข้าใจผิด..”แสดงว่าไอ้คนโทรมาสั่งและล่อซื้อเป็นมิจฉาชีพ..!!? อย่าช้านะครับ เดี๋ยวกว่าถั่วจะสุกงาจะไหม้เสียก่อน มันจะสวิงกลับมายังเจ้าหน้าที่ถ้าไม่เร่งดำเนินการ</p>
      <figure>
        <img src="https://www.dailynews.co.th/admin/upload/20191105/news_xZSeTZeSFz153743_533.jpg?v=20191106031?v=4005"/>
      </figure>
      <figure>
        <img src="https://www.dailynews.co.th/admin/upload/20191105/news_hfcXjGKKPZ153736_533.jpg?v=20191106031?v=8637"/>
      </figure>
      <p>อ่านข่าวที่เกี่ยวข้อง<br/><a href="https://www.dailynews.co.th/regional/740084">กราบเท้าก็ยอม! แม่เด็กถูกจับกระทงวอนอย่าเอาลูกเข้าคุก.</a>..<br/><br/>ขอบคุณภาพและข้อความจากเพจ <b>บริษัท ที.เอ.ซี. คอนซูเมอร์ จำกัด (มหาชน)และเพจ ธวัชชัย ไทยเขียว</b></p>
    </article>
  </body>
</html>