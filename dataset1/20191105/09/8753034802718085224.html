<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/kultur/i/VbXoW6/presseutvalg-mener-mediene-maa-skjerpe-seg"/>
    <meta property="og:site_name" content="Aftenbladet"/>
    <meta property="article:published_time" content="2019-11-05T09:41:06+00:00"/>
    <meta property="og:title" content="Presseutvalg mener mediene må skjerpe seg"/>
    <meta property="og:description" content="Norske journalister må bli flinkere i sin omgang med kilder for å sikre økt tillit til mediene, mener et utvalg som foreslår endringer i Vær varsom-plakaten."/>
  </head>
  <body>
    <article>
      <h1>Presseutvalg mener mediene må skjerpe seg</h1>
      <h2>Norske journalister må bli flinkere i sin omgang med kilder for å sikre økt tillit til mediene, mener et utvalg som foreslår endringer i Vær varsom-plakaten.</h2>
      <address><time datetime="2019-11-05T09:41:06+00:00">05 Nov 2019, 09:41</time> by <a rel="author">NTB-Nils-Inge Kruhaug</a></address>
      <p>Det er store variasjoner fra journalist til journalist, og fra redaksjon til redaksjon, i omgangen med kilder, konkluderer utvalget.</p>
      <p>– Presseetikken er nærmest blitt individualisert, sa utvalgets leder Sven Egil Omdal da han la fram rapporten tirsdag.</p>
      <p>Sammen med Anki Gerhardsen, Eva Sannum og Simen Sætre foreslår han flere endringer i Vær varsom-plakaten for å gjøre kjørereglene for norske journalister tydeligere.</p>
      <h3>Hjørnestein</h3>
      <p>– Tillit er hjørnesteinen som bærer all verdifull journalistikk, sa Omdal.</p>
      <p>– En gjennomført høy etisk standard styrker den autoriteten mediene trenger for å kunne utføre sin samfunnsrolle. Det gjelder ikke minst når mektige personer eller institusjoner blir kritisert, sa han.</p>
      <p>– I slike tilfeller vil pressens troverdighet veldig ofte bli forsøkt trukket i tvil. Journalistene vil bli tillagt skjulte motiver, arbeidsmetodene vil bli kritisert, sa Omdal.</p>
      <h3>Forsøker å manipulere</h3>
      <p>Maktpersoner stenger seg i økende grad inne bak en mur av kommunikasjonsrådgivere og andre portvoktere, mener Omdal.</p>
      <p>– Viljen til å stille til intervju er blitt klart svekket, mens forsøkene på å manipulere den journalistiske prosessen blir stadig flere og sterkere, konstaterer han.</p>
      <p>Erfarne kilder forlanger også stadig oftere at intervjuene skal foregå skriftlig, og de vil justere og redigere det de siteres på.</p>
      <p>– Journalistene kan da aldri være sikre på hvem som har formulert svarene. Pressen bør samarbeide om å redusere bruken av slike skriftlige intervjuer, sa Omdal.</p>
      <h3>Usedvanlig godt</h3>
      <p>– Dette er kanskje det viktigste presseetiske dokumentet som er levert på mange, mange år, sier generalsekretær Arne Jensen i Norsk Redaktørforening i en kommentar til kildeutvalgets rapport.</p>
      <p>– Den er et usedvanlig godt utgangspunkt for debatt om journalistisk metode, ikke minst i forhold til kildekontakt. Den gir næring for tanker og refleksjoner rundt hvordan vi skal arbeide, sier han til NTB.</p>
      <p>Leder i Norsk Journalistlag, Hege Iren Frantzen, framhever særlig utvalgets forslag om et klarere skille i håndteringen av rutinerte og urutinerte kilder.</p>
      <p>– Men utvalget peker også på at mektige kilder er blitt mektigere, og at de i økende grad prøver å ta kontroll over den journalistiske prosessen. Dette er alvorlig, sier hun til NTB.</p>
      <h3>Mektige kilder</h3>
      <p>Generalsekretær Elin Floberghagen i Norsk Presseforbund er enig.</p>
      <p>– Vær varsom-plakaten skiller i dag ikke mellom rutinerte og urutinerte kilder, og det bør den. Mektige kilder er blitt mektigere, men journalister bør utvise større romslighet overfor uerfarne kilder, mener hun.</p>
      <p>– Mitt inntrykk er at mediene er opptatt av å følge Vær varsom-plakaten, men spørsmålet er om man har gode nok rutiner i den enkelte redaksjon, sier Floberghagen til NTB.</p>
      <h3>Anonyme kilder</h3>
      <p>Kildeutvalget er kritisk til medienes bruk av anonyme kilder, særlig i saker om maktkamper i politiske partier og organisasjoner, og vil ha slutt på at «personkarakteristikker og udokumenterbare påstander» framsettes anonymt.</p>
      <p>Utvalget advarer også mot bruken av sosiale medier som kilde, og foreslår et nytt punkt i Vær varsom-plakaten som oppfordrer til særlig aktsomhet ved bruk av slike.</p>
      <p>Utvalget tar også et oppgjør med norske mediers gjengivelse av sitater og oppfordrer til økt presisjon og slutt på omskrivning, også forskjønnende omskrivning etter påtrykk fra intervjuobjekter som krever sitatsjekk.</p>
    </article>
  </body>
</html>