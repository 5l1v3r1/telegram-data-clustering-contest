<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619967/%DA%AF%D9%84%D8%A7%DB%8C%D9%87%E2%80%8C%D9%87%D8%A7%DB%8C-%D8%B2%D9%86-%D8%AC%D9%88%D8%A7%D9%86-%D8%A7%D8%B2-%D8%B4%D9%88%D9%87%D8%B1-%D8%AF%D9%88%D9%85%D8%B4-%D8%A7%D9%88-%D8%B1%D8%A7-%D8%A8%D9%87-%D8%B1%D8%A7%D8%A8%D8%B7%D9%87-%D8%BA%DB%8C%D8%B1%D9%85%D8%AA%D8%B9%D8%A7%D8%B1%D9%81-%D8%A8%D8%A7-%D9%85%D8%B1%D8%AF-%D8%A8%D8%B3%D8%A7%D8%B2%D9%88%D8%A8%D9%81%D8%B1%D9%88%D8%B4-%D8%B1%D8%B3%D8%A7%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T09:43:00+00:00"/>
    <meta property="og:title" content="گلایه‌های زن جوان از شوهر دومش، او را به رابطه غیرمتعارف با مرد بسازوبفروش رساند"/>
    <meta property="og:description" content="متهمان یک پرونده جنایی که تحت بازجویی‌های تخصصی پلیس قرار داشتند، ناگهان از یک جنایت وحشتناک دیگر نیز پرده برداشتند و در حضور قاضی ویژه قتل عمد مشهد چگونگی وقوع دو قتل هولناک را بازگو کردند."/>
  </head>
  <body>
    <article>
      <h1>گلایه‌های زن جوان از شوهر دومش، او را به رابطه غیرمتعارف با مرد بسازوبفروش رساند</h1>
      <address>
        <time datetime="2019-11-05T09:43:00+00:00">05 Nov 2019, 09:43</time>
      </address>
      <p>
        <i>متهمان یک پرونده جنایی که تحت بازجویی‌های تخصصی پلیس قرار داشتند، ناگهان از یک جنایت وحشتناک دیگر نیز پرده برداشتند و در حضور قاضی ویژه قتل عمد مشهد چگونگی وقوع دو قتل هولناک را بازگو کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>براساس اعترافات متهمان و همچنین محتویات دو پرونده جنایی حاکی است، جوان ۲۹ ساله‌ای که به خاطر ورود به بازار «ساخت و سازهای ساختمانی» به وضعیت مالی خوبی دست یافته بود و به قول خودش «مست پول و ثروت» بود، با همسر جوانش دچار اختلاف خانوادگی شد.</p>
      <figure>
        <img src="https://aftabnews.ir/files/fa/news/1398/8/14/355582_384.jpg"/>
      </figure>
      <p>این جوان که در شهر فیض آباد سکونت داشت به مشهد آمد و در خیابان کشاورز منطقه خین عرب، منزلی را به صورت مجردی اجاره کرد تا وقتی برای انجام امور کاری به مشهد می‌آید، محل مناسبی برای اقامت داشته باشد.</p>
      <p>در همین رفت و آمدها بود که با پری گل آشنا شد. او زن جوانی بود که از همسرش طلاق گرفته و حضانت دو فرزندش را به شوهر سابقش سپرده بود. پری گل مدتی بعد به عقد جوان ۳۵ ساله‌ای به نام «برات» درآمد و به زندگی مشترک با او در خیابان کشاورز ادامه می‌داد تا این که در اثنای رفت و آمد به یک آرایشگاه با مهدی ارتباط برقرار کرد.</p>
      <p>این ارتباط خارج از عرف به جایی رسید که پری گل از بروز مشکلات خانوادگی با همسر دومش سخن گفت و از مهدی خواست تا همسرش را ادب کند!</p>
      <p>نقشه‌های متفاوت بی نتیجه ماند تا این که مهدی دو برادر به نام‌های اکبر و حجت را اجیر کرد که «برات» (شوهر پری گل) را به قتل برسانند.</p>
      <p>شب حادثه (اوایل اردیبهشت ۹۵) پری گل با ریختن چند قرص خواب آور در شربت همسرش، او را بیهوش کرد و دو برادر که به منزل مهدی در خیابان کشاورز رفته بودند آماده حرکت شدند و سه نفری به خانه پری گل رفتند که در همان خیابان سکونت داشت. آن‌ها با همدستی یکدیگر «برات» را با شال خفه کردند و دو برادر جسد او را با خودروی دنای سفید رنگ به فیض آباد بردند.</p>
      <p>این در حالی بود که مهدی و پری گل نیز سوار بر یک دستگاه ۲۰۶ به فیض آباد رسیدند و در باغ گل قرار دیدار گذاشتند. دو برادر به مهدی اطمینان دادند که جسد را دفن کرده اند و بدین ترتیب یک میلیون کارت به کارت شد و پنج میلیون تومان نیز چک به دست دو برادر رسید.</p>
      <p>مدتی بعد هوای باج خواهی به سر دو برادر زد، اما نتیجه‌ای حاصل نشد و مهدی به آن‌ها باج نداد تا این که پری گل و مهدی با یکدیگر ازدواج کردند و این گونه بود که پری گل از شوهر ثروتمندش خواست تا خواهر و شوهرش را از کشور همسایه به ایران دعوت کند! او هم با هزینه ۱۵ میلیونی وارد عمل شد و خواهر و شوهر خواهر پری گل با گذرنامه‌های جعلی به فیض آباد رسیدند.</p>
      <p>جلیل شوهر «ف» (خواهر پری گل) در امور ساختمانی مهدی مشغول به کار شد، اما او معتاد بود به همین دلیل مهدی او را در یک مرکز ترک اعتیاد بستری کرد، اما هنوز مدت زیادی نگذشته بود که شایعه ارتباط نامتعارف «ف» با «امید» (یکی از دوستان مهدی که در امور ساخت و ساز با وی همکاری داشت)، دهان به دهان پیچید. این در حالی بود که «امید» مبالغ هنگفتی از مهدی طلبکار بود و او هر بار با پرداخت مبالغی به عنوان سود پول، پرداخت اصلی آن را به تاخیر می‌انداخت.</p>
      <p>مهدی با این نقشه شوم، جلیل را از مرکز ترک اعتیاد بیرون کشید و ماجرای ارتباط همسرش را فاش کرد. او در حالی جلیل را به قتل «امید» تحریک می‌کرد که مدعی بود «امید» بویی از ماجرای قتل همسر «پری گل» برده است. بالاخره آن‌ها یک نقشه وحشتناک کشیدند و «جلیل» با کشاندن «امید» به زمین‌های کشاورزی به بهانه استعمال مواد مخدر، او را با ضربه چاقو کشت و جسدش را با همکاری مهدی دفن کرد و سپس خودروی مقتول را در حاشیه شهر به آتش کشیدند. اما چند روز بیشتر از این حادثه وحشتناک نگذشته بود که پلیس با گزارش خانواده «امید» به پیگیری ماجرا پرداخت و با ردیابی تلفن همراه «امید» و همچنین بازجویی از «جلیل» (آخرین نفری که با امید دیده شده بود) به راز یک جنایت رسید. این گونه بود که دیگر متهمان نیز دستگیر شدند، اما ارتکاب قتل را به گردن یکدیگر انداختند تا این که این پرونده به اداره جنایی پلیس آگاهی مرکز خراسان رضوی ارسال شد و زیرنظر کارآگاهان مورد رسیدگی قرار گرفت.</p>
      <p>پنج متهم این پرونده در حالی به قتل امید اعتراف کردند که راز قتل «برات» نیز در میان اعترافات شان فاش شد. بنا به دستور قاضی کاظم میرزایی متهمان این پرونده برای بررسی بیشتر در اختیار کارآگاهان دایره قتل عمد پلیس آگاهی خراسان رضوی قرار گرفتند. بازجویی‌های تخصصی از عاملان دو قتل ادامه دارد.</p>
    </article>
  </body>
</html>