<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638250/%D8%A8%D8%B9%D8%AF-%D8%A7%D8%B2-%D8%B3%D8%B1%DB%8C%D8%A7%D9%84-%D8%AA%D9%81%D9%86%DA%AF-%D8%B3%D8%B1%D9%BE%D8%B1-%DA%A9%D8%A7%D8%B1-%D8%AA%D8%A7%D8%B1%DB%8C%D8%AE%DB%8C-%D8%A8%D8%A7%D8%B2%DB%8C-%D9%86%DA%A9%D8%B1%D8%AF%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T09:45:00+00:00"/>
    <meta property="og:title" content="بعد از سریال «تفنگ سرپر» کار تاریخی بازی نکردم"/>
    <meta property="og:description" content="حمید رضا پگاه گفت:برای من که فقط در حوزه بازیگری فعالیت می‌کنم یک سال بیکار ماندن سخت است."/>
  </head>
  <body>
    <article>
      <h1>
        <a href="https://www.bultannews.com/fa/news/638250/%D8%A8%D8%B9%D8%AF-%D8%A7%D8%B2-%D8%B3%D8%B1%DB%8C%D8%A7%D9%84-%D8%AA%D9%81%D9%86%DA%AF-%D8%B3%D8%B1%D9%BE%D8%B1-%DA%A9%D8%A7%D8%B1-%D8%AA%D8%A7%D8%B1%DB%8C%D8%AE%DB%8C-%D8%A8%D8%A7%D8%B2%DB%8C-%D9%86%DA%A9%D8%B1%D8%AF%D9%85">بعد از سریال «تفنگ سرپر» کار تاریخی بازی نکردم</a>
      </h1>
      <h2>حمید رضا پگاه گفت:برای من که فقط در حوزه بازیگری فعالیت می‌کنم یک سال بیکار ماندن سخت است.</h2>
      <address><time datetime="2019-11-05T09:45:00+00:00">05 Nov 2019, 09:45</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، حمید رضا پگاه بازیگر ،پیرامون سریال «<b>گیله وا</b>» گفت: در این <b>سریال</b> به کارگردانی اردلان عاشوری نقش محمود خان یکی از یاران میرزا کوچک خان جنگلی را بازی می کنم.</p>
      <p>وی با بیان اینکه من بعد از سریال «تفنگ سرپر» کار تاریخی بازی نکردم، گفت: این سریال دومین کار تاریخی من به حساب می‌آید و فضای متفاوتی دارد.</p>
      <p>پگاه ادامه داد: در این سال‌ها پیشنهاد کار‌های تاریخی داشتم، اما شرایط فراهم نبود که در پروژه‌ای حضور داشته باشم، سریال «گیله وا» با توجه به امکانات کار قابل قبول و جذابی شده است، امیدوارم مخاطبان از سریال رضایت داشته باشند.</p>
      <p>بازیگر «آوای باران» پیرامون فیلمنامه این سریال توضیح داد: سریال در رابطه با ۱۰۰ سال قبل و حوادث تاریخی سال ۱۲۹۷ در گیلان است که جنبش‌های تاریخی در آن زمان شکل گرفت؛ یک سریال درام است که زندگی عاطفی مردم را نشان می‌دهد و در یک بستر تاریخی زندگی عادی مردم روایت می‌شود.</p>
      <p>پگاه درباره تحقیق برای این شخصیت بیان کرد:از آنجایی که داستان مستند نیست، این شخصیت هم مستند نیست و به صورت کلی دوران میرزا کوچک خان را روایت می‌کند و مرجع من هم برای ایفای این نقش خود فیلم‌نامه بود.</p>
      <p>وی افزود: خوشبختانه نویسنده، تحقیق خوبی برای سریال انجام داده است و هر سوالی که داشتیم به خوبی توضیح می‌دادند و بسیار روی داستان مسلط بودند که این موضوع به من هم به عنوان بازیگر کمک می‌کرد که با آرامش جلوی دوربین حضور داشته باشم.</p>
      <p>پگاه درباره فعالیت اخیر خود و فیلم سینمایی «دیدن این فیلم جرم است»گفت:پیشنهاد‌های بسیاری در این مدت داشتم، اما کار جدید قبول نکردم، برای من که فقط در حوزه بازیگری فعالیت می‌کنم یک سال بیکار ماندن سخت است، اما شرایط بازیگری همیشه همین است. در سینما فیلم سینمایی «دیدن این فیلم جرم است» را آماده اکران دارم، اما هنوز اکران نشده ونمی دانم به چه دلیلی این فیلم توقیف شده است</p>
    </article>
  </body>
</html>