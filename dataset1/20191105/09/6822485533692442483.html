<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814048.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T09:56:00+00:00"/>
    <meta property="og:title" content="دستور رئیس‌جمهور برای اختصاص اتوبوس‌های نو به کلانشهرها"/>
    <meta property="og:description" content="به گزارش فارس، محسن هاشمی رئیس شورای شهر تهران در یکصد و هفتاد و چهارمین جلسه شورای شهر تهران با اشاره به شهادت امام حسن عسگری (ع) اظهار داشت: ایشان مأموریت بزرگی جهت آماده‌سازی جامعه شیعه برای دوران غیبت و امامت حضرت ولیعصر(عج) داشتند و با تقویت شبکه مدنی و محور قرار دادن عقلانیت برای تصمیم‌گیری جامعه شیعه شرایط را فراهم کردند."/>
  </head>
  <body>
    <article>
      <h1>دستور رئیس‌جمهور برای اختصاص اتوبوس‌های نو به کلانشهرها</h1>
      <address>
        <time datetime="2019-11-05T09:56:00+00:00">05 Nov 2019, 09:56</time>
      </address>
      <p>رئیس شورای شهر تهران از دستور رئیس جمهور برای اختصاص اتوبوس‌های نو به کلانشهرها خبر داد.</p>
      <p>به گزارش فارس، محسن هاشمی رئیس شورای شهر تهران در یکصد و هفتاد و چهارمین جلسه شورای شهر تهران با اشاره به شهادت امام حسن عسگری (ع) اظهار داشت: ایشان مأموریت بزرگی جهت آماده‌سازی جامعه شیعه برای دوران غیبت و امامت حضرت ولیعصر(عج) داشتند و با تقویت شبکه مدنی و محور قرار دادن عقلانیت برای تصمیم‌گیری جامعه شیعه شرایط را فراهم کردند.</p>
      <p>وی در ادامه به موضوع آلودگی هوا اشاره کرد و بیان داشت: در صورت عدم تداوم بارندگی شاهد افزایش آلودگی و وارونگی هوا در پایتخت خواهیم بود و این مسأله خطراتی را برای سلامت شهروندان به همراه دارد این در حالی است که معتقدیم تنها راه کار برون‌رفت از این مسأله استفاده از حمل‌ونقل عمومی است.</p>
      <p>هاشمی گفت: امیدواریم با اعزام قطارهای در حال ساخت به بخش مترو و مصوبه‌ای که شورای اقتصاد داشته به زودی 19 هزار اتوبوس به کلانشهرها اضافه شود.</p>
      <p>رئیس شورای شهر تهران عنوان کرد: 5 هزار مورد از این اتوبوس‌ها مربوط به تهران بوده و شهرداری نیز پیگیر این مسأله است. متأسفانه در حال حاضر اتوبوس‌هایی که در ناوگان حمل‌ونقل عمومی وجود دارد فرسوده است و وضعیت نامناسبی دارد و این مسأله سبب شده سفر با اتوبوس در پایتخت از 3 میلیون به 2 میلیون کاهش یابد.</p>
      <p>وی از توقف اتوبوس و پیاده شدن مسافران به دلیل 300 حادثه منجر به توقف اشاره کرد و گفت: دولت حاضر است 80 میلیارد تومان یارانه بنزین را تحمل کند ولی یارانه بلیت اتوبوس و تأمین ناوگان حمل‌ونقل عمومی با رکود جدی مواجه است و حتی یک اتوبوس هم تزریق نشده است.</p>
      <p>رئیس شورای شهر تهران گفت: امیدوارم با دستور مساعد رئیس جمهور و مصوبه شورای اقتصاد از بحران اتوبوسرانی در پایتخت خارج شویم.</p>
      <p>در پایان هاشمی اعلام کرد: به دلیل اینکه قرار است در جلسه مدیریت بحران با حضور وزیر کشور و شهردار شرکت کند جلسه را ترک و آن را به ابراهیم امینی واگذار می‌کند.</p>
    </article>
  </body>
</html>