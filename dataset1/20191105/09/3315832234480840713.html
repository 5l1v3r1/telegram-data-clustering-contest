<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/247839d01e43ab02/video-parlamentul-tinerilor-s-a-intrunit-in-sedinta-plenara.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-05T09:11:17+00:00"/>
    <meta property="og:title" content="VIDEO: Parlamentul Tinerilor s-a întrunit în ședința plenară"/>
    <meta property="og:description" content="Parlamentul Tinerilor s-a întrunit în ședința plenară, în cadrul căreia va avea loc procedura de alegere a președintelui, vicepreședintelui și a biroului permanent, dezbateri în plen și adoptarea proiectelor de lege. Gazda evenimentului este Parlamentul Republicii Moldova."/>
  </head>
  <body>
    <article>
      <h1>VIDEO: Parlamentul Tinerilor s-a întrunit în ședința plenară</h1>
      <address><time datetime="2019-11-05T09:11:17+00:00">05 Nov 2019, 09:11</time> by <a rel="author">Jurnal.md</a></address>
      <p>
        <b>Parlamentul Tinerilor s-a întrunit în ședința plenară, în cadrul căreia va avea loc procedura de alegere a președintelui, vicepreședintelui și a biroului permanent, dezbateri în plen și adoptarea proiectelor de lege.</b>
      </p>
      <p>
        <b>Gazda evenimentului este Parlamentul Republicii Moldova.</b>
      </p>
      <p>Vicepreședintele Parlamentului, Mihail Popșoi, reprezentant al Fracțiunii PAS, Blocul ACUM, a salutat tinerii în instituția supremă a statului democratic Republica Moldova, menționând utilitatea mare a exercițiului de simulare a activității Parlamentului.</p>
      <p>„Este o experiență inedită de a găsi limbă comună între diferite fracțiuni pentru a face legi bune în folosul tuturor cetățenilor”, a menționat vicespeakerul.</p>
      <p>Deputata Marina Tauber, reprezentanta Fracțiunii Partidului Șor, a mulțumit tinerilor pentru invitație și a reiterat că, în pofida diferențelor de programe și doctrine, politicienii trebuie să fie patrioți și să muncească pentru ca țara noastră să devină într-adevăr liberă, democratică și dezvoltată.</p>
      <p>Deputatul Dan Perciun de la Fracțiunea PAS, Blocul ACUM, a menționat că mulți absolvenți ai edițiilor anterioare ale Parlamentului Tinerilor s-au implicat ulterior în procesele politice, iar acest lucru inspiră încredere că vom avea o generație de tineri activi, care își vor da interesul ca în țară lucrurile să se schimbe în bine.</p>
      <p>„În fața funcționarilor publici, a politicienilor stau două obiective: să creăm condiții bune ca oamenii să revină în țară și să încurajăm inițiativele concetățenilor noștri care au acumulat experiență și capital în străinătate”, a declarat Vasile Bolea, îndemnând tinerii să lanseze inițiative sociale în acest sens”, a spus și Vicepreședintele Comisiei juridice, numiri și imunități, Vasile Bolea, din cadrul Fracțiunii PSRM.</p>
      <p>Parlamentul Tinerilor de legislatura a III-a are trei fracțiuni: Fracțiunea Partidului Social-Democrat, cea a Partidului Liberal și Fracțiunea Partidului Creștin-Democrat. Tinerii deputați au activat în cadrul a patru comisii: Educație, Protecție socială, Dezvoltare economică și Protecția mediului.</p>
      <p>Ediția a III-a a Parlamentului Tinerilor este organizată de către Asociaţia ”Invento” cu sprijinul financiar al Ministerului Afacerilor Externe al Germaniei, Fundației ”Hanns Seidel”, în parteneriat cu Parlamentul Republicii Moldova și Facultatea de Drept a Universității de Stat din Moldova. Evenimentul a întrunit 51 de tineri cu vârsta cuprinsă între 16 și 28 de ani din 19 regiuni ale țării, inclusiv din Găgăuzia și Transnistria.</p>
      <figure>
        <iframe src="https://www.youtube.com/embed/hBfqqV7q3xk" width="560" height="315" data-service="Youtube" scrolling="no"/>
      </figure>
    </article>
  </body>
</html>