<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/criminal/tragediya-v-prilukah-sogodni-pohovayut-pidlitka-yakogo-znayshli-mertvim-na-zaliznichniy-koliji-637764.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T09:31:31+00:00"/>
    <meta property="og:title" content="Трагедія в Прилуках: сьогодні поховають підлітка, якого знайшли мертвим на залізничній колії"/>
    <meta property="og:description" content="Правоохоронці стверджують, що 4 листопада в Києві була проведена незалежна експертиза тіла хлопця"/>
  </head>
  <body>
    <article>
      <h1>Трагедія в Прилуках: сьогодні поховають підлітка, якого знайшли мертвим на залізничній колії</h1>
      <address>
        <time datetime="2019-11-05T09:31:31+00:00">05 Nov 2019, 09:31</time>
      </address>
      <h4>Правоохоронці стверджують, що 4 листопада в Києві була проведена незалежна експертиза тіла хлопця</h4>
      <p>У Прилуках Чернігівської області сьогодні поховають 14-річного Дениса Чаленка, знайденого 29 жовтня мертвим на залізничних коліях.</p>
      <p>Про це у спільноті «Підслухано/Прилуки» мережі <a href="https://www.facebook.com/groups/425391727847153/">Facebook</a> повідомив дядько загиблого Анатолій Ільєнко.</p>
      <p>«Сьогодні о 12-й годині відбудеться прощання з нашим рідним Денисом Чаленком, який став жертвою жорстокого вбивства. Давайте всі разом проведемо цю світлу дитину в останню путь з честю», - написав він.</p>
      <p>Як відомо із заяв правоохоронців, 4 листопада в Києві була проведена незалежна експертиза тіла хлопця, яка має встановити причину його смерті.</p>
      <p>Як повідомляли ЗМІ, за попередньою версією поліції, 29 жовтня хлопця збив дизель-потяг «Ніжин – Гребінка». Проте батьки з цим категорично не погодились. Батько школяра сам провів розслідування, яке засвідчило, що його сина вбили, а тіло притягнули на колії. Про те, що підліток лежав там уже мертвий і холодний, розповів і машиніст, який витягував Дениса з-під поїзда. У місті поповзли чутки, що до вбивства хлопця причетні четверо осіб, серед яких - діти працівників судів та правоохоронців. А вбили Дениса за те, що він заступився за дівчину. Відомо, що перед смертю хлопець повідомив батькові, що отримує смс із погрозами розправи від одного хлопця і показав його фотографію.</p>
      <p>Позиція прилуцьких правоохоронців, які відмовлялися об’єктивно розслідувати справу, сколихнула громадськість, і вона <a href="https://glavcom.ua/country/criminal/zhiteli-priluk-drugiy-den-shturmuyut-policiyu-vimagayut-rozsliduvati-zagadkovu-smert-pidlitka-637099.html">влаштувала акцію протесту під стінами місцевого відділу поліції</a>. В результаті його <a href="https://glavcom.ua/news/rezonansna-smert-shkolyara-kerivnika-policiji-priluk-vidstoronili-637124.html">начальника відсторонили від роботи</a> й призначили нового. Батькам і жителям Прилук пообіцяли проведення повторної експертизи. Справу під особистий контроль узяв керівник Нацполіції України Ігор Клименко.</p>
      <p>За інформацію сектору комунікації поліції Чернігівської області, учора, 4 листопада, т.в.о. начальника Прилуцького відділу поліції Сергій Сторожук зустрівся з місцевою громадою та розповів, на якому етапі перебуває розслідування смерті підлітка та що зроблено в рамках розслідування кримінального провадження. Наступну зустріч Сторожук пообіцяв провести у четвер, сподіваючись на той час уже мати результати судово-медичної експертизи.</p>
      <p>Попередня правова кваліфікація, за якою було відкрито провадження - ч.3 ст.276 Кримінального кодексу України (порушення експлуатації залізничного транспорту, що спричинило загибель людей).</p>
      <p>Усі матеріали резонансної справи передані до Головного слідчого управління, де їх вивченням займається група досвідчених слідчих.</p>
      <footer>Джерело: <a href="http://www.ukrinform.ua/">Укрінформ</a></footer>
      <related>
        <a href="https://glavcom.ua/news/rezonansna-smert-shkolyara-kerivnika-policiji-priluk-vidstoronili-637124.html"/>
        <a href="https://glavcom.ua/country/criminal/zhiteli-priluk-drugiy-den-shturmuyut-policiyu-vimagayut-rozsliduvati-zagadkovu-smert-pidlitka-637099.html"/>
        <a href="https://glavcom.ua/country/criminal/sinu-mera-priluk-prokuratura-povidomila-pro-pidozru--560843.html"/>
      </related>
    </article>
  </body>
</html>