<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/05/letarolta-a-babavarohitel-a-lakashitelezest"/>
    <meta property="og:site_name" content="infostart"/>
    <meta property="article:published_time" content="2019-11-05T09:36:08+00:00"/>
    <meta property="og:title" content="Letarolta a babaváróhitel a lakáshitelezést"/>
    <meta property="og:description" content="A már amúgy is telítődő lakáshitelpiacon érződik a leginkább a babaváró hitel kiszorító hatása – olvasható a Portfolio.hu-n. A babaváró kölcsön első három hónapjában 8 százalékkal esett vissza a lakáshitelek új felvétele az egy évvel korábbihoz képest."/>
  </head>
  <body>
    <article>
      <h1>Letarolta a babaváróhitel a lakáshitelezést</h1>
      <address><time datetime="2019-11-05T09:36:08+00:00">05 Nov 2019, 09:36</time> by <a rel="author">Infostart</a></address>
      <h3>A már amúgy is telítődő lakáshitelpiacon érződik a leginkább a babaváró hitel kiszorító hatása – olvasható a Portfolio.hu-n. A babaváró kölcsön első három hónapjában 8 százalékkal esett vissza a lakáshitelek új felvétele az egy évvel korábbihoz képest.</h3>
      <p>Szeptemberben 98 milliárd forintnyi babaváró hitelszerződét kötött a lakosság, jelentősen felülmúlva a lakáshitelek 76 és a személyi kölcsönök 52 milliárd forintos összegét is, míg</p>
      <blockquote>az első három hónapban 277 milliárdnyi szerződést kötöttek</blockquote>
      <p>az előbbi termékre – írja a gazdasági szakportál, megjegyezve, a babaváró hitel mellett július és szeptember között az egyéb hitelek esetében is számottevő bővülés látható. Emögött jórészt a MÁP+ állampapírokra felvett, jórészt privátbanki ügyfelek által igénybe vett lombardhitelek felfutásának hatása áll, ez azonban állampapír-fedezet mellett <a href="https://infostart.hu/gazdasag/2019/10/10/szakerto-szukseg-volt-a-map-szigoritasara-raadasul-az-allam-meltanyosan-lepett">október közepétől nem lehetséges</a>, így várhatóan átmeneti hatásként jelentkezik csak a statisztikában.</p>
      <p>Ami a hitelezés eddigi két nagy motorját, a lakáshiteleket és a személyi kölcsönöket illeti, ezek új szerződéses összege megérzi a babaváró hitel kiszorító hatását. Különösen a lakáshiteleknél érezhető ez, ahol az új szerződések összege szeptemberben 3 százalékkal,</p>
      <blockquote>július eleje és szeptember vége között pedig 8 százalékkal maradt el</blockquote>
      <p>az egy évvel korábbitól. A személyi kölcsönök esetében szeptember 24 százalékos, az említett három hónap 20 százalékos növekedést hozott – <a href="https://www.portfolio.hu/bank/20191105/kegyelemdofes-a-lakashiteleknek-igy-pusztit-a-babavaro-hitel-405965">mutat rá a Portfolio.hu cikkében</a>.</p>
      <h4>A válság előtt sem volt rá példa</h4>
      <p>A szakportál arra is rámutat: hogy még a 2008-as csúcsnál is jóval magasabbra, 300 milliárd forint közelébe kúszott a lakosság hitelfelvétele szeptemberben. A havi nettó hiteltranzakciókban is olyat látni, amilyenre még a válság előtt sem volt példa:</p>
      <blockquote>a hitelfelvételek volumene 183 milliárd forinttal múlta felül a hiteltörlesztésekét szeptemberben.</blockquote>
      <p>A háztartások hitelállománya így szeptember végén 6840 milliárd forintra rúgott, ami 12,8 százalékos éves növekedést jelent. A lakáshitelek állománya 3558 milliárd forint volt ebből, ami évi 9,1 százalékos növekedést mutat. A személyi kölcsönök állománya kezdi megközelíteni a szabad felhasználású jelzáloghitelekét a maga 853 milliárdjával, ami 30,7 százalékkal több az egy évvel korábbinál. Eközben a háztartási betétállomány is tovább hasít: a 9126 milliárd forintos állomány 7,9 százalékkal magasabb az egy évvel korábbinál.</p>
      <p>A lakossági hitelezés egészéhez hasonlóan a vállalati hitelezés is erős hónapokon megy át: az elmúlt egy évben 1138 milliárd forintnyi nettó pozitívumot mutatnak a tranzakciók. A vállalati hitelállomány ennek köszönhetően évi 13,7 százalékkal nőtt, miközben a betétállomány 6,5 százalékkal nőtt.</p>
      <p>
        <i>Nyitókép: Pexels.com</i>
      </p>
    </article>
  </body>
</html>