<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/138450/%D8%A8%D8%A7%D9%86%DA%A9-%D9%85%D9%84%D8%AA-%D8%AF%D9%88-%D8%A7%D9%81%D8%B2%D8%A7%DB%8C%D8%B4-%D8%B3%D8%B1%D9%85%D8%A7%DB%8C%D9%87-%D9%85%D8%AA%D9%81%D8%A7%D9%88%D8%AA-%D8%A7%D8%B2-%D8%B3%D8%A7%DB%8C%D8%B1-%D8%A7%D9%86%D8%AF%D9%88%D8%AE%D8%AA%D9%87-%D9%87%D8%A7-%D9%88-%D8%AA%D8%AC%D8%AF%DB%8C%D8%AF-%D8%A7%D8%B1%D8%B2%DB%8C%D8%A7%D8%A8%DB%8C-%D8%AF%D8%A7%D8%B1%D8%A7%DB%8C%DB%8C-%D8%AF%D8%A7%D8%B1%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-05T09:58:00+00:00"/>
    <meta property="og:title" content="بانک ملت دو افزایش سرمایه متفاوت از سایر اندوخته ها و تجدید ارزیابی دارایی دارد"/>
    <meta property="og:description" content="مدیر مالی بانک ملت گفت: علاوه بر افزایش سرمایه ۱۶۰ درصدی از سایر اندوخته ها ، افزایش سرمایه دوم و از محل تجدید ارزیابی دارایی ها هم مدنظر است که شامل محدودیت بانک مرکزی نمی شود."/>
  </head>
  <body>
    <article>
      <h1>بانک ملت دو افزایش سرمایه متفاوت از سایر اندوخته ها و تجدید ارزیابی دارایی دارد</h1>
      <h2>مدیرمالی بانک به بورس پرس اعلام کرد:</h2>
      <address>
        <time datetime="2019-11-05T09:58:00+00:00">05 Nov 2019, 09:58</time>
      </address>
      <p>
        <i>مدیر مالی بانک ملت گفت: علاوه بر افزایش سرمایه ۱۶۰ درصدی از سایر اندوخته ها ، افزایش سرمایه دوم و از محل تجدید ارزیابی دارایی ها هم مدنظر است که شامل محدودیت بانک مرکزی نمی شود.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، کاظم چاوشی درباره آخرین وضعیت افزایش سرمایه بانک ملت به بورس پرس گفت : این بانک علاوه بر پیگیری افزایش سرمایه 160 درصدی از محل سود انباشته و ناشی از تسعیر ارز در حال طی مراحل قانونی برای تجدید ارزیابی دارایی ها و املاک و افزایش سرمایه دیگری است .</p>
      <p>وی ادامه داد: درحالی مراحل لازم برای اخذ مجوز افزایش سرمایه اول و از 5 به 13 هزار میلیارد تومان پیگیری و در آینده ایی نزدیک سایر اقدامات مانند اخذ مجوز و تعیین زمان مجمع فوق العاده انجام می شود که طبق مصوبه 23 مهر هیات مدیره ، مقرر شده ارزش دارایی های بانک و شامل املاک متعلق به "وبملت" که از سال 91 تجدید ارزیابی نشده اند ، مشخص شود تا افزایش سرمایه دوم و از محل تجدید ارزیابی دارایی ها ، عملی شود.</p>
      <p>این مقام مسئول افزود: بنابراین افزایش سرمایه 160 درصدی بانک ملت از محل سایر اندوخته ها از افزایش سرمایه ناشی از تجدید ارزیابی دارایی ها ، مجزا و متفاوت بوده و در اصل بانک ملت دو افزایش سرمایه را در برنامه دارد. تجدید ارزیابی دارایی ها و مربوط به املاک هم در مرحله عقد قرارداد با کارشناسان رسمی دادگستری است .</p>
      <p>چاوشی در برابر این سئوال که با توجه به اعلام اخیر بانک مرکزی مبنی بر محدودیت افزایش سرمایه بانک ها از محلی به غیر از دارایی های ثابت ، وضعیت تجدید ارزیابی دارایی ها و افزایش سرمایه بانک ملت چگونه خواهد بود به بورس پرس توضیح داد: تجدید ارزیابی دارایی ها و افزایش سرمایه مدنظر بانک ملت ، فقط از محل املاک ثابت و متعلق به بانک بوده که با فرض ابلاغ بانک مرکزی ، هیچ مشکلی نخواهد بود.</p>
      <p>وی ادامه داد: طبق نظر بانک مرکزی ، افزایش سرمایه از دو محل دیگر و مربوط به سرمایه گذاری ها و دارایی قابل فروش و ناشی از مطالبات مجاز نیست . بنابراین باتوجه به اینکه تجدید ارزیابی دارایی های بانک ملت مربوط به مورد اول و املاک قطعی است ، مراحل افزایش سرمایه از تجدید ارزیابی دارایی ها انجام خواهد شد .</p>
      <p>به گفته وی ، درصد افزایش سرمایه دوم بعد از مشخص شدن قطعی دارایی های بانک ملت ، تعیین خواهد شد.</p>
      <p>انتهای پیام</p>
    </article>
  </body>
</html>