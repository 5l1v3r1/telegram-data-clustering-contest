<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/05/smyrt-kryv-i-ubiistva-myj-zaplashva-personala-na-detska-gradina.428589"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T09:21:00+00:00"/>
    <meta property="og:title" content="Смърт, кръв и убийства... Мъж заплашва персонала на детска градина"/>
    <meta property="og:description" content="Кметът на селото допуска, че агресивният се нуждае от лечение | Dnes.bg"/>
  </head>
  <body>
    <article>
      <h1>Смърт, кръв и убийства... Мъж заплашва персонала на детска градина</h1>
      <h2>Кметът на селото допуска, че агресивният се нуждае от лечение</h2>
      <address><time datetime="2019-11-05T09:21:00+00:00">05 Nov 2019, 09:21</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Смъртни заплахи към персонала на детската градина в гоцеделчевското село Лъжница.</p>
      <p>Млад мъж от седмици качва в социалните мрежи видео послания с откровени закани за насилие върху част от служителите на детската градина.Хората са много притеснени, защото, според тях, агресията на младия мъж може да застигне и децата им.</p>
      <p>В клиповете мъжът недвусмислено говори за смърт, кръв и убийства.</p>
      <p>"Заплахите започнаха от 27 октомври. През пет минути има видеоклипчета със заплахи. Не мога да разбера, защо са насочени към мен и децата. Не се познаваме лично, тук работи жената на брата на лицето. Не знам какви са обвиненията към мен и защо заплашва децата", заяви директорка Нефсе Койнар.</p>
      <p>Родителите също са много изплашени от случващото се.</p>
      <p>Те настояват да се вземат някакви мерки срещу мъжа.</p>
      <p>"Подадохме сигнал в РПУ-Гоце Делчев. Имаме комуникация с хората, които се занимават със случая. Те дойдоха, взеха данни от родителите на момчето. Доколкото го познавам Шабан, в миналото е бил тих, не е проявявал агресия. Но при последната среща, когато дойде в кметството, по думите и исканията му, прецених, че може би изключва на моменти и е нужно лечение. Трябва да се види и да му се постави някаква диагноза ", заяви Заамфир Койнаров, кмет на Лъжница пред Нова тв.</p>
      <p>По негови данни младият мъж е в Украйна в момента.</p>
    </article>
  </body>
</html>