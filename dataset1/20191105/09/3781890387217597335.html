<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740122"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T09:34:00+00:00"/>
    <meta property="og:title" content="สีกับมาครงและ &quot;นโยบายการทูตไวน์&quot;"/>
    <meta property="og:description" content="ประธานาธิบดีสี จิ้นผิง ผู้นำจีน และประธานาธิบดีเอมมานูเอล มาครง แวะชิมอาหารและไวน์ของฝรั่งเศส พร้อมทั้งหารือสถานการณ์โลก ที่บูธในงานมหกรรมแสดงสินค้าที่เมืองเซี่ยงไฮ้"/>
  </head>
  <body>
    <article>
      <h1>สีกับมาครงและ "นโยบายการทูตไวน์"</h1>
      <address>
        <time datetime="2019-11-05T09:34:00+00:00">05 Nov 2019, 09:34</time>
      </address>
      <p>
        <b>ประธานาธิบดีสี จิ้นผิง ผู้นำจีน และประธานาธิบดีเอมมานูเอล มาครง แวะชิมอาหารและไวน์ของฝรั่งเศส พร้อมทั้งหารือสถานการณ์โลก ที่บูธในงานมหกรรมแสดงสินค้าที่เมืองเซี่ยงไฮ้</b>
      </p>
      <p>สำนักข่าวต่างประเทศรายงานจากเมืองเซี่ยงไฮ้ ประเทศจีน เมื่อวันที่ 5 พ.ย.ว่าประธานาธิบดีสี จิ้นผิง ผู้นำจีน และประธานาธิบดีเอมมานูเอล มาครง เยี่ยมชมศาลาแสดงสินค้าของฝรั่งเศส ที่งานมหกรรมแสดงสินค้านำเข้านานาชาติจีน ( ซีไอไออี ) ซึ่งปีนี้จัดขึ้นเป็นครั้งที่ 2 ที่เมืองเซี่ยงไฮ้ ทางตะวันออกของจีน เมื่อวันอังคาร โดยผู้นำทั้งสองประเทศร่วมชิมอาหารและไวน์ชั้นดีของฝรั่งเศสซึ่งเจ้าหน้าที่ประจำศาลาจัดเตรียมไว้ พร้อมทั้งสนทนาแลกเปลี่ยนทรรศนะกันในประเด็นความสัมพันธ์ระหว่างจีนกับฝรั่งเศส และสถานการณ์โลก ซึ่งน่าจะมีการพูดคุยเกี่ยวกับการที่สหรัฐยื่นเรื่องอย่างเป็นทางการต่อสหประชาชาติ ( ยูเอ็น ) เพื่อขอลาออกจากการเป็นสมาชิกข้อตกลงปารีส ว่าด้วยการแก้ไขภาวะโลกร้อน ฉบับปี 2558 อย่างเป็นทางการด้วย ที่ผู้นำจีนกล่าวว่า "เป็นเรื่องน่าเสียใจ"<br/> </p>
      <figure>
        <iframe data-src="https://twitter.com/BFMTV/status/1191593594546720768?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191105/news_pElngJXHyo163532_533.jpg?v=20191106022?v=8630"/>
      </figure>
      <p>ขณะเดียวกัน มาครงขอให้สีเพิ่มการเปิดเสรีตลาดให้กับสินค้าเกษตรจากฝรั่งเศส ที่รวมถึงผลิตภัณฑ์ไวน์ซึ่งกำลังเผชิญกับกำแพงภาษีจากสหรัฐ อนึ่ง ผู้นำฝรั่งเศสเดินทางถึงจีนเมื่อวันจันทร์ที่ผ่านมา และมีกำหนดปฏิบัติภารกิจจนถึงวันพุธที่ 6 พ.ย.นี้ ในฐานะอาคันตุกะของผู้นำจีน.<br/><br/><b>เครดิตภาพ : AFP</b><br/> </p>
    </article>
  </body>
</html>