<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/turda-calca-pe-urmele-orasului-cluj-napoca-a-cumparat-20-de-autobuze-electrice-18542382"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-05T09:23:35+00:00"/>
    <meta property="og:title" content="Turda calcă pe urmele oraşului Cluj-Napoca: A cumpărat 20 de autobuze electrice"/>
    <meta property="og:description" content="Turda calcă pe urmele oraşului Cluj-Napoca în ceea ce priveşte transportul în comun nepoluant şi ecologic: va pune în circulaţie până la sfârşitul acestui an 20 de autobuze electrice, cumpărate prin fonduri europene de peste 10 milioane de euro."/>
  </head>
  <body>
    <article>
      <h1>Turda calcă pe urmele oraşului Cluj-Napoca: A cumpărat 20 de autobuze electrice</h1>
      <address><time datetime="2019-11-05T09:23:35+00:00">05 Nov 2019, 09:23</time> by <a rel="author" href="https://www.zf.ro/autor/vasile-magradean" target="_blank">Vasile Magradean</a></address>
      <p>Turda calcă pe urmele oraşului Cluj-Napoca în ceea ce priveşte transportul în comun nepoluant şi ecologic: va pune în circulaţie până la sfârşitul acestui an 20 de autobuze electrice, cumpărate prin fonduri europene de peste 10 milioane de euro.</p>
      <p>Primarul oraşului Turda, Cristian Matei, a declarat, marţi, corespondentului MEDIAFAX, că finanţările europene reprezintă o soluţie pentru rezolvarea problemelor de infrastructură, fiind depuse proiecte pe toate axele posibile.</p>
      <p>„Mobilitatea durabilă este expresia dezvoltării unui sistem de transport solid, ecologic şi eficient, prietenos cu mediul, dar în acelaşi timp, statornic şi tradiţional, asigurând un echilibru între valorificarea modurilor şi infrastructurii de transport tradiţionale cu necesitatea de modernizare şi asigurare a consumului eficient de resurse şi promovarea modurilor de transport nepoluante. A fost esenţial ca municipiul Turda să beneficieze de finanţări externe pentru ca noi să putem rezolva problemele de infrastructură, motiv pentru care am făcut tot posibilul să atragem cât mai multe fonduri europene. Astfel, alături de echipa din Primărie am depus proiecte pe absolut toate axele disponibile. Am reuşit să achiziţiom 20 de autobuze electrice, din care 18 au fost deja livrate, iar restul vor veni şi vor intra în circulaţie până la sfârşitul anului. Turda va trece, astfel, la un sistem de transport modern, la standarde europene”, a spus Matei.</p>
      <p>Cele 20 de autobuze electrice au costat 50,1 milioane de lei (10,6 milioane de euro).</p>
      <p>Edilul din Turda a subliniat că au fost semnate 13 contracte mari de finanţare din fonduri europene pentru proiecte care se află deja în implementare, la care se adaugă 3 proiecte admise la finanţare şi 3 proiecte aflate în faza de evaluare.</p>
      <p>„Valoarea totală a celor 19 proiecte este de 453 de milioane de lei, adică aproape 100 de milioane de euro. Pe lângă achiziţia de autobuze electrice, proiectul Planului de Mobilitate Urbană prevede asfaltarea şi modernizarea străzilor principale pe care circulă mijloacele de transport în comun, cu piste de biciclete, alveole pentru autobuze, construirea de staţii moderne, e-ticketing, monitorizare video, dar şi implementarea sistemului de Bike Sharing”, a precizat Cristian Matei.</p>
      <p>Alte proiecte cu finanţare europeană privesc modernizarea a două obiective turistice Castrul Roman şi Parcul unde se află mormântul lui Mihai Viteazul, dar şi a centrului istoric al municipiului Turda.</p>
      <p>Municipalitatea turdeană a obţinut fonduri europene şi pentru decontaminarea unui depozit de deşeuri periculoase, urmând ca acea zonă de 10 ha să fie transformată într-un parc public de mari dimensiuni. Celelalte proiecte finanţate de UE mai prevăd modernizarea infrastructurii, modernizarea Teatrului Aureliu Manea, modernizarea unei clădiri vechi din centrul oraşului, modernizarea creşelor şi a grădiniţelor.</p>
    </article>
  </body>
</html>