<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425159/foylarei-tis-mhxanes-o-giannhs-iatridhs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T09:15:01+00:00"/>
    <meta property="og:title" content="«Φουλάρει» τις μηχανές ο Γιάννης Ιατρίδης"/>
    <meta property="og:description" content="Με πυρετώδεις ρυθμούς ξεκίνησε η νέα θητεία για τη ΔΕΡΜΑΕ καθώς ο Πρόεδρός της, κ. Γιάννης Ιατρίδης, άρχισε από την πρώτη στιγμή να κλείνει «μέτωπα» με στόχο να υπάρχει μία εντελώς διαφορετική εικόνα στην αρχή της νέας σεζόν, τον ερχόμενο Απρίλιο, για όλα τα υποκαταστήματα που διαχειρίζεται η Εταιρεία και τα οποία αποτελούν τη «βιτρίνα» της Ρόδου."/>
  </head>
  <body>
    <article>
      <h1>«Φουλάρει» τις μηχανές ο Γιάννης Ιατρίδης</h1>
      <h2>Κλείνει νωρίς τα "μέτωπα" που υπάρχουν</h2>
      <address>
        <time datetime="2019-11-05T09:15:01+00:00">05 Nov 2019, 09:15</time>
      </address>
      <p>
        <b>Με πυρετώδεις ρυθμούς ξεκίνησε η νέα θητεία για τη ΔΕΡΜΑΕ καθώς ο Πρόεδρός της, κ. Γιάννης Ιατρίδης, άρχισε από την πρώτη στιγμή να κλείνει «μέτωπα» με στόχο να υπάρχει μία εντελώς διαφορετική εικόνα στην αρχή της νέας σεζόν, τον ερχόμενο Απρίλιο, για όλα τα υποκαταστήματα που διαχειρίζεται η Εταιρεία και τα οποία αποτελούν τη «βιτρίνα» της Ρόδου.</b>
      </p>
      <p>Χθες, ο κ. Ιατρίδης, σε δηλώσεις του, μίλησε για τις ενέργειες στις οποίες έχει προβεί μέχρι σήμερα, μην παραλείποντας ωστόσο να είναι καυστικός για την εικόνα που αντίκρισαν σε κάποιες περιπτώσεις. Αναλυτικά:</p>
      <p><b>Για την Κοιλάδα</b><br/>Μετά την απόφαση που έλαβε το δημοτικό συμβούλιο Ρόδου στην τελευταία συνεδρίασή του, σύμφωνα με την οποία η συνολική διαχείριση της Κοιλάδας των Πεταλούδων περνάει στη ΔΕΡΜΑΕ, ο κ. Ιατρίδης ξεκίνησε λέγοντας ότι έγινε…το αυτονόητο αφού έτσι όπως λειτουργούσε μέχρι σήμερα η Κοιλάδα, με τρεις φορείς να μπλέκονται στη διαδικασία, δεν έφερνε θετικά αποτελέσματα.</p>
      <figure>
        <img src="https://www.rodiaki.gr/medias/2019/11/04/5e42225e77bb2b85cc728dc9a16387d3.jpg"/>
      </figure>
      <p>Σημειώνεται ότι ο ίδιος έχει πραγματοποιήσει αρκετές επισκέψεις εκεί μέχρι τώρα και έχει αποτυπώσει την όλη κατάσταση. Το θέμα, λοιπόν, είναι τι γίνεται από εδώ και πέρα. Στο πλαίσιο αυτό, τις προηγούμενες ημέρες, πραγματοποιήθηκε μια ευρεία σύσκεψη και χθες βρέθηκε μαζί με τους μηχανικούς του Δήμου στις Πεταλούδες για αυτοψία σε όλους τους χώρους αφού καταγράφουν τα πάντα ενώ ήδη έχουν μαζέψει όλα τα μηχανήματα.</p>
      <p>Το επόμενο διάστημα, μάλιστα, αναμένεται να ξεκινήσει στην Κοιλάδα μία εργολαβία ύψους 300 χιλιάδων ευρώ η οποία θα αναλάβει ένα πολύ μεγάλο έργο που αφορά στον καθαρισμό, την περίφραξη, τη λειτουργία, τον καθαρισμό των δεξαμενών, τα δίκτυα ύδρευσης, ακόμα και την πυρασφάλεια και τη δημιουργία εξόδων κινδύνου. Επίσης, σήμερα έχει προγραμματιστεί σύσκεψη με τους υπευθύνους που είχαν κάνει τη μελέτη γι’ αυτά τα θέματα.</p>
      <figure>
        <img src="https://www.rodiaki.gr/medias/2019/11/04/96a6a637c93627b3be45694ca2f4d3c0.jpg"/>
      </figure>
      <p>Παράλληλα, θα διευθετηθούν και μία σειρά από άλλα θέματα όπως το παρκινγκ, το οποίο θα έχει προσωπικό, η δημιουργία και άλλων χώρων στάθμευσης αλλά ακόμα να γίνει και μία κυκλοφοριακή μελέτη ώστε να αποσυμφορηθεί η Κοιλάδα.</p>
      <p>Το βάρος, όμως, πέφτει στην πυρασφάλεια και τη λειτουργία της και δήλωσε ο κ. Ιατρίδης: «Εκτιμώ ότι θα έχουμε μία πολύ καλή περίοδο αυτό το διάστημα για να φτιάξουμε πάρα πολλά πράγματα και ότι την ερχόμενη σεζόν, δηλαδή τον Απρίλιο, η Κοιλάδα των Πεταλούδων θα είναι πολύ διαφορετική απ’ ότι ήταν μέχρι σήμερα».</p>
      <figure>
        <img src="https://www.rodiaki.gr/medias/2019/11/04/e58c7a61b1a52c1cf028466266e6b443.jpg"/>
      </figure>
      <p>Όπως είπε, στόχος είναι να έχει μία πολύ καλή λειτουργία και ν’ αναβαθμιστεί συνολικά και ως προς την εικόνα που παρουσιάζει από το Μουσείο, τα κτίρια, τις πεταλούδες, τη φύλαξη, την καθαρότητα, το κυκλοφοριακό, όλα τα θέματα έχουν μπει στο τραπέζι και πολύ σύντομα θα ληφθούν οι αποφάσεις ώστε να προχωρήσουν.</p>
      <p><b>Για την Καλλιθέα</b><br/>Στη συνέχεια, όπως έκανε γνωστό ο κ. Ιατρίδης, πρώην Δήμαρχος της περιοχής, αυτή τη στιγμή έχει μπει συνεργείο δώδεκα ατόμων και καθαρίζει το δασύλλιο της Καλλιθέας-μάλιστα ευχαρίστησε και τη δασική υπηρεσία που ανταποκρίθηκε άμεσα στην πρόκληση.</p>
      <figure>
        <img src="https://www.rodiaki.gr/medias/2019/11/04/aaa83257060569d13d21613d615d32d2.jpg"/>
      </figure>
      <p>Η "Όαση" μετά τον καθαρισμό</p>
      <p>Στο σημείο αυτό, μάλιστα, δεν παρέλειψε να καυτηριάσει και τη συμπεριφορά των πολιτών λέγοντας: «Εκτιμώ ότι πρέπει να υπάρξει πολιτισμός και στην καθαριότητα, πρώτιστα από εμάς τους ίδιους γιατί αυτή η κατάσταση που επικρατούσε μέσα με…το σκουπιδαριό πιστεύω ότι δεν τιμά κανέναν μας».</p>
      <figure>
        <img src="https://www.rodiaki.gr/medias/2019/11/04/f4ba1de4af1cfe655048c73f01451cd6.jpg"/>
      </figure>
      <p>Η "Όαση" πριν τον καθαρισμό</p>
      <p>Βέβαια, το βάρος εκεί το ρίχνει στη δημιουργία του θεάτρου στις «Πηγές Καλλιθέας», που είναι και το προσωπικό του στοίχημα. Πρόκειται για ένα θέατρο στα πρότυπα αυτού της Επιδαύρου για το οποίο υπάρχει ήδη η αρχιτεκτονική μελέτη, το κόστος υπολογίζεται στα 750 χιλιάδες ευρώ, η χωρητικότητά του είναι για 700 άτομα μαζί με υποδομές που πρέπει να γίνουν και ο ίδιος έκανε λόγο για ένα έργο το οποίο πολύ σύντομα θα μπορέσουν να το δημοπρατήσουν με στόχο να είναι έτοιμο μέσα στα επόμενα δύο χρόνια.</p>
      <p><b>Τα άλλα υποκαταστήματα</b><br/>Όσο αφορά στα υπόλοιπα καταστήματα που διαχειρίζεται η Εταιρεία, καταρχήν έκαναν ένα πολύ μεγάλο καθαρισμό και στο κτίριο της Όασης και ο κ. Ιατρίδης περιέγραψε την κατάσταση που αντίκρισαν ως άθλια. Μπήκαν μέσα τα συνεργεία και καθάρισε όλος ο χώρος και έτσι τώρα υπάρχει μία τελείως διαφορετική εικόνα.</p>
      <p>Κάτι άλλο που τους προβληματίζει πολύ είναι οι κατασκηνώσεις στον Προφήτη Ηλία που μπορεί να υπάρχουν τα κτίρια ωστόσο έχουν εγκαταλειφθεί τα πάντα. Εκεί υπάρχει όμως θέμα με το ιδιοκτησιακό, τόνισε ο Πρόεδρος της ΔΕΡΜΑΕ. Ήδη έχουν κάνει την έρευνα στο κτηματολόγιο και στο επόμενο δ.σ. θα φέρουν μία πρόταση ώστε να μπορέσει να ολοκληρωθεί η διαδικασία αυτή για να προχωρήσουν στο επόμενο βήμα.</p>
      <figure>
        <img src="https://www.rodiaki.gr/medias/2019/11/04/c71c9c426d28ee32367848644a2a6801.jpg"/>
      </figure>
      <p>Τα σχέδια για το Ροδίνι...</p>
      <p>«Χωρίς ιδιοκτησία δεν μπορούμε να κάνουμε τίποτα», ξεκαθάρισε ο κ. Ιατρίδης, ούτε να νομιμοποιήσουν τα κτίρια. Οι μηχανικοί της επιχείρησης έχουν προχωρήσει ήδη στη νομιμοποίηση των κτισμάτων στην Καλλιθέα, τις Πεταλούδες (σ.σ. αναψυκτήρια κτλ.) και μέσα σε ένα μήνα συγκέντρωσαν αρκετά «αφού το άλφα και το ωμέγα για να κάνεις ένα βήμα είναι να έχεις ιδιοκτησία και καταλληλότητα», όπως είπε χαρακτηριστικά.</p>
      <p>Ασχολούνται βέβαια και με τις καντίνες στο Έλλη, που αυτή τη στιγμή λειτουργούν μόνο δύο. Μετά από αυτοψία που πραγματοποίησε και εκεί, ο ίδιος περιέγραψε την κατάσταση ως τραγική. Μάλιστα, είπε ότι γι’ αυτό έχει δύο επιλογές ο Δήμος: Ή τις ξηλώνει και τις μαζεύει ή τις αναβαθμίζει με αρχιτεκτονικό σχέδιο και με μία συνολική παρέμβαση ώστε να έχουν την εικόνα που πρέπει.</p>
      <p>
        <b>«Η Ρόδος δεν μπορεί να δείχνει στη βιτρίνα της αυτή…την κατάντια. Αυτή είναι η βιτρίνα του νησιού της Ρόδου, είναι ακριβώς εκεί που πηγαίνει ο κόσμος όταν έρχεται στη Ρόδο», τόνισε ο κ. Ιατρίδης.</b>
      </p>
      <p>Κλείνοντας, δεν παρέλειψε να πει ότι εκτιμά ότι έχει γίνει πολλή δουλειά στο διάστημα αυτό από τότε που ανέλαβαν και πιστεύει ότι το αμέσως επόμενο χρονικό διάστημα θα έχουν αποτελέσματα ορατά στον κόσμο ενώ μέχρι τον Απρίλιο που ξεκινάει η σεζόν θα έχουμε πολύ θετικά αποτελέσματα. Όπως είπε, οι υπάλληλοι της ΔΕΡΜΑΕ δουλεύουν με τον καλύτερο τρόπο, οι μηχανικοί έχουν σηκώσει ένα πολύ μεγάλο φορτίο, τρέχουν από το πρωί μέχρι το βράδυ, αλλά είναι δουλειά που πρέπει να γίνει ώστε να προλάβουμε και να είμαστε καλύτεροι την επόμενη σεζόν.</p>
    </article>
  </body>
</html>