<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/yak-pidvishhiti-rentabelnist-molochnogo-virobnicztva-v-ukra%d1%97ni/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-05T09:21:00+00:00"/>
    <meta property="og:title" content="Як підвищити рентабельність молочного виробництва в Україні?"/>
    <meta property="og:description" content="Подружжя Зіновських – Ростислав та Наталя заснували в селі Шабо Білгород-Дністровського району Одеської області «Європейську сироварню». Це по-суті, молоч"/>
  </head>
  <body>
    <article>
      <h1>Як підвищити рентабельність молочного виробництва в Україні?</h1>
      <address>
        <time datetime="2019-11-05T09:21:00+00:00">05 Nov 2019, 09:21</time>
      </address>
      <figure>
        <img src="https://infoindustria.com.ua/wp-content/uploads/2019/11/IMG_09131.jpg"/>
      </figure>
      <p>
        <b>Подружжя Зіновських – Ростислав та Наталя заснували в селі Шабо Білгород-Дністровського району Одеської області  «Європейську сироварню». Це по-суті, молочно-переробний комплекс, до якого входить ферма, де утримується 1100 голів ВРХ, із них 600 дійних корів, рослинницький цех, в якому на площі 3200 га виробляются корми, а також сучасний доїльний цех.</b>
      </p>
      <p>Тварини утримуються за технологією open-lot. Подружжя молочарів запозичило її під час поїздки до штату Айдахо(США). За цією технологією корови круглий рік перебувають на свіжому повітрі, на корову відводиться 60 кв м в загорожі і 6 кв м під навісом, корови заходять в приміщення тільки для доїння. Для такої технології треба, щоб кількість опадів становила не більше 400 мм, пояснюють господарі. Щодня ферма виробляє 15 тонн молока екстра-класу.</p>
      <p>Оскільки молочарство в Україні малорентабельне, Зіновські вирішили організувати власну переробку. Частина молока переробляється на тверді сири за європейськими технологіями. В цеху встановлене голландське обладнання, використовуються голландські інгредієнти, технологію виробництва також вивчали в Голландії. Основний сорт — Гауда, виготовляють його одразу після доїння із неохолодженого, цільного молока жирністю 4,1%, з вмістом білку – 3,45 -3,5%, тому жирність сиру становить 55%. Загалом виробляється 12 сортів сиру Гауда різних строків витримки, а також італійський сир Рікота із сиворотки, кіпріотський сир, норвежський сир Брюност із сиворотки та вершків шляхом випарювання впродовж двох діб, він має карамельний смак, шоколадний колір. Продукція реалізується за індивідуальними замовленнями через Інтернет та розсилається Новою поштою.</p>
      <p>«Ми знайшли лише маленький ключик підвищення рентабельності, переробляючи поки що невелику кількість молока. Безперечно, держава має якось підтримати галузь, наприклад, для молочних продуктів треба знизити ставку ПДВ, бо за таких умов продукція стає неконкурентоспроможною, особливо сьогодні, коли при зміцнілій гривні, відбувається збільшення імпорту, який витісняє нашу продукцію», — говорить Ростислав.</p>
      <p>
        <b>Інфоіндустрія</b>
      </p>
    </article>
  </body>
</html>