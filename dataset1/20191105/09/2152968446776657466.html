<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/05/posreshtnaha-ispanskiia-kral-s-protesti-v-barselona.428584"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T09:05:00+00:00"/>
    <meta property="og:title" content="Посрещнаха испанския крал с протести в Барселона"/>
    <meta property="og:description" content="Недоволните удряха тенджери, гориха портрети на Фелипе | Dnes.bg"/>
  </head>
  <body>
    <article>
      <h1>Посрещнаха испанския крал с протести в Барселона</h1>
      <h2>Недоволните удряха тенджери, гориха портрети на Фелипе</h2>
      <address><time datetime="2019-11-05T09:05:00+00:00">05 Nov 2019, 09:05</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Няколко хиляди демонстранти протестираха днес срещу посещението на испанското кралско семейство в Барселона, столицата на автономния регион Каталуния, разтърсван от седмици от сепаратистки протести, предаде БНР като цитира "Ройтерс".</p>
      <related>
        <a href="https://www.dnes.bg/eu/2019/10/27/hiliadi-podkrepiashti-edinstvoto-na-ispaniia-po-ulicite-na-barselona.427562"/>
      </related>
      <p>Крал Фелипе, съпругата му Летисия и двете им дъщери присъстваха днес на церемония в Барселона за връчването на наградите за млади дарования на фондацията "Принцесата на Жирона". Целият район около мястото на церемонията беше със засилено полицейско присъствие, а подстъпите към него бяха отцепени.</p>
      <p>Протестиращите удряха тенджери и скандираха "Каталуния няма крал!".</p>
      <p>Някои гориха портрети на краля.</p>
      <p>Част от демонстрантите крещяха обидни възгласи срещу присъстващите на церемонията, докато търсеха начин да заобиколят полицейските заграждения, съобщи репортер на "Ройтерс".</p>
      <p>Долорс Агилера, 70-годишна жена, заяви, че присъствието на краля в Барселона е провокация.</p>
      <p>"В затворите има политически затворници. Не можем да приемем това", каза тя. Агилера имаше предвид осъдените на 14 октомври деветима сепаратистки лидери за ролята им при неуспешния опит за независимост на Каталуния през 2017 г.</p>
      <p>Присъдите предизвикаха вълна от протести в автономната област, при която демонстрантите често влизаха в сблъсъци с полицията, блокираха пътища и подпалваха кофи за боклук и превозни средства.</p>
      <p>"Станахме републиканци, защото Мадрид ни третира като колония", каза съпругът на Агилера, 68-годишният пенсионер Антони Гонсалес. Независимостта е единственият път пред областта, добави той.</p>
      <p>Пламналата с нова сила каталунска криза също така усложни още повече фрагментирания политически пейзаж в Испания в момент, в който тя се готви за четвъртите за последните четири години избори и от месеци е без нормално функциониращо правителство, отбелязва Ройтерс.</p>
    </article>
  </body>
</html>