<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/columns/verbyckiy/sportivna-ternopilshchina-proignoruvala-smert-legendarnogo-gandbolnogo-trenera-grabovenka-637746.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T09:06:46+00:00"/>
    <meta property="og:title" content="Спортивна Тернопільщина проігнорувала смерть легендарного гандбольного тренера Грабовенка"/>
    <meta property="og:description" content="Скупа інформація про смерть Василя Наумовича була тільки на вузівському сайті. Її не підхопив взагалі ніхто"/>
  </head>
  <body>
    <article>
      <h1>Спортивна Тернопільщина проігнорувала смерть легендарного гандбольного тренера Грабовенка</h1>
      <address><time datetime="2019-11-05T09:06:46+00:00">05 Nov 2019, 09:06</time> by <a rel="author">Іван Вербицький</a></address>
      <h4>Скупа інформація про смерть Василя Наумовича була тільки на вузівському сайті. Її не підхопив взагалі ніхто</h4>
      <p>Днями дізнався, що в Тернополі помер гандбольний тренер Василь Грабовенко. Йому було 82. Не пережив другого інсульту. Життя...</p>
      <p>Нижче перефоткав своє інтерв'ю з Василем Наумовичем, датоване 27 березня 2002-го. З нього видно, що з іменем Грабовенка історія тернопільського гандболу переплетена з кінця 50-х років минулого сторіччя і майже до останніх днів, бо головним тренером суперлігової команди «Економ-Енерго» він залишався до 2017 року.</p>
      <slideshow>
        <figure>
          <img src="https://glavcom.ua/img/gallery/6377/46/667626_big.jpg"/>
          <figcaption>Спортивна Тернопільщина проігнорувала смерть легендарного гандбольного тренера Грабовенка</figcaption>
        </figure>
        <figure>
          <img src="https://glavcom.ua/img/gallery/6377/46/667627_big.jpg"/>
          <figcaption>Спортивна Тернопільщина проігнорувала смерть легендарного гандбольного тренера Грабовенка</figcaption>
        </figure>
        <figure>
          <img src="https://glavcom.ua/img/gallery/6377/46/667628_big.jpg"/>
          <figcaption>Спортивна Тернопільщина проігнорувала смерть легендарного гандбольного тренера Грабовенка</figcaption>
        </figure>
        <figure>
          <img src="https://glavcom.ua/img/gallery/6377/46/667629_big.jpg"/>
          <figcaption>Спортивна Тернопільщина проігнорувала смерть легендарного гандбольного тренера Грабовенка</figcaption>
        </figure>
      </slideshow>
      <p>Але ось парадокс. Помер Василь Наумович, або Дідо Василь, як його називали в кулуарах кафедри спорту ТНЕУ (колишнього ТАНГу) 19 серпня. І скупа інформація про цю подію була тільки на вузівському сайті. Її не підхопив взагалі ніхто. То за умови, що мова не лише про знаного тренера й спортовця, а й про багаторічного завідувача кафедри спорту в провідному Тернопільському виші, який, між іншим, закінчив третій президент України Ющенко.</p>
      <p>Це ще одна ілюстрація до того, в якій ямі знаходиться у нашій державі спорт. Ми звикли бачити вершки, але ігноруємо те, на чому гучні перемоги тримаються. Вчора шукав це інтерв'ю і звернув увагу, як еволюціонувала рубрика «Спорт» у «Новій Тернопільській газеті». З лютого 2001-го, коли там з'явився і до осені того ж року.</p>
      <p>Коли туди прийшов, увесь місцевий спорт обмежувався звітами про матчі футбольної «Ниви». Звітами, але не інтерв'ю з героями. Нащо? Для цього треба підійняти з крісла грубу дупу. Легше красти. Тому решта спортивного наповнення - Клички, біатлон (не тернопільський, хоча його там завжди було вдосталь), формула-1, Шевченко-Ребров та інша попса. А, ще Ліга чемпіонів, переповідки про матчі тижневої давнини.</p>
      <p>Що у Тернополі була одна з найсильніших жіночих волейбольних команд і загиналася одна з найсильніших чоловічих волейбольних шкіл? Байдуже. Що при ТАНГу створили чоловічу баскетбольну та жіночу гандбольну команди? Ну і що?!</p>
      <p>Ось я і вирішив з осені 2001-го, коли мої позиції в ґазеті зміцніли, поступово відходити від попси і популяризувати своє. Рубався страшенно, але попри постійне <a href="https://www.facebook.com/hashtag/%D0%BD%D1%96%D0%BA%D0%BE%D0%BC%D1%83%D1%82%D0%BE%D0%BD%D0%B5%D1%82%D1%80%D0%B5%D0%B1%D0%B0?source=feed_text&amp;epa=HASHTAG">#НікомуТоНеТреба</a> щотижня новини про виступи професійних команд з усіх видів спорту в мене були. З коментарями тренерів і технічними даними. Хоч їх тоді не було в інтернетах і довелося списувати з живих протоколів, дочікуючись повернення команд.</p>
      <p>Давав тоді матеріали про картинг, авіамодельний і водо-моторний спорт. Звісно, познайомився з паном Починком і перші новини про талановиту біатлоністку Оленку Підгрушну давав уже тоді, на початку нового тисячоліття.</p>
      <p>Подальші події показали, що то було потрібно лише мені. Бо щойно в серпні 2003-го перебрався до Києва, як та сама жирна дупа швидко повернула рубрику «на круги своя», до дикої попси, а з часом спорту там ставало все менше й менше.</p>
      <p>Можу сміливо сказати, що завдяки мені всі згадувані команди вилізли з тіні (про них регулярно писав ще й у львівський тижневик «Спортпанорама»). І після мене вони в ту тінь повернулися.</p>
      <p>Тобто, інформація в місцевій пресі з'являється, але не системно. Герої знову не персоніфіковані. Хоча той же БК «Тернопіль» на чолі з тренером Дмитром Забірченком зараз справді крутий. Та й волейбольна «Галичанка» на чолі з колишнім ліберо «Надзбруччя» Віктором Туркулою позицій особливо не втрачає. Добре, є люди, такі як мій брат, які підуть у своє задоволення пофотографувати і час від часу дають обширні фоторепортажі з матчів цих колективів. Але стабільного висвітлення бракує. Його нема. Зрештою, немає в країні загалом. Не лише в Тернополі.</p>
      <p>І не сказав би, що в тому винні тільки <a href="https://www.facebook.com/hashtag/%D1%80%D0%B5%D0%BF%D0%BE%D1%80%D1%82%D0%B5%D1%80%D0%B8%D0%B1%D0%B5%D0%B7%D0%BA%D0%BE%D1%80%D0%B4%D0%BE%D0%BD%D1%96%D0%B2?source=feed_text&amp;epa=HASHTAG">#репортериБезКордонів</a>. Винні й самі спортовці, які не звикли бути публічними і до кожного написаного про них слова ставляться вельми ревниво. Аж настільки, що іноді дико бикують, не погоджуючись із будь-якою дрібничкою.</p>
      <p>Мені в цьому контексті згадалася історія, коли написав інтерв'ю з призерками юніорського чемпіонату Європи з дзюдо Марією Семенюк і Тетяною Чик. Спортсменки родом з Івано-Франківщини, а Тернопіль представляли, бо їх влаштували на навчання в ТАНГ. Під час розмови Марія і Тетяна сказали, що, мовляв, приїхали зараз і не мають за що пообідати, бо в кишені фактично ні копійки.</p>
      <p>Звісно, я це виніс у заголовок. Після чого мав цікаву розмову з заслуженим чоловіком, нинішнім завідувачем кафедри спорту ТНЕУ Романом Циквасом. Він мені пообіцяв зламати хребет у темному провулку. Ось скажіть, захоче людина писати про дзюдо, коли з нею так спілкуються? Звісно, я писав, пишу й досі. Але ж не всі такі затяті.</p>
      <p>Мушу сказати, що в спілкуванні з Грабовенком у мене якраз проблем і не було. Він людина старого гарту, але з часом мене приймав аж настільки, що кликав і до себе додому, і на 50 грамів з мойвою «на кафедрі», наливайці неподалік від академії. Впродовж двох років ми спілкувалися дуже тісно.</p>
      <p>Звісткою про смерть Василя Наумовича обірвалася ще одна нитка, яка поєднує з рідним містом. Впродовж цих 16-ти років ми майже не спілкувалися, але ту школу я запам'ятав. Школу, яка ввела мене у світ гандболу і познайомила з багатьма легендарними людьми на кшталт олімпійських чемпіонів Сергія Кушнірюка і Галини Захарової.</p>
      <p>Прикро тільки, що зараз про смерть Василя Грабовенка, людини далеко не останньої в тернопільському спорті, згадую лише я, сидячи в Києві. А офіційний Тернопіль ця звістка якось оминула...</p>
      <footer>Джерело: <a href="https://facebook.com/yarko.shon">блог Івана Вербицького</a></footer>
      <footer>Думки авторів рубрики «Думки вголос» не завжди збігаються з позицією редакції «Главкома»</footer>
      <related>
        <a href="https://glavcom.ua/sport/news/svitolina-zarobila-rekordni-v-karjeri-prizovi--637607.html"/>
        <a href="https://glavcom.ua/sport/news/u-kolishnoji-pershoji-raketki-svitu-marreya-narodilasya-tretya-ditina-637487.html"/>
        <a href="https://glavcom.ua/sport/news/reyting-wta-zrostannya-svitlinoji-ta-rekord-yastremskoji-637455.html"/>
      </related>
    </article>
  </body>
</html>