<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544764.html/%D8%B1%D9%88%DB%8C%DA%A9%D8%B1%D8%AF-%D9%88%D8%B2%DB%8C%D8%B1-%D8%B3%D8%A7%D8%A8%D9%82-%D8%B5%D9%85%D8%AA-%D8%AF%D8%B1-%D8%AA%D9%88%D9%82%D9%81-%D8%B7%D8%B1%D8%AD-%D8%A8%D8%A7%D8%B1%DA%A9%D8%AF%DA%AF%D8%B0%D8%A7%D8%B1%DB%8C-%DA%A9%D8%A7%D9%84%D8%A7-%D8%A7%D8%B4%D8%AA%D8%A8%D8%A7%D9%87-%D8%A8%D9%88%D8%AF--%D8%AA%DA%A9%DB%8C%D9%87-%D8%A8%D8%B1-%D9%85%D8%A7%D9%84%DB%8C%D8%A7%D8%AA-%D8%A8%D8%A7-%D9%86%D8%B1%D8%AE-%D8%AA%D8%B5%D8%A7%D8%B9%D8%AF%DB%8C-%D8%B8%D9%84%D9%85%DB%8C-%D8%A2%D8%B4%DA%A9%D8%A7%D8%B1-%D8%A8%D8%B1-%D8%AA%D9%88%D9%84%DB%8C%D8%AF%DA%A9%D9%86%D9%86%D8%AF%DA%AF%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T09:07:00+00:00"/>
    <meta property="og:title" content="رویکرد وزیر سابق صمت در توقف طرح بارکدگذاری کالا اشتباه بود/ تکیه بر مالیات با نرخ تصاعدی ظلمی آشکار بر تولیدکنندگان"/>
    <meta property="og:description" content="کارشناس مسائل اقتصادی گفت: وزیر صمت سابق باعث شد که طرح بارکد گذاری و مرکز شماره گذاری کالا تعطیل شود و به مالیات بر ارزش افزوده بها داده نشود و عملا متکی به مالیات های با نرخ های تصاعدی که ظالمانه  بر تولید کننده تحمیل شده بود، باشد در واقع ضربه به رونق تولید ملی بود و این همه مصائب به عملکرد غلط دولت بر می گردد."/>
  </head>
  <body>
    <article>
      <h1>رویکرد وزیر سابق صمت در توقف طرح بارکدگذاری کالا اشتباه بود/ تکیه بر مالیات با نرخ تصاعدی ظلمی آشکار بر تولیدکنندگان</h1>
      <h2>یک کارشناس مسائل اقتصادی مطرح کرد:</h2>
      <address>
        <time datetime="2019-11-05T09:07:00+00:00">05 Nov 2019, 09:07</time>
      </address>
      <p>کارشناس مسائل اقتصادی گفت: وزیر صمت سابق باعث شد که طرح بارکد گذاری و مرکز شماره گذاری کالا تعطیل شود و به مالیات بر ارزش افزوده بها داده نشود و عملا متکی به مالیات های با نرخ های تصاعدی که ظالمانه بر تولید کننده تحمیل شده بود، باشد در واقع ضربه به رونق تولید ملی بود و این همه مصائب به عملکرد غلط دولت بر می گردد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://armanekerman.ir/">راه آرمان</a>؛ قانون مالیات بر ارزش افزوده سه سال پیش در کمیسیون اقتصاد مجلس کلید خورد، در این مدت بیشترین انتقادها به این قانون از سمت نیروی‌های محرکه چرخه اقتصادی کشور بود.</p>
      <p>در واقع تولیدکننده بابت خرید مواد اولیه محصولش، جداگانه مالیات برارزش افزوده پرداخت می‌کرد و این مدل اجرای قانون تاکنون فقط یک نتیجه مثبت در بر داشته است یعنی با توجه به اینکه درآمدی که عاید دولت می‌شود دولت بدون توجه به آسیب شناسی اجرای قانون هم نرخ آن را بالا بردند و هم سالانه آن را در قانون بودجه سنواتی تمدید کردند.</p>
      <p>140 هزار ملیارد تومان میزان درآمد کل مالیاتی کشور برآورد شده که نیمی از آن مربوط به درآمدهای حاصل از مالیات بر ارزش افزوده است یعنی حدود 70 هزار میلیارد تومان؛ با این همه تفاسیر اصلاح قانون مالیات بر ارزش افزوده حدود سه سال قبل در کمیسیون اقتصادی مجلس کلید خورد و طی هفته های گذشته نتیجه اش به صحن مجلس آمد و مواد آن بررسی شد.</p>
      <p>در رسیدگی به لایحه مالیات بر ارزش افزوده برخی از نمایندگان معتقد بودند که این لایحه می تواند به افزایش شفافیت مالیاتی کمک نماید و برخی دیگر اینکه قانون گذشته ممیز محور بود ولی مالیات کنونی سامانه محور است و یک مویدی باید تمام اطلاعات خود را اهم از هزینه و درآمد در سامانه ثبت نماید.</p>
      <p>پس از اصلاحیه نمایندگان به معافیت های لایحه جدید ارزش افزوده این لایحه دوباره این هفته به صحن مجلس می آید.</p>
      <p>
        <b>عمده ترین مزیت مالیات بر ارزش افزوده شفاف سازی توسعه عدالت مالیاتی است</b>
      </p>
      <p>عبدالمجید شیخی اقتصاددان در این رابطه به خبرنگار ما گفت: مالیات بر ارزش افزوده در واقع یک شیوه دریافت مالیات غیر مستقیم است که به معیار عدالت مالیاتی نزدیک است و در واقع دو اصل در اقتصاد اسلامی داریم که مبنای مالیات است.</p>
      <p>وی با اشاره به اینکه مالیات در اقتصاد اسلامی باید بر اساس دو معیار دریافت شود، گفت: توانایی پرداخت و انتفاع از امکانات و خدمات است یعنی کسی که از خدمات عمومی و دولتی استفاده می کند باید مالیات آن را پرداخت کند.</p>
      <p>کارشناس مسائل اقتصادی افزود: معیار توانایی پرداخت براساس احکام مالیاتی اسلام حد نصاب تعریف شده است و هر کس توانایی آن بیشتر باشد مازاد بر معونت آن نیز بیشتر است.</p>
      <p>شیخی ادامه داد: مالیات بر ارزش افزوده یک روش عادلانه ای در دریافت مالیات برای خدمات دولت است اما اینکه چرا این چنین واکنش های منفی از سوی تولیدکننده را به دنبال دارد نقص در پیاده کردن آن است.</p>
      <p>وی بیان کرد: ابتدا در دریافت مالیات به سراغ تولیدکننده رفتیم در صورتی که عملا این فرایند از دریافت قیمت تمام شده و درج شده روی کالا باید از مصرف کننده دریافت شود و در مرحله بعد به تولید کننده منتقل شود.</p>
      <p>کارشناس اقتصادی عنوان کرد: برخی از کالاها چون نرخ گذاری آن تحت ضوابط تعزیراتی است این خطر وجود دارد که مالیات بر ارزش افزوده به تولید کننده منتقل شود.</p>
      <p>شیخی با بیان اینکه گاهی اوقات باید در روش اجرا تجدید نظر شود، خاطرنشان کرد: بهترین راه حل و ابزار لازم و کافی برای پیاده کردن مالیات بر ارزش افزوده این است که روی تمام کالاها هم قیمت تمام شده درب کارخانه و هم قیمت عمده فروشی و خرده فروشی با حواشی سود معینی بین 3 الی 7 درصد برای عوامل واسطه درج کنیم و این قیمت نهایی از مصرف کننده دریافت شود و اینکه تولیدکننده نمی تواند ادعا کند که عملا مالیات ارزش افزوده را پرداخت کرده است.</p>
      <p>وی همچنین به طرح بارکدگذاری کالا با تنظیم بانک اطلاعاتی کامل اشاره کرد و اذعان داشت: اگر روی تمامی کالاها و حتی خدماتی که استاندارد آن تعریف شده و منشا واردات آن مشخص است بارکدگذاری شود در تعیین قیمت تمام شده دچار سردرگمی و غبن نخواهیم شد.</p>
      <p>کارشناس اقتصادی تصریح کرد: در واقع نامشخص بودن اینکه مواد اولیه آن کالا از کجا آمده تا به تولیدکننده رسیده است از عوامل ابهام در قیمت تمام شده و کیفیت کالا است که کیفیت روی قیمت تمام شده اثر دارد و این ابزار لازم پیاده کردن مالیات بر ارزش افزوده است.</p>
      <p>شیخی گفت: اگر در این شش سال گذشته به اعمال خطای این دولت توجه کنیم، نعمت زاده وزیر صمت سابق باعث شد که طرح بارکدگذاری و مرکز شماره گذاری کالا تعطیل شود و به مالیات بر ارزش افزوده بها داده نشود و عملا متکی به مالیات های با نرخ های تصاعدی که ظالمانه بر تولید کننده تحمیل شده بود، باشد و در واقع ضربه به رونق تولید ملی بود و این همه مصائب به عملکرد غلط دولت بر می گردد.</p>
      <p>انتهای پیام/</p>
    </article>
  </body>
</html>