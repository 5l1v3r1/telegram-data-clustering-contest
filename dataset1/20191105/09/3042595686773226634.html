<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/visste-hun-brot-reglene---na-blir-hun-frikjent/71784443"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T09:41:49+00:00"/>
    <meta property="og:title" content="Visste hun brøt reglene - nå blir hun frikjent"/>
    <meta property="og:description" content="Hjelpepleier Siv Renee Eriksen (52) er en av de uskyldig dømte i Nav-skandalen. Ingenting kan rette opp det hun og de andre ofrene er utsatt for, sier hun."/>
  </head>
  <body>
    <article>
      <h1>Visste hun brøt reglene - nå blir hun frikjent</h1>
      <h2>Hjelpepleier Siv Renee Eriksen (52) er en av de uskyldig dømte i Nav-skandalen. Ingenting kan rette opp det hun og de andre ofrene er utsatt for, sier hun.</h2>
      <address><time datetime="2019-11-05T09:41:49+00:00">05 Nov 2019, 09:41</time> by <a rel="author">Jørgen Gilbrant</a></address>
      <p>- Nå håper jeg bare at alle får den oppreisningen de trenger. At alle får en unnskyldning. Men det er ikke noe som kan rette opp det jeg og andre er utsatt for. De følelsene du sitter med. Det stresset det var å sitte inne, sier Siv Renee Eriksen.</p>
      <p>Eriksen er i vandrehallen på Stortinget. Om få strakser skal arbeids- og sosialminister Anniken Hauglie (H) haste inn forbi pressekorpset for å redegjøre for den største rettsskandalen i nyere norsk tid.</p>
      <p>
        <b>Nærmere 50 mennesker er uskyldig dømt for trygdesvindel. Siv Renee Eriksen er en av dem.</b>
      </p>
      <p>Inne i stortingssalen kom unnskyldningen fra Hauglie.</p>
      <p>- På vegne av regjeringen vil jeg be de menneskene det gjelder og deres familier om unnskyldning for det de har blitt utsatt for. Staten skal gjøre opp for seg, sa Hauglie.</p>
      <p>- Feilen har pågått over mange år. Både i forvaltningen og rettssystemet uten at dette er avdekket. Feilen har fått store og alvorlige konsekvenser for mange mennesker, sa Hauglie.</p>
      <h3>Visste hun brøt reglene</h3>
      <p>Hjelpepleier Eriksen gikk på arbeidsavklaringspenger (AAP) fra 2012 til 2015. AAP er en ytelse der man skal avklares om man kan arbeide videre eller om man skal ha en varig uføretrygd.</p>
      <p>
        <b>Mens Eriksen gikk på AAP fikk hun kjæreste i utlandet. Hun var fullt klar over regelverket - som nå har vist seg å være feil - om at man ikke kunne reise til utlandet.</b>
      </p>
      <p>- Jeg visste at jeg brøt reglene, men jeg hadde fått meg kjæreste i utlandet. Jeg fulgte hjertet og ikke hjernen, sier Siv Renee Eriksen.</p>
      <p>Tidlig i 2015 tok hun selv kontakt med Nav og ga beskjed om regelbruddet og at hun ikke kunne ha AAP videre.</p>
      <h3>Skylder 511.000</h3>
      <p>I 2017 ble hun dømt til fem måneders fengsel. To måneder sonet hun i fengsel, en måned med fotlenke. Resten ble gjort betinget.</p>
      <p>- Jeg har et krav på 511.000 kroner. Jeg har ikke fått noen tilbakebetalingsplan, for det har jeg ikke inntekt til, sier Eriksen.</p>
      <p>
        <b>Kravet blir nå etter alle solemerker frafalt. Eriksen kan vente seg erstatning etter å ha sonet som uskyldig. Hun kan få etterbetalt ytelser hun skulle hatt krav på.</b>
      </p>
      <p>Forrige mandag kom nyheten om at hun var uskyldig dømt. Hun klarte ikke å ta det inn over seg.</p>
      <p>- Det er en lettelse. Jeg skjønte det ikke med en gang, men så kom venner av meg og sa at jeg kanskje blir kvitt gjelda som henger over meg.</p>
      <p>- Vennene mine sa at jeg kan begynne å leve igjen, sier Eriksen.</p>
      <h3>Ingen oppfølging</h3>
      <p>Eriksen har gått på AAP i to omganger. Først i tre år da hun befant seg i utlandet i lengre perioder. Hun går også på AAP nå, noe hun har gjort i snart et år.</p>
      <p>Ikke én gang i løpet av disse fire årene på AAP har Nav kalt henne inn til et møte eller gitt henne noe opplegg, ifølge Eriksen selv.</p>
      <p>
        <b>- Jeg har aldri fått noen oppfølging. Aldri et møte. Det er helt horribelt. Skal de få folk ut i arbeid eller avklart som ufør, må Nav følge opp.</b>
      </p>
      <p>Eriksen referer også til samtalen hun hadde med Nav da hun ble innvilget AAP sist.</p>
      <p>- Jeg ble forespeilet at jeg skulle gå på AAP i et år og at jeg så kanskje skulle «gå for ufør». Men jeg har ikke hørt noe, sier Siv Renee Eriksen.</p>
    </article>
  </body>
</html>