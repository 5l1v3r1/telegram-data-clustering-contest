<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/politics/tsiaras-aystiropoiisi-poinon-enarmonisi-poinikou-kodika-me-to-koino-peri-dikaiou-aisthima/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T09:34:44+00:00"/>
    <meta property="og:title" content="Τσιάρας : Αυστηροποίηση ποινών – Εναρμόνιση Ποινικού Κώδικα με το κοινό περί δικαίου αίσθημα"/>
    <meta property="og:description" content="«Σήμερα ερχόμαστε να τροποποιήσουμε αμφιλεγόμενες διατάξεις των Κωδίκων, οι οποίες προκάλεσαν, το προηγούμενο διάστημα, έντονες αντιδράσεις, τόσο στον νομικό κόσμο όσο και στο ευρύτερο σύνολο», ανέφερε ο υπουργός Δικαιοσύνης, Κωνσταντίνος Τσιάρας ανοίγοντας τη συζήτηση του νομοσχεδίου «Τροποποιήσεις του Ποινικού Κώδικα, Κώδικα Ποινικής Δικονομίας και συναφείς διατάξεις», στην αρμόδια κοινοβουλευτική επιτροπή"/>
  </head>
  <body>
    <article>
      <h1>Τσιάρας : Αυστηροποίηση ποινών – Εναρμόνιση Ποινικού Κώδικα με το κοινό περί δικαίου αίσθημα</h1>
      <h2>«Σήμερα ερχόμαστε να τροποποιήσουμε αμφιλεγόμενες διατάξεις των Κωδίκων, οι οποίες προκάλεσαν, το προηγούμενο διάστημα, έντονες αντιδράσεις, τόσο στον νομικό κόσμο όσο και στο ευρύτερο σύνολο», ανέφερε ο υπουργός Δικαιοσύνης, Κωνσταντίνος Τσιάρας ανοίγοντας τη συζήτηση του νομοσχεδίου «Τροποποιήσεις του Ποινικού Κώδικα, Κώδικα Ποινικής Δικονομίας και συναφείς διατάξεις», στην αρμόδια κοινοβουλευτική επιτροπή</h2>
      <address><time datetime="2019-11-05T09:34:44+00:00">05 Nov 2019, 09:34</time> by <a rel="author">ΤοΒΗΜΑ Team</a></address>
      <p>«Σήμερα ερχόμαστε να τροποποιήσουμε αμφιλεγόμενες διατάξεις των Κωδίκων, οι οποίες προκάλεσαν, το προηγούμενο διάστημα, έντονες αντιδράσεις, τόσο στον νομικό κόσμο όσο και στο ευρύτερο σύνολο», ανέφερε ο υπουργός Δικαιοσύνης, <a href="https://www.tovima.gr/tag/kostas-tsiaras/">Κωνσταντίνος Τσιάρας</a> ανοίγοντας τη συζήτηση του νομοσχεδίου «Τροποποιήσεις του <a href="https://www.tovima.gr/tag/poinikos-kodikas/">Ποινικού Κώδικα</a>, Κώδικα Ποινικής Δικονομίας και συναφείς διατάξεις», στην αρμόδια κοινοβουλευτική επιτροπή.</p>
      <p>Η επεξεργασία του νομοσχεδίου ξεκίνησε σήμερα στην Επιτροπή Δημόσιας Διοίκησης, Δημόσιας Τάξης και Δικαιοσύνης με τις τοποθετήσεις των εισηγητών, θα συνεχιστεί αύριο με την ακρόαση φορέων και τη συζήτηση των άρθρων και στην Ολομέλεια αναμένεται να εισαχθεί την προσεχή εβδομάδα.</p>
      <p>
        <a href="https://www.in.gr/2019/11/05/world/peirateia-se-tanker-sto-kokkino-agonia-gia-ton-20xrono-ellina-pou-vriskontai-oi-omiroi/">Διαβάστε ακόμη : Πειρατεία σε τάνκερ - Στο «κόκκινο» η αγωνία για τον 20χρονο Έλληνα – Πού βρίσκονται οι όμηροι</a>
      </p>
      <h3>Πού θα υπάρξει αυστηροποίηση ποινών</h3>
      <p>«Θέλουμε αυτές οι αλλαγές να ανταποκρίνονται και στις προτεραιότητες που έχει θέσει η νέα κυβέρνηση της ΝΔ για την αυστηροποίηση του πλαισίου ποινών και την εναρμόνιση του νέου Ποινικού Κώδικα με το κοινό περί δικαίου αίσθημα των πολιτών», σημείωσε ο υπουργός Δικαιοσύνης και τόνισε ότι η νομοπαρασκευαστική επιτροπή που επεξεργάστηκε τον νέο Ποινικό Κώδικα είναι κατά βάση η ίδια, η οποία είχε κληθεί να τροποποιήσει τις αστοχίες στην προηγούμενη φάση.</p>
      <p>«Είναι, λοιπόν, οι αλλαγές προϊόν σοβαρού επιστημονικού διαλόγου, στο πλαίσιο της νομοπαρασκευαστικής επιτροπής. Για την τροποποίηση του Ποινικού Κώδικα ελήφθησαν, δε, υπόψη όλες οι απόψεις της ακαδημαϊκής και επιστημονικής κοινότητας, η αρθρογραφία επιφανών νομικών προσωπικοτήτων και οι τοποθετήσεις και εισηγήσεις των Δικαστικών Ενώσεων και των Δικηγορικών Συλλόγων», είπε ο κ. Τσιάρας, επισημαίνοντας ότι η ψήφιση των Κωδίκων παραμονές των εκλογών «ακρωτηρίασε, ως πρακτική, τον πραγματικό διάλογο και την ανταλλαγή επιχειρημάτων, με αποτέλεσμα να διαπιστώνεται σήμερα η ανάγκη αλλαγών».</p>
      <p>«Εμείς θέλουμε να φέρουμε ένα εξισορροπημένο νομοσχέδιο που να αποκαθιστά τον ρόλο του Ποινικού Κώδικα ως πραγματικού εργαλείου απονομής της δικαιοσύνης», υποστήριξε ο υπουργός και επανέλαβε ότι προσβλέπει σε έναν παραγωγικό πολιτικό διάλογο, από όλες τις πτέρυγες της Βουλής.</p>
      <p>«Είναι η γενική βασική θέση που υιοθετεί η κυβέρνηση για ζητήματα που αφορούν στον χώρο της δικαιοσύνης», υπογράμμισε και πρόσθεσε: «Προσβλέπουμε, λοιπόν, στη συνεργασία προκειμένου, στο τέλος της διαδικασίας αυτής, να έχουμε έναν νέο Ποινικό Κώδικα, ο οποίος θα ανταποκρίνεται στη σύγχρονη πραγματικότητα αλλά και στις απαιτήσεις του κοινωνικού συνόλου.</p>
      <p>Γι’ αυτό και σας λέω, εκ των προτέρων, ότι πρόθεσή μου είναι να υιοθετήσω παρατηρήσεις, οι οποίες δεν έτυχε μέχρι σήμερα να ληφθούν υπόψη στη συνολική εικόνα του νομοσχεδίου και να μπορέσουμε, με αυτόν τον τρόπο, να συνδιαμορφώσουμε έναν Ποινικό Κώδικα που θα ανταποκρίνεται και στο κοινό περί δικαίου αίσθημα των πολιτών και θα αντιμετωπίζει τα πραγματικά προβλήματα».</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/04/finance/ypoik-veltioseis-tou-plaisiou-prostasias-tis-kyrias-katoikias/">ΥΠΟΙΚ: Βελτιώσεις του πλαισίου προστασίας της κύριας κατοικίας</a>
      </p>
    </article>
  </body>
</html>