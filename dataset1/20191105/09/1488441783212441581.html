<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/05/xiaomi-mi-cc9-pro-678310/"/>
    <meta property="og:site_name" content="AndroidWorld"/>
    <meta property="article:published_time" content="2019-11-05T09:44:17+00:00"/>
    <meta property="og:title" content="Xiaomi Mi CC9 Pro ufficiale: le 5 fotocamere per la vetta di DxOMark sono solo l’inizio (foto e video)"/>
    <meta property="og:description" content="Xiaomi Mi CC9 Pro, che in Europa debutterà giusto domani col nome di Mi Note 10, è appena stato presentato..."/>
  </head>
  <body>
    <article>
      <h1>Xiaomi Mi CC9 Pro ufficiale: le 5 fotocamere per la vetta di DxOMark sono solo l’inizio (foto e video)</h1>
      <address><time datetime="2019-11-05T09:44:17+00:00">05 Nov 2019, 09:44</time> by <a rel="author" href="https://www.androidworld.it/author/nik0/" target="_blank">Nicola Ligas</a></address>
      <p><b>Xiaomi Mi CC9 Pro</b>, che in Europa debutterà giusto domani col nome di <a href="https://www.androidworld.it/2019/11/04/xiaomi-mi-note-10-6-novembre-677059/">Mi Note 10</a>, è appena stato presentato in Cina, e sebbene non si tratti propriamente di un top di gamma, possiamo comunque definirlo tale sotto moltissimi punti di vista, a cominciare dal comparto fotografico che vanta ben <b>5 fotocamere posteriori</b>.</p>
      <h3>Xiaomi Mi CC9 Pro : Caratteristiche Tecniche</h3>
      <ul>
        <li><b>Schermo</b>: 6,47” full HD+ (1.080 x 2.340 pixel) AMOLED</li>
        <li><b>CPU</b>: Qualcomm Snapdragon 730G (octa-core: 2,2 GHz Dual + 1,8 GHz Hexa) con GPU Adreno 618</li>
        <li><b>RAM</b>: 6 / 8 GB  LPPDDR4x</li>
        <li><b>Memoria interna</b>: 128 / 256 GB UFS 2.1</li>
        <li><b>Fotocamera posteriore</b>: <b>Principale</b>: 108 megapixel Samsung HMX da 1/1,33” , 0,8 μm pixel size, f/1.69, equivalente 25 mm, OIS, Dual LED flash <b>Teleobiettivo 2x</b>: 12,19 megapixel Samsung SAK2L3, f/2.0, 1/2,6”, equivalente 50 mm <b>Teleobiettivo (circa) 3,5x</b>: 5 megapixel 1/3,6”, f/2.0, equivalente 94 mm, OIS <b>Grandangolo</b>: 20,11 megapixel, FOV 117°, 1/2,8”, f/2.2, equivalente 16 mm <b>Macro</b>: 2 megapixel, f/2.4 per scatti da 2 a 10 cm</li>
        <li><b>Fotocamera frontale</b>: 32 megapixel</li>
        <li><b>Connettività</b>: dual SIM (nano + nano), dual 4G LTE, Wi-Fi 802.11 ac (2,4/5 GHz), Bluetooth 5, GPS + GLONASS, NFC, USB Type-C, jack audio, infrarossi</li>
        <li><b>Dimensioni</b>: 157,8 × 74,2 × 9,67 mm</li>
        <li><b>Peso</b>: 208 grammi</li>
        <li><b>Batteria</b>: 5.260 mAh con 30W fast charging</li>
        <li><b>OS</b>: Android 9 Pie con MIUI 11</li>
      </ul>
      <p>5 fotocamere posteriori, delle quali la principale è il nuovo sensore a <b>108 megapixel</b> sviluppato in collaborazione con Samsung, che scatta a <b>27 megapixel</b> combinando 4 pixel in uno. Abbiamo poi ben due teleobiettivi, per un <b>zoom ottico di 2x e 5x, oltre ad un 10x ibrido e 50x digitale</b>. Ci sfugge però in che senso il 5x sarebbe ottico, dato che si parla di un 94 mm contro i 25 mm del sensore principale. Il 5x lo otteniamo al più in rapporto al grandangolo da 16 mm, ma è una forzatura. Lo stesso DxOMark parla infatti di uno zoom da circa 3,5x.</p>
      <p>A proposito di <a href="https://www.dxomark.com/xiaomi-mi-cc9-pro-premium-edition-camera-review/">DxOMark</a>, la sua recensione di Mi CC9 Pro è stellare, tanto che ora il nuovo smartphone di Xiaomi condivide la vetta a 121 punti, appaiato a Mate 30 Pro. Per essere precisi, lo smartphone di Huawei è di 2 sotto-punti superiore in ambito foto, ma Xiaomi recupera nei <b>video</b>, con il punteggio più alto mai ottenuto su DxO in questa categoria. Ovviamente attendiamo una prova pratica personale per esserne sicuri, ma le premesse sono ottime e questo smartphone rappresenta per Xiaomi una rivalsa importante su molti rivali.</p>
      <p>Dicevamo poi che Mi CC9 Pro è di fatto un top di gamma in molti aspetti, non solo quello fotografico. Abbiamo infatti un ampio display <b>AMOLED</b>, fino ad <b>8 GB di RAM</b> e fino a <b>256 GB di storage</b>, “solo” UFS 2.1. Non ci sembra il caso di storcere il naso, ma è comunque un dettaglio da puntualizzare <b>l’assenza di UFS 3.0</b>. Abbiamo poi un <b>lettore di impronte digitali sotto al display</b> ed una generosissima batteria da <b>5.260 mAh</b>, per un’autonomia che non dovrebbe affatto deludere; in più la ricarica rapida consente di fare il pieno in poco più di un’ora. E poi, a spingere il tutto, non troviamo uno Snapdragon serie 800 ma il <a href="https://www.mobileworld.it/2019/04/10/snapdragon-730g-primo-chip-gaming-qualcomm-gpu-overclockata-213413/">730G</a>, che è comunque un octa-core dedicato al <b>gaming</b>, e che quindi non dovrebbe lesinare in quanto a prestazioni.</p>
      <p>Aggiungete al tutto un bel design, per quanto non certo originale e con <b>notch a goccia</b>, alcuni eleganti colori e soprattutto un ghiottissimo prezzo di lancio (in Cina), e capirete come mai domani gli occhi saranno tutti puntati sulla Spagna per il lancio europeo dell’equivalente di questo interessantissimo Mi CC9 Pro.</p>
      <h3>Uscita e Prezzo</h3>
      <p>Xiaomi Mi CC9 Pro sarà disponibile dall’11 novembre in Cina nei colori Midnight Black, Aurora Green e Snow Aurora. I prezzi delle varie versioni sono i seguenti.</p>
      <ul>
        <li>2.799 yuan (<b>circa 360 euro</b>) per 6/128 GB</li>
        <li>3.099 yuan (<b>circa 400 euro</b>) per 8/128 GB</li>
        <li>3.499 yuan (<b>circa 450 euro</b>) per 8/256 GB “Premium Edition”.</li>
      </ul>
      <p>Vale la pena sottolineare che la versione testata da DxOMark è proprio la Premium, che vanta non solo il maggiore quantitativo di memoria, ma soprattutto è l’unica dotata di <b>8 lenti</b> sul sensore principale (le altre versioni ne hanno 7), per il top della qualità fotografica.</p>
      <figure>
        <iframe src="https://www.youtube.com/embed/VvmDDMb7r7k" width="640" height="360" data-service="Youtube" scrolling="no"/>
      </figure>
      <p>Via: <a href="https://www.fonearena.com/blog/297191/xiaomi-mi-cc9-pro-price-specifications.html">Fonearena</a></p>
      <p>Fonte: <a href="https://www.mi.com/a/h/12346.html">Xiaomi</a></p>
    </article>
  </body>
</html>