<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/barth-racing-se-vraci-na-rallye-dakar-nasadi-tumu-na-ctyrkolce/1817318?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T09:47:00+00:00"/>
    <meta property="og:title" content="Barth Racing se vrací na Rallye Dakar, nasadí Tůmu na čtyřkolce"/>
    <meta property="og:description" content="Pardubice - Závodní tým Barth Racing se po roční přestávce opět představí na Rallye Dakar. Na start legendární soutěže se v jeho barvách tentokrát postaví jen jeden muž, Zdeněk Tůma se zapojí do závodu čtyřkolek."/>
  </head>
  <body>
    <article>
      <h1>Barth Racing se vrací na Rallye Dakar, nasadí Tůmu na čtyřkolce</h1>
      <address><time datetime="2019-11-05T09:47:00+00:00">05 Nov 2019, 09:47</time> by <a rel="author" href="http://www.ctk.cz/" target="_blank">ČTK</a></address>
      <p>Pardubice - Závodní tým Barth Racing se po roční přestávce opět představí na Rallye Dakar. Na start legendární soutěže se v jeho barvách tentokrát postaví jen jeden muž, Zdeněk Tůma se zapojí do závodu čtyřkolek.</p>
      <p>"Naše šance jsou vysoké. Zdeněk při obou startech Dakar dokončil, neustále se zlepšoval. Už má zkušenosti a v dunách je navíc velmi silný. Věřím, že se může dostat i k první pětce," uvedl šéf stáje Michal Burkoň v tiskové zprávě.</p>
      <p>Dosavadním Tůmovým maximem je 12. místo v roce 2017, o rok později byl patnáctý. "Trasa má být dlouhá šest tisíc kilometrů, s přejezdy až devět tisíc kilometrů. Start bude na březích Rudého moře, pak nás čekají hory, kamenité cesty a šotoliny. Předpokládám, že to bude něco podobného jako v Maroku. Ta druhá polovina, až se dostaneme k Rijádu, povede prakticky stále v písku. To by mi mělo sedět," uvedl Tůma.</p>
      <p>Nadcházející ročník Dakaru se uskuteční poprvé v Saúdské Arábii, kam se rallye přesunula z Jižní Ameriky. Start je na programu 5. ledna.</p>
    </article>
  </body>
</html>