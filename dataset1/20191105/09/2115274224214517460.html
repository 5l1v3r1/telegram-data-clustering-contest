<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/meteo_maltempo_settimana-6488308/news/2019-11-05/"/>
    <meta property="og:site_name" content="Agi"/>
    <meta property="article:published_time" content="2019-11-05T09:55:00+00:00"/>
    <meta property="og:title" content="Maltempo per un'altra settimana su tutta l'Italia"/>
    <meta property="og:description" content="Domani il fronte perturbato insisterà ancora al Nordest e in Lombardia, di nuovo sulle regioni tirreniche fino a influenzare anche il Sud"/>
  </head>
  <body>
    <article>
      <h1>Maltempo per un'altra settimana su tutta l'Italia</h1>
      <h2>Domani il fronte perturbato insisterà ancora al Nordest e in Lombardia, di nuovo sulle regioni tirreniche fino a influenzare anche il Sud</h2>
      <address><time datetime="2019-11-05T09:55:00+00:00">05 Nov 2019, 09:55</time> by <a rel="author">AGI - Agenzia Giornalistica Italia</a></address>
      <p>Il mese di<b> novembre</b> sta mostrando la dura faccia dell'<b>autunno</b>. Già dal 1 novembre il maltempo ha cominciato ad interessare molte regioni, ora piogge, temporali e purtroppo nubifragi non molleranno la presa almeno per <b>altri sette giorni</b>.  Già da oggi, 5 novembre, il tempo sarà <a href="https://www.ilmeteo.it/">di nuovo in peggioramento</a> a causa dell'arrivo di una prima <b>perturbazione</b> che dispenserà rovesci e temporali al Nord e sulle regioni tirreniche dalla Toscana alla Campania, interessando anche la Sardegna.</p>
      <p>Il 6 novembre il fronte perturbato insisterà ancora al<b> Nordest</b> e in<b> Lombardia</b>, di nuovo sulle regioni tirreniche fino a influenzare anche il Sud. La neve inizierà a cadere sulle Alpi lombarde sopra i 1600 metri. Ma non è finita qui. Il 7, mentre il maltempo intenso colpirà duramente <b>Sicilia</b>, <b>Calabria</b> e <b>Puglia</b>, un'altra perturbazione è pronta a bagnare il Nordovest.</p>
      <p>Venerdì 8 sarà una giornata da lupi, con piogge abbondanti o molto abbondanti su tutto il Nord, sulla Toscana, sul Lazio, sulla Campania, in Umbria, in Sardegna. Il fronte instabile sarà alimentato da aria decisamente più fredda per cui la neve scenderà copiosa sulle Alpi sopra i 1000 metri, sugli Appennini settentrionali oltre i 1.500 metri. Il Un'altra fase di maltempo è attesa nel prossimo weekend. </p>
    </article>
  </body>
</html>