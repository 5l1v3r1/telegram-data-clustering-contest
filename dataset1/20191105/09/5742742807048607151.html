<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/photoshop-je-konecne-dostupny-i-na-ipadech-co-umi-39346"/>
    <meta property="og:site_name" content="mobilenet.cz"/>
    <meta property="article:published_time" content="2019-11-05T09:20:00+00:00"/>
    <meta property="og:title" content="Photoshop je konečně dostupný i na iPadech. Co umí?"/>
    <meta property="og:description" content="Aplikace podporuje Apple Pencil Majitelé programu Photoshop CC mají přístup k aplikaci v rámci licence Noví uživatelé mohou využít 30denního zkušebního období"/>
  </head>
  <body>
    <article>
      <h1>Photoshop je konečně dostupný i na iPadech. Co umí?</h1>
      <address><time datetime="2019-11-05T09:20:00+00:00">05 Nov 2019, 09:20</time> by <a rel="author" href="https://mobilenet.cz/uzivatele/ioannis" target="_blank">Ioannis Papadopoulos</a></address>
      <p>
        <b>   •  Aplikace podporuje Apple Pencil <br/>   •  Majitelé programu Photoshop CC mají přístup k aplikaci v rámci licence <br/>   •  Noví uživatelé mohou využít 30denního zkušebního období</b>
      </p>
      <p>Společnost <a href="https://theblog.adobe.com/creativity-is-everywhere-now-photoshop-is-too-begin-the-journey-of-photoshop-reimagined-for-the-ipad">Adobe</a> po více než jednom roce <a href="https://mobilenet.cz/clanky/adobe-ma-prinest-plnohodnotny-photoshop-pro-ipady-v-roce-2019-35576">od prvotního oznámení</a> vypustila dlouho očekávaný <a href="https://apps.apple.com/us/app/adobe-photoshop/id1457771281">Photoshop pro iPad</a>. Notoricky známý grafický editor v podobě aplikace na <a href="https://mobilenet.cz/clanky/ios-13-bezi-jiz-na-50-iphonu-ipados-na-33-ipadu-39193">iPadOS </a>uživatelům umožňuje otevřít a editovat PSD soubory přímo na jejich tabletu s možností upravovat jednotlivé vrstvy, stejně jako přináší přístup ke všem klíčovým vlastnostem programu Photoshop.</p>
      <figure>
        <iframe data-src="https://twitter.com/masshuubiita/status/1191373787155062787?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Tvůrci aplikace slibují velmi podobný zážitek z používání jako při práci s Photoshopem na operačním systému Windows nebo macOS, avšak v podání optimalizovaném pro ovládání dotykem. V aplikaci jsou navíc přítomny praktické videotutoriály, které uživatelům vysvětlí, jak Photoshop na iPadu používat.</p>
      <related>
        <h4>Přečtěte si také</h4>
        <a href="https://mobilenet.cz/clanky/apple-ipad-pro-2019-ma-lakat-na-trojity-zadni-fotoaparat-38953"/>
      </related>
      <p>Velikou výhodou je navíc fakt, že vychází ze stejného zdrojového kódu, na kterém je postaven i standardní Photoshop pro počítače. Uživatelé se tak nemusí obávat problémů při konverzi, kompresích, importování nebo exportování jednotlivých souborů, a mohou tak pohodlně pokračovat v práci, ať už jsou na iPadu nebo počítači. Pro usnadnění a zajištění větší kontinuity práce jsou navíc všechny soubory průběžně ukládány do cloudu, takže mají uživatelé k dispozici vždy nejnovější verzi projektu, ať už pracují na tabletu či jinde. Aplikace Photoshop pro iPad má být navíc podle vývojářů z Adobe první vlaštovkou a v budoucnu se chtějí zaměřit na podporu tabletů mnohem více. Podporováno je pochopitelně i chytré pero <a href="https://mobilenet.cz/clanky/kdy-se-iphony-nauci-pracovat-s-apple-pencil-zrejme-jiz-letos-38538">Apple Pencil</a>.</p>
      <related>
        <h4>Přečtěte si také</h4>
        <a href="https://mobilenet.cz/clanky/apple-predstavil-novy-ipad-ma-vetsi-102palcovy-displej-v-zastaralem-tele-38898"/>
      </related>
      <p>Pokud vlastníte licenci k Photoshopu CC, můžete si pochopitelně stáhnout a používat Photoshop i na iPadu. Pro ty, kteří licenci nemají, je k dispozici 30denní zkušební verze. Aplikace je kompatibilní se všemi <a href="https://mobilenet.cz/katalog/apple-ipad-pro-129-2018">iPady Pro</a>, ale také <a href="https://mobilenet.cz/katalog/apple-ipad-mini-4">iPadem mini 4</a>, <a href="https://mobilenet.cz/katalog/apple-ipad-mini-2019">iPadem mini 5</a> a <a href="https://mobilenet.cz/katalog/apple-ipad-air-2">iPadem Air 2</a>. Pro nejnovější <a href="https://mobilenet.cz/katalog/apple-ipad-air-3">10,5" iPad Air</a> a standardní iPady (bez přídomku) bohužel podpora v této chvíli neexistuje. Ke spuštění je rovněž potřeba mít nainstalován alespoň iPadOS 13.1.</p>
      <h3>Stáhnout Photoshop</h3>
      <p>   •  <a href="https://itunes.apple.com/cz/app/adobe-photoshop/id1457771281?mt=8">App Store (zdarma)</a></p>
      <related>
        <h4>Související články</h4>
        <a href="https://mobilenet.cz/clanky/nove-ipady-pro-v-benchmarku-geekbench-zabodovaly-na-plne-care-36463"/>
        <a href="https://mobilenet.cz/clanky/apple-ipad-pro-2019-ma-lakat-na-trojity-zadni-fotoaparat-38953"/>
        <a href="https://mobilenet.cz/clanky/apple-predstavil-novy-ipad-ma-vetsi-102palcovy-displej-v-zastaralem-tele-38898"/>
        <a href="https://mobilenet.cz/clanky/novy-ipad-air-prave-predstaven-oslni-vas-nejenom-105palcovym-retina-displejem-37442"/>
        <a href="https://mobilenet.cz/clanky/novy-prcek-je-tady-apple-ipad-mini-ma-256gb-pamet-a-podporu-apple-pencil-37441"/>
        <a href="https://mobilenet.cz/clanky/stane-se-25-brezna-divadlo-steva-jobse-mistem-odhaleni-novych-ipadu-ci-airpods-37379"/>
      </related>
    </article>
  </body>
</html>