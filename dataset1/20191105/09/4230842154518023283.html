<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191105-yevropejska-biznes-asotsiatsiya-prosyt-prezydenta-ne-pidpysuvaty-zakonoproekt-1049/"/>
    <meta property="og:site_name" content="ФАКТИ"/>
    <meta property="article:published_time" content="2019-11-05T09:01:52+00:00"/>
    <meta property="og:title" content="Європейська бізнес асоціація просить президента не підписувати законопроект №1049"/>
    <meta property="og:description" content="Представники Європейської бізнес асоціації написали відкритий лист Володимиру Зеленському та голові Верховної Ради щодо законопроекту №1049."/>
  </head>
  <body>
    <article>
      <h1>Європейська бізнес асоціація просить президента не підписувати законопроект №1049</h1>
      <address>
        <time datetime="2019-11-05T09:01:52+00:00">05 Nov 2019, 09:01</time>
      </address>
      <p>Представники Європейської бізнес асоціації написали відкритий лист Володимиру Зеленському та голові Верховної Ради щодо законопроекту №1049.</p>
      <p>Європейська бізнес асоціація звернулася із відкритим листом до президента України та голови Верховної Ради України із проханням не підписувати <b>законопроект №1049</b>.</p>
      <p>В Асоціації запропонували повернути законопроект на доопрацювання з метою вилучення з його тексту положення щодо розподілу торговельної націнки на тютюнові вироби як таке, що було внесено із явним порушення Регламенту Верховної Ради України.</p>
      <p>3 жовтня 2019 року окремими депутатами-членами<b> Комітету Верховної Ради з фінансів, податкової і митної політики</b> у законопроект №1049 щодо запровадження єдиного рахунку для сплати податків і зборів було внесено <b>поправку №8</b>, яка абсолютно не пов’язана із темою законопроекту і пропонує встановити фіксовану маржу для оптової і роздрібної торгівлі тютюновими виробами.</p>
      <p>Вже наступного дня законопроект було ухвалено в другому читанні і в цілому.</p>
      <blockquote>– Наслідком запровадження цих змін буде зростання середньої ціни сигарет на 18% (в середньому 7 грн на пачку) додатково до підвищення ціни, обумовленої збільшенням акцизного податку на 20% з січня 2020 року (в середньому 6 грн на пачку), як це передбачено Податковим кодексом України.<br/>Здорожчання сигарет на 13 грн може призвести до додаткового зростання обсягу нелегальної торгівлі, – прогнозують в Європейській бізнес асоціації.</blockquote>
      <p>В Асоціації заявили, що були неприємно вражені проявом такої практики, коли важливі для цілої галузі регуляторні зміни ухвалюються нашвидкуруч без попереднього детального обговорення з представниками галузі та маскуються шляхом внесення їх до законопроектів із абсолютно інших питань.</p>
      <blockquote>– Сподіваємося, що порушення Регламенту не будуть в майбутньому допускатися у Верховній Раді. Адже якщо ми живемо в цивілізованій європейській країні, правила та закони мають бути однаковими абсолютно для всіх, – заявили в Європейській бізнес асоціації.</blockquote>
      <p>Реальним автором та ініціатором цієї поправки є заступник голови Комітету Верховної Ради з фінансів, податкової і митної політики <b>Андрій Холодов</b>, який контролює велику мережу роздрібного продажу тютюнових виробів <b>Т-Кіоск</b>.</p>
      <p>
        <b>Читайте: </b>
        <a href="https://fakty.com.ua/ua/ukraine/20191014-u-radi-z-yavyvsya-zakonoproekt-pro-skasuvannya-vijskogo-zboru/">У Раді з’явився законопроект про скасування війського збору</a>
      </p>
      <p>Додатковий сумарний прибуток подібних структур за рахунок цієї поправки і переплати споживачів оцінюється у 15 млрд грн на рік.</p>
      <p>23 жовтня відбулась зустріч <b>прем’єр-міністра України Олексія Гончарука</b> із представниками тютюнової індустрії, під час якої прем’єр-міністр виступив <b>проти поправки №8</b> до законопроекту №1049 щодо встановлення розподілу торговельної націнки на сигарети.</p>
      <blockquote>– Ми зустрілися з тютюновими компаніями, розставили крапки над “і” та вже знайшли деяке рішення, яке, як ми сподіваємося, буде реалізовано, – заявив прем’єр-міністр України Олексій Гончарук.</blockquote>
      <p>Але станом на 4 листопада скандальна поправка до законопроекту №1049 так і не скасована.</p>
      <p>Нагадаємо, <a href="https://fakty.com.ua/ua/ukraine/20191030-u-eva-znajshly-11-systemnyh-problem-u-podatkovyh-zakonoproektah-1209-i-1210/">у EBA розкритикували різке зростання</a> податкового тиску на окремі галузі, скасування принципу особистої відповідальності податкових інспекторів, ускладнення доступу бізнесу до кредитів.</p>
    </article>
  </body>
</html>