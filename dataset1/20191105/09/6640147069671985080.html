<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/macbook-pro-radeon-rx-5500m-rumor/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-05T09:40:00+00:00"/>
    <meta property="og:title" content="Nuovo MacBook Pro, Apple inserirà una Radeon RX 5500M?"/>
    <meta property="og:description" content="Secondo alcuni rumor, il prossimo MacBook Pro potrebbe equipaggiare una scheda grafica AMD Radeon RX 5500M."/>
  </head>
  <body>
    <article>
      <h1>Nuovo MacBook Pro, Apple inserirà una Radeon RX 5500M?</h1>
      <address><time datetime="2019-11-05T09:40:00+00:00">05 Nov 2019, 09:40</time> by <a rel="author">Riccardo Magnani</a></address>
      <p>Secondo un collaboratore di <a href="https://www.macrumors.com/2019/11/01/16-inch-macbook-pro-physical-esc-key/">MacRumors</a> sembra che <b>macOS 10.15.1 Catalina contenga una stringa di codice che fa riferimento alla nuova AMD Radeon RX 5500M</b>. Questa affermazione ha dato il via a diverse voci secondo cui il <b>MacBook Pro da 16 pollici potrebbe avere a bordo l’ultima GPU mobile di AMD</b>.</p>
      <p>Per quanto la notizia provenga da un’unica fonte e non trovi una valida conferma, questo rumor potrebbe essere <b>verosimile</b>, vista la lunga <b>partnership di Apple con AMD</b>. I MacBook Pro hanno infatti utilizzato esclusivamente schede grafiche AMD dal 2015 in poi e da quel momento macOS ha offerto il supporto per queste GPU.</p>
      <p>Le voci sulle ultime GPU AMD che compaiono nel MacBook Pro da 16 pollici (attualmente non confermato) provengono da un collaboratore di MacRumors, che afferma di aver trovato una <b>stringa di codice in macOS 10.15.1 che fa riferimento alla “Radeon RX 5500 / 5500M”</b>.</p>
      <figure>
        <img src="https://www.tomshw.it/images/images/2019/10/radeon-rx-5500-5500m-presentazione-54990.768x432.jpg"/>
      </figure>
      <p>Se Apple dovesse davvero decidere di inserire una RX 5500M nei prossimi MacBook Pro di certo non renderebbe felici coloro che cercano sempre le massime prestazioni: dai test preliminari dei colleghi di <a href="https://www.notebookcheck.net/Comeback-AMD-reaches-NVIDIA-GeForce-GTX-1660-Ti-Max-Q-levels-of-performance-with-the-Radeon-RX-5500M.440495.0.html">notebookcheck.net</a> (effettuati su un MSI Alpha 15) è infatti emerso che la scheda di AMD offre <b>performance leggermente inferiori rispetto alla Nvidia GeForce GTX 1660 Ti Max-Q</b>.</p>
      <p>C’è comunque da considerare che grazie alle ottimizzazioni su macOS e ai software sviluppati dalla stessa Apple il MacBook Pro molto probabilmente <b>non avrà problemi a livello di produttività</b>, nemmeno se dovesse equipaggiare questa RX 5500M.</p>
      <p>Ricordiamo che si tratta pur sempre di voci di corridoio, ancora tutte da confermare. Come per tutti i rumor,<b> non possiamo far altro che aspettare un annuncio ufficiale</b> per capire quanto di vero c’è in queste affermazioni.</p>
    </article>
  </body>
</html>