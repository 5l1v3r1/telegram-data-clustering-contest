<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elcorreogallego.es/tendencias/ecg/ramon-villares-non-podemos-pensar-galicia-moderna-sen-aqueloutra-galicia-americana/idEdicion-2019-11-05/idNoticia-1211921/"/>
    <meta property="og:site_name" content="www.elcorreogallego.es"/>
    <meta property="article:published_time" content="2019-11-05T05:38:00+00:00"/>
    <meta property="og:title" content="Ramón Villares: “Non podemos pensar a Galicia moderna sen aqueloutra Galicia americana”"/>
    <meta property="og:description" content="En toda construción dunha identidade (xa que logo, con vocación nacional), hai diversas fases: delimitar o obxecto, atribuírlle a condición de suxeito e conseguir que os –cabería dicir- pacientes, os connacionais que o conforman, collan conciencia de tal singularidade. Claro está que pode suceder que os alleos lla concedan a ese obxecto-suxeito histórico sen que os naturais rematen de tomar conciencia."/>
  </head>
  <body>
    <article>
      <h1>Ramón Villares: “Non podemos pensar a Galicia moderna sen aqueloutra Galicia americana”</h1>
      <address><time datetime="2019-11-05T05:38:00+00:00">05 Nov 2019, 05:38</time> by <a rel="author">JOAQUIM VENTURA   </a></address>
      <figure>
        <img src="https://www.elcorreogallego.es/img/noticias/20191105/interior_928906_manual.jpg"/>
        <figcaption>Portada do libro</figcaption>
      </figure>
      <p>En toda construción dunha identidade (xa que logo, con vocación nacional), hai diversas fases: delimitar o obxecto, atribuírlle a condición de suxeito e conseguir que os –cabería dicir- pacientes, os connacionais que o conforman, collan conciencia de tal singularidade. Claro está que pode suceder que os alleos lla concedan a ese obxecto-suxeito histórico sen que os naturais rematen de tomar conciencia.</p>
      <p>Tal vez por iso, exercicios como o que ven facer Ramón Villares con <a href="http://pasadopresente.com/component/booklibraries/bookdetails/2019-09-27-08-05-02">Galicia. Una nación entre dos mundos</a> (<a href="http://pasadopresente.com/">Pasado &amp; Presente</a>) queira explicar aos lectores non galegos a realidade histórica desta terra pero asemade o faga cun (involuntario?) exercicio de reflexión cuxos destinatarios serían os propios galegos.</p>
      <p>De maneira simultánea pero cunha visión en paralelo, Villares establece tres cadros: a realidade física (xeográfica, humana), cultural e mais histórica de Galicia, os diversos intentos de interpretala e esoutro espello da Galicia emigrante en América. Debuxa o primeiro cadro, “Formación dunha nación-cultura” arredor de dous eixos: Terra, pobo e historia, e pais-nación; o segundo, “A procura dos antepasados”, con dous enfoques ou invencións: o celtismo e mais o medievalismo; e xa o terceiro, “A conexión americana” a partir dos destinos das migracións galegas.</p>
      <p>Na primeira parte, desenrola diversos aspectos da dimensión nacional de Galicia. O primeiro, a súa conformación como nación cultural a falla da imposibilidade de acadar unha dimensión estatal. Apartado amplo no que reflexiona da contorna xeográfica do país (desde a Gallaecia histórica) na cal os seus habitantes, ao longo dos séculos, foron conformando unha comunidade con diversas aportacións, invasoras ou non.</p>
      <p>Salienta, especialmente, a estruturación demográfica e relixiosa encetada por Martiño de Dumio durante a época sueva e a súa posterior relación co réxime feudal e a emerxencia das primeiras cidades medievais. E nese tema, o papel central de Xelmírez e a diverxencia entre Galicia e o emerxente condado de Portugal, ben axiña convertido en reino con Afonso Henriques.</p>
      <p>Momento aquel que sempre foi visto con nostalxia polos galeguistas –actitude da que non escapa Villares- en tanto en canto Galicia non foi capaz de dar o mesmo paso. Non hai dúbida do proveito renovador que supuxo o enxerto dos borgoñóns Raimundo e Henrique coas fillas de Afonso VI. Pero se o fillo do segundo acadou a independencia portuguesa, o do primeiro, Afonso VII, estableceu as bases da futura expansión de León e Castela. E perante ambas empresas, a nobreza galaica (comezando polos Traba) dividiuse a prol delas (sen esquecer a segunda vaga que supuxo a conquista do val do Guadalquivir). Ante tales circunstancias e unha vez en decadencia o camiño a Compostela, Galicia ficou desconectada dos centros de poder.</p>
      <p>E pasados os séculos, os primeiros esforzos para recuperar a identidade galega a partir do Rexurdimento (aceptemos esta denominación para entendermos) e das Irmandades da Fala, empresa frustrada polas consecuencias da sublevación militar de 1936. E nesa vontade de recuperación, Villares analiza a procura dos antepasados, con dúas vías empregadas: o celtismo e mais o medievalismo. O primeiro, a remolque da mitificación encetada en Escocia e Francia, especialmente, e o segundo, ao fío dos estudos históricos e do descubrimento dos cancioneiros medievais.</p>
      <p>E a terceira parte, a conexión americana de Galicia, especialmente a partir das migracións masivas, que Villares focaliza –a maneira de fenomenoloxía- en tres cidades: Buenos Aires, La Habana e São Paulo. Destinos diferentes por diferentes circunstancias. Salienta dúas características, especialmente no caso da Arxentina: a nula implicación coa política local, a repetición en destino das dimensións nucleares de orixe (concellos) e, consecuencia diso, a ausencia dunha filantropía de gran dimensión, ficando reducida a microfilantropías colectivas (a prol dunha escola, por exemplo). Pero a análise non pasa disto. Non hai explicación das causas da emigración e non hai apenas autocrítica dos efectos en destino da mesma, seguindo a ignorancia que case sempre observou a crítica galega (salvemos a Xosé Lesta Meis): pouca repercusión na formación de elites, explotación dos chegados de novo por parte de familiares, vinculación co réxime franquista fronte aos sectores galeguistas.</p>
      <p>Con todo, cabe saudar este exercicio de reflexión para entendermos e que entendan Galicia e a importancia da súa conexión americana, sen a cal –por ausencias e por presenzas- non se pode analizar a realidade galega do século XX.</p>
    </article>
  </body>
</html>