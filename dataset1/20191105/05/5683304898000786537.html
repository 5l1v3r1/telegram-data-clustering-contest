<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/05/maharashtra-bjp-attempts-for-minority-government.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-05T05:36:00+00:00"/>
    <meta property="og:title" content="അയഞ്ഞ് ശിവസേന; മഹാരാഷ്ട്രയിൽ ന്യൂനപക്ഷ സർക്കാരിന് ബിജെപി നീക്കം"/>
    <meta property="og:description" content="മുംബൈ ∙ മഹാരാഷ്ട്രയിൽ പുതിയ നിയമസഭ രൂപീകരിക്കാൻ 4 ദിവസം മാത്രം സമയം ശേഷിക്കെ, ന്യൂനപക്ഷ സർക്കാരുണ്ടാക്കി വിശ്വാസ വോട്ടിനു ബിജെപി നീക്കം. സർക്കാർ.Maharashtra politics. Manorama News. manorama online. bjp. shivsena. ncp. congress.India News. National News. Malayalam News. Manorama Online"/>
  </head>
  <body>
    <article>
      <h1>അയഞ്ഞ് ശിവസേന; മഹാരാഷ്ട്രയിൽ ന്യൂനപക്ഷ സർക്കാരിന് ബിജെപി നീക്കം</h1>
      <address><time datetime="2019-11-05T05:36:00+00:00">05 Nov 2019, 05:36</time> by <a rel="author">മനോരമ ലേഖകൻ</a></address>
      <p>മുംബൈ ∙ മഹാരാഷ്ട്രയിൽ പുതിയ നിയമസഭ രൂപീകരിക്കാൻ 4 ദിവസം മാത്രം സമയം ശേഷിക്കെ, ന്യൂനപക്ഷ സർക്കാരുണ്ടാക്കി വിശ്വാസ വോട്ടിനു ബിജെപി നീക്കം. സർക്കാർ രൂപീകരണത്തിനു തടസ്സമാവില്ലെന്നു പറഞ്ഞു ശിവസേന സ്വരം മയപ്പെടുത്തി. ഏറ്റവും വലിയ ഒറ്റക്കക്ഷിയാണു മുന്നോട്ടുവരേണ്ടതെന്നു ഗവർണറെ സന്ദർശിച്ചശേഷം സേനാ എംപി സഞ്ജയ് റാവുത്ത് പറഞ്ഞു. അമിത് ഷായുമായി മുഖ്യമന്ത്രി ദേവേന്ദ്ര ഫഡ്നാവിസും, ‌സോണിയ ഗാന്ധിയുമായി ശരദ് പവാറും ഡൽഹിയിൽ നടത്തിയ ചർച്ചകളിൽ പ്രധാന തീരുമാനങ്ങളൊന്നും ഉണ്ടായില്ല.</p>
      <p>
        <b>നിലപാടുകളും സാധ്യതകളും</b>
      </p>
      <p>
        <b>ബിജെപി സീറ്റ്: 105</b>
      </p>
      <p>2014ലേതുപോലെ സേനയെ അനുനയിപ്പിക്കുക, സ്വതന്ത്രരെയും ചെറുകക്ഷികളെയും ഒപ്പം ചേർത്തും മറ്റു പാർട്ടികളെ പിളർത്തിയോ വോട്ടെടുപ്പിൽനിന്നു വിട്ടുനിർത്തിയോ ഭൂരിപക്ഷം തെളിയിക്കുക.</p>
      <p>
        <b>ശിവസേന സീറ്റ്: 56</b>
      </p>
      <p>ബിജെപിയുമായി പരമാവധി വിലപേശി നേട്ടം കൊയ്യുക. എൻസിപിയുമായി ചേർന്ന് കോൺഗ്രസിന്റെ ബാഹ്യപിന്തുണയോടെ സർക്കാർ രൂപീകരണം എളുപ്പമല്ല; അയോധ്യ വിധി വരാനിരിക്കെ, പ്രത്യേകിച്ചും.</p>
      <p>
        <b>എൻസിപി സീറ്റ്: 54</b>
      </p>
      <p>നേതാക്കൾക്കെതിരെ എൻഫോഴ്സ്മെന്റ് കേസുകളുള്ള സാഹചര്യത്തിൽ ബിജെപിയെ നോവിക്കാതെ മുന്നോട്ട്. സേനയെ പിന്തുണയ്ക്കാതിരുന്നാൽ അവർക്കു ബിജെപിയെ ആശ്രയിക്കേണ്ടിവരും.</p>
      <p>
        <b>കോൺഗ്രസ് (44):</b>
      </p>
      <p>സേന– എൻസിപി സർക്കാർ വന്നാൽ പിന്തുണച്ചേക്കുമെങ്കിലും പ്രതിപക്ഷത്തു തുടരുന്നതിനുതന്നെ മുൻഗണന. ശിവസേനയുമായി പരോക്ഷ ബന്ധം പോലും മതനിരപേക്ഷ വോട്ടുകൾ നഷ്ടപ്പെടുത്തിയേക്കും.</p>
      <p>
        <b>മറ്റുള്ളവർ (29):</b>
      </p>
      <p>സ്വതന്ത്രരും ചെറുകക്ഷികളുമായി പുറത്തുനിൽക്കുന്ന 29 പേരുടെ നിലപാട് നിർണായകം. ഇവരിൽ 15 പേരുടെ പിന്തുണ ബിജെപിയും 7 പേരുടേതു ശിവസേനയും അവകാശപ്പെടുന്നു. മറ്റ് 7 പേരുടേതു വ്യക്തമല്ല.</p>
    </article>
  </body>
</html>