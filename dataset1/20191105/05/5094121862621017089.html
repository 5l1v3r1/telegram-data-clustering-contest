<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/usa-oznamily-ze-zahajily-proces-odstoupeni-od-klimaticke-dohody-20191105.html"/>
    <meta property="og:site_name" content="Deník.cz"/>
    <meta property="article:published_time" content="2019-11-05T05:38:00+00:00"/>
    <meta property="og:title" content="První krok. USA oficiálně zahájily vypovězení pařížské klimatické dohody"/>
    <meta property="og:description" content="Trumpova administrativa oficiálně informovala OSN, že zahájila proces odstoupení od pařížské klimatické dohody z roku 2015. Jde o první formální krok v rok trvajícím procesu, uvedla agentura Reuters. Smlouvu, která vstoupila v platnost 4. listopadu 2016, mohou signatáři vypovědět nejdříve po třech letech. Spojené státy jsou první zemí, která od smlouvy odstupuje."/>
  </head>
  <body>
    <article>
      <h1>První krok. USA oficiálně zahájily vypovězení pařížské klimatické dohody</h1>
      <address><time datetime="2019-11-05T05:38:00+00:00">05 Nov 2019, 05:38</time> by <a rel="author">ČTK</a></address>
      <p>Dopis od ministerstva zahraničí zaslaný generálnímu tajemníkovi OSN Antóniovi Guterresovi zahajuje proces odstoupení, který bude dokončen den po amerických prezidentských volbách v roce 2020, 4. listopadu 2020. Stoupenci dohody v této souvislosti doufají, že nynější prezident Donald Trump příští rok mandát neobhájí a jeho nástupce se k dohodě opět připojí.</p>
      <figure>
        <img src="https://g.denik.cz/1/dc/ctk-trump-protesty-v-chile-jsou-podporovany-zahranicnimi-silami_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/americky-prezident-trump-protesty-v-chile-jsou-podporovany-zahranicnimi-silami-20191101.html">Americký prezident Trump: Protesty v Chile jsou podporovány zahraničními silami Přečíst článek ›</a>
      </aside>
      <p>Pařížská dohoda si za hlavní cíl klade udržet ve srovnání s předindustriálním obdobím zvyšování teploty výrazně pod dvěma stupni Celsia a co nejvíce se přiblížit hodnotě 1,5 stupně, což by snížilo riziko a dopady klimatických změn. Signatáři dohody se zavázali, že proto dále výrazně omezí ve svých zemích emise, především oxidu uhličitého.</p>
      <h3>Snižování emisí</h3>
      <p>Spojené státy se v dohodě zavázaly snížit emise oxidu uhlíku do roku 2025 o 26 až 28 procent ve srovnání s úrovní v roce 2005. Evropská unie chce snížit emise do roku 2030 o 40 procent z úrovně roku 1990, což je podle expertů ve srovnání s USA větší závazek. Statistiky označují USA za druhého největšího znečišťovatele ovzduší po Číně.</p>
      <p>Americký prezident Donald Trump oznámil záměr vypovědět pařížskou dohodu už po své inauguraci v roce 2017, protože smlouva je podle něj jednostranná a poškozuje americkou ekonomiku. Dohoda by stála Američany biliony dolarů, zrušila pracovní místa a brzdila ropný, plynárenský, uhelný a zpracovatelský průmysl, tvrdí Bílý dům.</p>
      <figure>
        <img src="https://g.denik.cz/1/96/americke-ministerstvo-zahranici-ohlasilo-nove-sankce-proti-iranu-tykaji-se-stavebnictvi_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/amerika-zavedla-nove-sankce-proti-iranu-20191101.html">Amerika zavedla nové sankce proti Íránu. Chce dohled nad jaderným programem Přečíst článek ›</a>
      </aside>
    </article>
  </body>
</html>