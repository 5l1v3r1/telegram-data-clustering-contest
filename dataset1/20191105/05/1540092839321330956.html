<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196259/proanakritiki-ta-dyo-senaria-poy-exetazei-i-nd-meta-to-oxi-tsipra"/>
    <meta property="og:site_name" content="CNN.gr"/>
    <meta property="article:published_time" content="2019-11-05T05:22:09+00:00"/>
    <meta property="og:title" content="Προανακριτική: Τα δύο σενάρια που εξετάζει η ΝΔ μετά τo «όχι» Τσίπρα"/>
    <meta property="og:description" content="«Λάδι στη φωτιά» επιλέγει -κατά την κυβέρνηση- να ρίξει ο ΣΥΡΙΖΑ στην υπόθεση της Προανακριτικής Επιτροπής , μετά και από τη νέα επιστολή του Αλέξη Τσίπρα..."/>
  </head>
  <body>
    <article>
      <h1>Προανακριτική: Τα δύο σενάρια που εξετάζει η ΝΔ μετά τo «όχι» Τσίπρα</h1>
      <h2>«Λάδι στη φωτιά» επιλέγει -κατά την κυβέρνηση- να ρίξει ο ΣΥΡΙΖΑ στην υπόθεση της Προανακριτικής Επιτροπής, μετά και από τη νέα επιστολή του Αλέξη Τσίπρα προς τον Πρόεδρο της Βουλής μέσω της οποίας γνωστοποιεί ότι δεν πρόκειται να αλλάξει τους βουλευτές του κ.κ. Δημήτρη Τζανακόπουλο και Παύλο Πολάκη, παρά την απόφαση που τους εξαίρεσε από μάρτυρες στην υπόθεση της Novartis.</h2>
      <figure>
        <img src="https://cdn.cnngreece.gr/media/com_news/users/771/evagelosgiakoumis.jpg"/>
      </figure>
      <p>Ευάγγελος Γιακουμής, CNN Greece 07:22 , 05 November 2019 - 07:29</p>
      <p>Ωστόσο, όσο ο κ. Τσίπρας επιμένει στην ίδια γραμμή και δεν <b>αντικαθιστά</b> τους δύο πρώην υπουργούς του από την επιτροπή, τόσο η πλειοψηφία των μελών της επιτροπής θα καθυστερεί να ξεκινήσει τη λειτουργία της μέχρι να υπάρξει <b>λύση</b>.</p>
      <p>Μεταξύ άλλων, κ. Τσίπρας αναφέρει στην<b> <a href="https://www.cnn.gr/news/politiki/story/196226/proanakritiki-epimenei-se-polaki-tzanakopoylo-o-tsipras">επιστολή του προς τον Πρόεδρο της βουλής κ. Τασούλα:</a></b></p>
      <p>«Κύριε Πρόεδρε,</p>
      <p>Με την ευθύνη που έχω ως <b>Αρχηγός της Αξιωματικής Αντιπολίτευσης</b> για τη τήρηση του Κανονισμού της Βουλής και του Συντάγματος, δεν μου επιτρέπεται να συναινέσω σε μια παράνομη απόφαση της πλειοψηφίας της Επιτροπής και κατά αυτόν το τρόπο να συμπράξω στην <b>απαξίωση</b> της <b>Εθνικής</b> <b>Αντιπροσωπείας</b>.</p>
      <p>Ούτε δε, πολύ περισσότερο, να συμπράξω στη <b>στέρηση δικαιωμάτων</b> από αντιπροσώπους του ελληνικού λαού. Εφόσον λοιπόν το επιλέγετε, ας αναλάβετε μόνος αυτήν την ευθύνη.</p>
      <p>Ως εκ τούτου σας <b>υπενθυμίζω</b>, ότι με την από 10/10/2019 επιστολή, η Κ.Ο. του ΣΥ.ΡΙΖ.Α. σάς έχει ήδη υποδείξει τα μέλη της που συμμετέχουν στην εν λόγω Ειδική Κοινοβουλευτική Επιτροπή για τη διενέργεια προκαταρκτικής εξέτασης».</p>
      <p>Στη <b>Νέα Δημοκρατία</b> θεωρούν ότι πρόκειται για μια <b>κακοστημένη παράσταση</b> από πλευράς του ΣΥΡΙΖΑ. Στο κυβερνητικό στρατόπεδο, πιστεύουν, δηλαδή, ότι η αξιωματική αντιπολίτευση αποσκοπεί στη δημιουργία κλίματος πόλωσης με στόχο, φυσικά, «να μη <b>συζητηθεί</b> επί της ουσίας η σκευωρία που έστησαν οι ίδιοι» και να μην ριχθεί άπλετο φως στην υπόθεση, όπως αναφέρουν στελέχη της πλειοψηφίας.</p>
      <h3>Πού αποσκοπεί ο ΣΥΡΙΖΑ</h3>
      <p>Από την πλευρά του, ο <b>ΣΥΡΙΖΑ</b> προσπαθεί μέσα από την κοινοβουλευτική του λειτουργία να δείξει ότι η κυβέρνηση προχωρά σε μεθοδεύσεις με την εξαίρεση των <b>δύο βουλευτών</b>, κίνηση που αποσκοπεί στο «κουκούλωμα» και όχι στη διαφάνεια.</p>
      <p>Μάλιστα σε ό,τι αφορά στις τελευταίες αποκαλύψεις για τους προστατευόμενους μάρτυρες και το εξώδικο <a href="https://www.cnn.gr/news/ellada/story/196224/ypothesi-novartis-exodiko-apo-tin-toyloypaki-paranomi-i-dimosiopoiisi-toy-eggrafoy"><b>που έστειλε στην εφημερίδα «Καθημερινή» η κ. Τουλουπάκη</b>, </a>από την πλευρά του κ. Παπαγγελόπουλου λέγεται ότι «δεν αποκαλύπτεται τίποτα απολύτως απεναντίας, τώρα φαίνεται καθαρά ότι δεν πρόκειται για καμία σκευωρία. Ίσα , ίσα πρόκειται για βήματα πίσω από τις αρχικές καταγγελίες σε βάρος του… <b>Ρασπούτιν</b>».</p>
      <h3>Τα δύο σενάρια που εξετάζονται  </h3>
      <p>Στη Νέα Δημοκρατία επικρατούν <b>δύο σκέψεις</b>: η πρώτη είναι να περιμένει η επιτροπή να οριστούν δύο νέοι βουλευτές του ΣΥΡΙΖΑ πλην των κ.κ. <b>Πολάκη</b> και <b>Τζανακόπουλου</b> -κάτι που ωστόσο δεν αναμένεται μετά από τη νέα επιστολή του Αλέξη Τσίπρα στον κ. <b>Τασούλα</b>. Αυτό αυτομάτως σημαίνει ότι θα <b>καθυστερήσουν</b> οι εργασίες της επιτροπής. </p>
      <p>Η δεύτερη σκέψη είναι να προχωρήσει η επιτροπή της βουλής ως έχει, χωρίς τους <b>δύο εκπροσώπους</b> του ΣΥΡΙΖΑ και αντί για <b>25</b> να είναι <b>23</b> αυτοί που θα ερευνήσουν την υπόθεση της Novartis και εάν πίσω από αυτή βρίσκεται ως «σκευωρός» ο πρώην αναπληρωτής υπουργός Δικαιοσύνης, <b>Δημήτρης Παπαγγελόπουλος. </b></p>
      <p>Σε κάθε περίπτωση, όπως αναφέρουν <b>πληροφορίες</b>, η μία ή η άλλη σκέψη θα κοινοποιηθεί στα μέλη της επιτροπής και εκείνη θα λάβει τις οριστικές της αποφάσεις. </p>
      <p>Το πιθανότερο πάντως από τα δύο αυτά σενάρια είναι το <b>δεύτερο</b>. Να επικρατήσει δηλαδή η άποψη ανάμεσα στα μέλη της επιτροπής ότι μπορούν να ξεκινήσουν το έργο της έρευνας ακόμη και χωρίς τους εκπροσώπους του ΣΥΡΙΖΑ. </p>
      <blockquote>«Δεν το αποκλείει ο κανονισμός και κάτι τέτοιο προβλέπεται» αναφέρει στέλεχος της πλειοψηφίας που μετέχει στην προανακριτική επιτροπή της βουλής. </blockquote>
      <p>Αν ωστόσο γίνει κάτι τέτοιο και επικρατήσει αυτή η <b>άποψη</b>, τότε δεν αποκλείεται ο <b>ΣΥΡΙΖΑ</b> να αποχωρήσει παντελώς από την επιτροπή και να αφήσει μόνα τους τα υπόλοιπα κόμματα να συνεχίσουν το έργο τους καταγγέλλοντας ταυτόχρονα τις διαδικασίες και τον αποκλεισμό που θα υποστούν.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196335/axtsiogloy-ti-fovatai-i-nd-kai-leitoyrgei-exothesmika-stin-proanakritiki">Αχτσιόγλου: Τι φοβάται η ΝΔ και λειτουργεί εξωθεσμικά στην Προανακριτική;</a>
        </li>
        <li>
          <a href="https://www.cnn.gr/news/politiki/story/196313/pos-tha-ginei-i-katanomi-ton-prosfygon-alla-4-000-atoma-tha-metaferthoyn-stin-endoxora">Πώς θα γίνει η κατανομή των προσφύγων: Άλλα 4.000 άτομα θα μεταφερθούν στην ενδοχώρα</a>
        </li>
        <li>
          <a href="https://www.cnn.gr/news/politiki/story/196306/o-alexis-tsipras-gia-xalaro-poto-stoy-psyrri">Ο Αλέξης Τσίπρας για χαλαρό ποτό στου Ψυρρή</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/72010/ypothesh-novartis">ΥΠΟΘΕΣΗ NOVARTIS</a>
        </li>
        <li>
          <a href="https://www.cnn.gr/eidhseis/tag/1/nea-dhmokratia">ΝΕΑ ΔΗΜΟΚΡΑΤΙΑ</a>
        </li>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
        <li>
          <a href="https://www.cnn.gr/eidhseis/tag/55203/proanakritikh-epitroph">ΠΡΟΑΝΑΚΡΙΤΙΚΗ ΕΠΙΤΡΟΠΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/05/196346/snapshot/2425266.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196371/snapshot/2621133.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196375/snapshot/feta-1464873_1920.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196351/snapshot/2744346.jpg"/>
      </figure>
    </article>
  </body>
</html>