<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/05/megszolalt-a-felesege-meggyilkolasaval-vadolt-darnozseli-hentes"/>
    <meta property="og:site_name" content="infostart"/>
    <meta property="article:published_time" content="2019-11-05T05:57:00+00:00"/>
    <meta property="og:title" content="Megszólalt a felesége meggyilkolásával vádolt darnózseli hentes"/>
    <meta property="og:description" content="Azt mondja, kénytelen volt felhagyni a szakmájával, mert nincs ember, aki venne a termékeiből."/>
  </head>
  <body>
    <article>
      <h1>Megszólalt a felesége meggyilkolásával vádolt darnózseli hentes</h1>
      <address><time datetime="2019-11-05T05:57:00+00:00">05 Nov 2019, 05:57</time> by <a rel="author">Infostart</a></address>
      <h3>Azt mondja, kénytelen volt felhagyni a szakmájával, mert nincs ember, aki venne a termékeiből.</h3>
      <p>Nagy Jánost kétszer felmentettek bizonyítékok hiányában, végül azonban halált okozó testi sértésért kapott 7 év börtönt másodfokon. A „darnózseli hentesként” hírhedtté vált férfi, akit az ügyészség a felesége megölésével és feldarabolásával vádolt, az RTL Klubnak adott exkluzív interjút.</p>
      <p>A szabadlábon lévő férfi, aki az otthonában fogadta a tévéstábot, azt mondta, hogy érzi a közvélemény nyomását magán, illetve azt, hogy az emberek úgy gondolják, ő egy darabolós gyilkos. A férfi az udvarán lévő füstölőt is megmutatta, ahol a hentesmunkájáról is kendőzetlenül beszélt.Mint mondja, kénytelen volt felhagyni a szakmájával, mivel nincs ember, aki venne a termékeiből. Ám elköltözni soha nem akart a történtek miatt.</p>
      <p>A férfi azt állítja, hogy nem ölte meg a feleségét, úgy érzi, nincs oka bujkálni, vagy megfutamodni. Azt is tagadja, hogy valaha bántotta az asszonyt, noha korábban jogerősen elítélték bántalmazásért. Az asszony családjával nem tartja a kapcsolatot. Ők ugyanis biztosak abban, hogy férfi ölte meg az asszonyt.</p>
      <p>A nő 2014 májusában tűnt el. A korábbi vád szerint Nagy János darnózseli otthonában megölte feleségét, majd a háza pincéjében feldarabolta és ledarálta a holttestet, a maradványokat pedig elégette. Mivel közvetlen bizonyíték nincs a vádlott ellen, az ügyészség másodfokon emberölés helyett már csak halált okozó testi sértésért 2-től 8 évig terjedő szabadságvesztést kért a vádlottra. Az ítéletbe – hét év letöltendő börtönbüntetés – beleszámít az a 29 hónap, amelyet a vádlott előzetes letartóztatásban töltött, így a ténylegesen letöltendő szabadságvesztésének ideje öt év alá csökken - <a href="https://www.blikk.hu/aktualis/krimi/nincs-okom-bujkalni-ezt-mondta-a-gyilkossaggal-vadolt-darnozseli-hentes-a-felesege/4p6mgbr">írja az RTL Klub alapján a Blikk.</a></p>
      <p>
        <i>Nyitókép: MTI/Krizsán Csaba</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/bunugyek/2019/10/29/felmentes-helyett-7-ev-bortont-kapott-a-felesege-feldarabolasaval-vadolt-darnozseli-hentes"/>
        <a href="https://infostart.hu/bunugyek/2019/10/15/ujra-birosag-ele-allt-a-darnozseli-darabolos-gyilkossag-vadlottja"/>
        <a href="https://infostart.hu/bunugyek/2016/12/02/felmentettek-a-felesege-feldarabolasaval-vadolt-hentest"/>
        <a href="https://infostart.hu/bunugyek/2016/03/29/feleseget-feldarabolo-hentes-ellen-indult-per-tatabanyan-809073"/>
      </related>
    </article>
  </body>
</html>