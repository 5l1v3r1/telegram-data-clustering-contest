<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/z-exkomunistickych-zemi-evropy-se-o-demokracii-boji-nejmin-cesi/1817266?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T05:41:00+00:00"/>
    <meta property="og:title" content="Z exkomunistických zemí Evropy se o demokracii bojí nejmíň Češi"/>
    <meta property="og:description" content="Londýn - Z evropských zemí patřících do někdejšího východního bloku si nejmenší starosti o demokracii dělají Češi, naopak Slováci se o ni obávají nejvíce. Vyplývá to z průzkumu, který provedla agentura YouGov na objednávku nadace Open Society Foundations v šesti státech."/>
  </head>
  <body>
    <article>
      <h1>Z exkomunistických zemí Evropy se o demokracii bojí nejmíň Češi</h1>
      <address><time datetime="2019-11-05T05:41:00+00:00">05 Nov 2019, 05:41</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Z evropských zemí patřících do někdejšího východního bloku si nejmenší starosti o demokracii dělají Češi, naopak Slováci se o ni obávají nejvíce. Vyplývá to z průzkumu, který provedla agentura YouGov na objednávku nadace Open Society Foundations v šesti státech.</p>
      <p>Ze sondáže, jejíž výsledky agentura zveřejnila, vyplývá, že 47 procent respondentů v Česku si myslí, že demokracie je v jejich zemi ohrožená. Naproti tomu obavy o demokracii ve své vlasti dalo najevo 61 procent dotázaných Slováků.</p>
      <p>Více než polovina obyvatel si podle průzkumu dělá kvůli demokracii vrásky i v ostatních zkoumaných zemích. V Polsku je to 51 procent, v Německu 52 procent a v Maďarsku a Rumunsku 58 procent.</p>
      <p>"Zdá se, že některé ze svobod získaných v roce 1989 jsou dnes pod tlakem," konstatuje zpráva agentury YouGov vycházející z uvedené ankety. Výsledky průzkum byly zveřejněné krátce před 30. výročí pádu berlínské zdi 9. listopadu 1989.</p>
    </article>
  </body>
</html>