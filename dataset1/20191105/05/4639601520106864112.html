<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/opinions/ston-thalamo-epixeiriseon-tis-cosco-me-ta-1-300-karavia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T05:15:21+00:00"/>
    <meta property="og:title" content="Στον θάλαμο επιχειρήσεων της COSCO με τα 1.300 καράβια"/>
    <meta property="og:description" content="Στους Κινέζους, θα πρέπει να ξέρετε ότι μετράει πολύ ο ελληνικός πολιτισμός ως ο αρχαιότερος της Δύσης, γιατί οι ίδιοι είναι πολύ περήφανοι για τον δικό τους πολιτισμό, ως τον αρχαιότερο της Ανατολής"/>
  </head>
  <body>
    <article>
      <h1>Στον θάλαμο επιχειρήσεων της COSCO με τα 1.300 καράβια</h1>
      <h2>Στους Κινέζους, θα πρέπει να ξέρετε ότι μετράει πολύ ο ελληνικός πολιτισμός ως ο αρχαιότερος της Δύσης, γιατί οι ίδιοι είναι πολύ περήφανοι για τον δικό τους πολιτισμό, ως τον αρχαιότερο της Ανατολής</h2>
      <address><time datetime="2019-11-05T05:15:21+00:00">05 Nov 2019, 05:15</time> by <a rel="author">ΒΗΜΑτοδότης</a></address>
      <p>Στους Κινέζους, θα πρέπει να ξέρετε ότι μετράει πολύ ο ελληνικός πολιτισμός ως ο αρχαιότερος της Δύσης, γιατί οι ίδιοι είναι πολύ περήφανοι για τον δικό τους πολιτισμό, ως τον αρχαιότερο της Ανατολής. Επίσης, μετράει πολύ και η ελληνική ναυτιλία, καθώς έχουν ναυπηγηθεί στην Κίνα τουλάχιστον 1.000 πλοία ελλήνων εφοπλιστών, που σημαίνουν 50 δισ. δολάρια. Γι’ αυτό και η επίσκεψη του Πρωθυπουργού <b>Κυριάκου</b> <b>Μητσοτάκη</b> (στη φωτογραφία) στην COSCO, όπου τον ξενάγησαν στον θάλαμο επιχειρήσεων για να του δείξουν πού βρίσκονται ανά πάσα στιγμή τα 1.300 καράβια τους.</p>
      <p>***</p>
      <p>
        <a href="https://www.in.gr/2019/11/05/world/peirateia-se-tanker-sto-kokkino-agonia-gia-ton-20xrono-ellina-pou-vriskontai-oi-omiroi/">Διαβάστε ακόμη : Πειρατεία σε τάνκερ - Στο «κόκκινο» η αγωνία για τον 20χρονο Έλληνα – Πού βρίσκονται οι όμηροι</a>
      </p>
      <p>
        <b>Πώς ήθελα να είχα ένα και δύο και τρία και τέσσερα παιδιά…</b>
      </p>
      <p>Το γνωστό ανά την υφήλιο τραγούδι του Μάνου Χατζιδάκι έπαιζε σαν μουσικό «χαλί» την ώρα που ο Πρωθυπουργός, ο υπουργός Ναυτιλίας <b>Γιάννης Πλακιωτάκης</b>, ο δήμαρχος Πειραιά <b>Γιάννης Μώραλης</b>, ο περιφερειάρχης Αττικής <b>Γιώργος Πατούλης </b>και η υπόλοιπη αποστολή έμπαιναν στην κεντρική αίθουσα συνεδριάσεων της COSCO για να συζητήσουν για τις προοπτικές της επένδυσης στο λιμάνι του Πειραιά.</p>
      <p>***</p>
      <p>
        <b>Ας μοιραστούμε τη σοφία μας</b>
      </p>
      <p>Για τον πολιτισμό, στο bussiness forum share the vision οργάνωσαν ένα πάνελ, με θέμα spirit to share, με ομιλητές τη <b>Λίνα Μενδώνη </b>και έναν δικό τους καλλιτέχνη-αρχιτέκτονα, φίλο του προέδρου της Κίνας. Ο τρόπος που παρουσίασε η υπουργός Πολιτισμού τον ελληνικό πολιτισμό ως εξαγώγιμο αγαθό ενθουσίασε ιδιαίτερα τους Κινέζους, που έκαναν ουρά για να βγάλουν selfies. Εκτός όμως από αυτό, αρκετές κινεζικές εταιρείες που ασχολούνται με πολιτιστικές δραστηριότητες δήλωσαν έτοιμες να συνεργαστούν για τα θέματά τους με την Ελλάδα.</p>
      <p>***</p>
      <p>
        <b> </b>
        <b>Ενα (ακόμα) βιβλίο για τον Τσίπρα</b>
      </p>
      <p>Εσείς θα δίνατε 14 ευρώ (για την ακρίβεια 13,99 ευρώ) για να μάθετε την ιστορία του <b>Αλέξη Τσίπρα</b> ως πρωθυπουργού κατά τη διάρκεια της οικονομικής κρίσης; Τόσο στοιχίζει το βιβλίο του δημοσιογράφου της «Liberation» <b>Fabien</b> <b>Perrier</b> με τίτλο: «<i>Alexis</i> <i>Tsipras</i><i>: </i><i>Une</i> <i>histoire</i> <i>Grecque</i><i>».</i></p>
      <p><i> </i>Ο γάλλος δημοσιογράφος έχει παρακολουθήσει από κοντά την πρωθυπουργική θητεία του Αλέξη Τσίπρα και εξιστορεί στο βιβλίο του (θα κυκλοφορήσει στις 7 Νοεμβρίου) τη διαδρομή του πρώην πρωθυπουργού, με την οποία ξεδιπλώνεται αδρά η ιστορία της Μεταπολίτευσης και της οικονομικής κρίσης στην Ελλάδα.</p>
      <p>***</p>
      <p>
        <b>Τι τους λέει να πουν ο Καραμανλής</b>
      </p>
      <p>Ρώτησα έναν βουλευτή από τους πλέον φανατικούς οπαδούς του πρώην πρωθυπουργού <b>Κώστα Καραμανλή</b> τι συζητεί μαζί τους στις συναντήσεις που έχει στο γραφείο του και στην οδό Παναγή Κυριακού, αλλά και στο γραφείο του στη Βουλή: <i>«Μας λέει να λέμε όταν μας ρωτούν πως δεν τον ενδιαφέρει η Προεδρία της Δημοκρατίας και αυτό σας λέω»</i>. Ο ίδιος βεβαίως δεν λέει δημοσίως κουβέντα για το θέμα αυτό, παρά μόνο λένε οι βουλευτές που τον επισκέπτονται. Ισως επειδή γνωρίζει ότι ελάχιστες πιθανότητες έχει να προταθεί για την Προεδρία της Δημοκρατίας.</p>
      <p>***</p>
      <p>
        <b>Και νέα </b>
        <b>hotspots</b>
      </p>
      <p>Πολύ προβληματίζεται η κυβέρνηση στο Προσφυγικό με τις  «ασύμμετρες ροές» καθώς οι εκτιμήσεις είναι ότι έως τα μέσα  Νοεμβρίου ο συνολικός αριθμός των αλλοδαπών που καταφθάνουν με βάρκες από τα τουρκικά παράλια στα νησιά του Αιγαίου θα υπερβεί τις 40.000. Τι σημαίνει αυτό πρακτικά; Οτι θα φτιαχτούν ακόμη 4-5 hotspots στην ενδοχώρα, πλέον των 13 που ήδη έχουν ανακοινωθεί. Πληροφορούμαι ότι ο υπουργός Εσωτερικών <b>Τάκης Θεοδωρικάκος </b>εκλήθη εσπευσμένα να πάρει υπό μάλης το εν λόγω χαρτοφυλάκιο, όχι μόνον ως προς τα διαδικαστικά αλλά και ως προς τα ουσιαστικότερα. Εως τώρα την επικοινωνία με περιφερειάρχες-δήμαρχους για το πού θα φτιαχτούν οι καταυλισμοί την είχε το υπουργείο Προστασίας του Πολίτη το οποίο δεν πολυλογάριαζε από αντιδράσεις.</p>
      <p>***</p>
      <p>Επειδή υπήρξαν – υπάρχουν λοιπόν και… τέτοιες και μάλιστα πολλές, αποφασίστηκε η ανάθεση της διαχείρισης στον Θεοδωρικάκο, ο οποίος τα τελευταία πρωινά κατηφορίζει την Ηρώδου Αττικού και δίνει λογαριασμό στον ένοικο του Μαξίμου για τις επαφές του με τους αυτοδιοικητικούς «ώστε να μη γίνει καμιά ζημιά».</p>
      <p>***</p>
      <p>
        <b>Ο Νίκος που έγινε ξαφνικά Γιώργος και Γιάννης</b>
      </p>
      <p>Ενα απρόοπτο συνέβη προσφάτως κατά την παρουσίαση του «112», της τηλεφωνικής υπηρεσίας έκτακτης ανάγκης. Ο συντονιστής της εκδήλωσης καλώντας στο βήμα τον γενικό γραμματέα Πολιτικής Προστασίας <b>Νίκο Χαρδαλιά</b> μπέρδεψε δυο-τρεις φορές το όνομά του. <i>«Παρακαλείται ο κ. Γιάννης… εεε… ο κ. Γιώργος…εεε… ο κ. Χαρδαλιάς να απευθύνει χαιρετισμό</i>» είπε προκαλώντας το ελαφρύ μειδίαμα των παρισταμένων. Παλαιός στα κοινά ο γενικός, το μπάλωσε αμέσως όταν ανέβηκε στο βήμα λέγοντας: <i>«Και Γιάννης και Γιώργος και Νίκος… Είμαστε μεγάλη οικογένεια κι έχουμε απ’ όλα τα ονόματα».</i></p>
      <p>***</p>
      <p>
        <b>Οικογενειακό κλίμα στη ΝΔ</b>
      </p>
      <p>Το κλίμα πλέον στην ΝΔ είναι πολύ οικογενειακό, όχι μητσοτακικό όπως  αυθαιρέτως συμπεραίνουν κάποιοι, αλλά σπιτικό. Δηλαδή, πρόεδρος συνεδρίου είναι ο <b>Βαγγέλης Μεϊμαράκης</b>, που είχε ενεργά μέλη της ΔΑΠ επί προεδρίας του στην ΟΝΝΕΔ τον γραμματέα της ΝΔ <b>Γιώργο Στεργίου </b>και τον γενικό διευθυντή <b>Γιάννη  Μπρατάκο</b>, γιο του  εμβληματικού Αγγελου Μπρατάκου. Πρόεδρος ΟΝΝΕΔ ο <b>Παύλος Μαρινάκης</b>, εγγονός του διακεκριμένου ποινικολόγου των Πατρών Παύλου Μαρινάκη, ο οποίος ήταν πρόεδρος της ΝΟΔΕ Αχαΐας στις αρχές του ’90, όταν ανέλαβε την προεδρία της τοπικής ΟΝΝΕΔ ο νεαρός τότε φοιτητής του Πολυτεχνείου <b>Γιώργος Στεργίου, </b>μετά τη δολοφονία του καθηγητή Ν. Τεμπονέρα και την έκπτωση από το κόμμα.</p>
      <p>***</p>
      <p>
        <b>Το ιππικό των ελλήνων πλουσίων</b>
      </p>
      <p>Σε σημαντικές επενδύσεις για την αγορά καθαρόαιμων ίππων προχώρησαν οι έλληνες ιδιοκτήτες που συμμετείχαν στην παγκόσμια φθινοπωρινή δημοπρασία του οίκου Τattersalls, η οποία πραγματοποιήθηκε στο Newmarket της Αγγλίας, από τις 28 έως τις 31 Οκτωβρίου. Οι έλληνες επενδυτές αγόρασαν 68 ίππους – πρωτοφανή αριθμό τα τελευταία χρόνια – επενδύοντας περισσότερες από 800.000 ευρώ.</p>
      <p>
        <a href="https://www.tovima.gr/2019/11/04/finance/ypoik-veltioseis-tou-plaisiou-prostasias-tis-kyrias-katoikias/">ΥΠΟΙΚ: Βελτιώσεις του πλαισίου προστασίας της κύριας κατοικίας</a>
      </p>
    </article>
  </body>
</html>