<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/hakan-celik/kadinlarin-gucune-ihtiyacimiz-var-2216951"/>
    <meta property="og:site_name" content="Posta"/>
    <meta property="article:published_time" content="2019-11-05T05:00:28+00:00"/>
    <meta property="og:title" content="Kadınların gücüne ihtiyacımız var"/>
    <meta property="og:description" content="İçinde bulunduğumuz coğrafyadaki ülkelerin geri kalmış olmasının nedenlerinden biri kadının çalışmıyor, eğitim alamıyor ve görünmüyor olmasıyla ilgili."/>
  </head>
  <body>
    <article>
      <h1>Kadınların gücüne ihtiyacımız var</h1>
      <address><time datetime="2019-11-05T05:00:28+00:00">05 Nov 2019, 05:00</time> by <a rel="author">Hakan Çelik</a></address>
      <p>İçinde bulunduğumuz coğrafyadaki ülkelerin geri kalmış olmasının nedenlerinden biri kadının çalışmıyor, eğitim alamıyor ve görünmüyor olmasıyla ilgili. Şöyle düşünün; nüfusun yarısını oluşturan bir kitle üretime ve karar alma sürecine çok sınırlı olarak katılıyor. Bütün Ortadoğu ülkelerinin toplamı, 10 milyonluk İsveç kadar katma değerli üretim yapamıyor, bir o kadar marka çıkaramıyor.</p>
      <p>“Bu kötü görüntüyü aşmanın ilk yolu eğitim seferberliği olmalıdır” düşüncesiyle kolları sıvayan Hanzade Doğan Boyner, Türkiye’de bu alanda en fazla katkı sağlayan isimler arasında geliyor.</p>
      <p>Hanzade Doğan, iş dünyasında önemli başarılara imza atan, özellikle elektronik ticaret alanında Türkiye’nin ilk ve en köklü şirketi Hepsiburada’yı kuran bir iş kadını. Kendisiyle kısa süre önce “Dünya Kız Çocukları Günü” vesilesiyle bir araya geldik ve şimdiye kadar yapılanları konuşma imkânı bulduk. Temelleri 2005 yılında atılan “Baba Beni Okula Gönder” (BBOG) onun imzasını taşıyan bir projeydi. Hanzade Doğan Boyner, kız çocuklarının eğitimi, yurt ihtiyacı ve diğer alanlardaki destekleri, başkanlığını yürüttüğü Aydın Doğan Vakfı’nın himayesinde başlatmıştı.</p>
      <figure>
        <img src="https://i.pstimaj.com/img/75/640x0/5dc123ec66a97cab8155655e"/>
      </figure>
      <p>Kız çocuklarıyla ilgili projeleri en başından bu yana yakından takip ediyorum. Notlarıma baktım; 10 yıllık dönemde 33 kız yurdu yapılmış, toplanan desteklerle 50 bin kız çocuğuna burs sağlanmış. Gerçekten gelişmek ve kalkınmak için kadınların gücüne ihtiyacımız var. Kaliteli eğitim fırsatı sağlayıp, kadınları ekonomik hayata daha fazla katabilirsek sadece millî gelirimizi artırmış olmayacağız aynı zamanda şiddet dâhil birçok soruna karşı daha olumlu sonuçlar göreceğiz. </p>
      <p>
        <b>EN DİJİTAL MARATON </b>
      </p>
      <p>41. Vodafone Maratonu pazar günü koşuldu. Türkiye’nin en geniş katılımlı kitlesel spor faaliyeti olmasının yanında büyük bir yardımseverlik etkinliği aynı zamanda. İstanbul Büyükşehir Belediyesi’nin iştiraki “Spor İstanbul” tarafından düzenlendi. En büyük destekçisi ise aynı zamanda maratona ismini veren Vodafone. Maraton bu yıl çocukların kodlama eğitimi alması için gerçekleşti.</p>
      <p>Çocukların bilgiye ve teknolojiye ulaşması için harika bir yol. Dünyanın en önemli teknoloji ve iletişim şirketlerinden olan Vodafone’un katkıları bununla sınırlı değil. 2025 yılına kadar karbon salınımını yüzde 50 azaltma sözü verdiler. Türkiye’de yenilenebilir enerjiye ilk etapta 4 milyon TL yatırım yaptılar. Geçenlerde Türkiye Vodafone Vakfı Başkanı Hasan Süel açıklamıştı. Tonlarca elektronik atığı bir araya getirip geri kazanıma yollamışlar. Elde edilen kaynak çocukların kodlama eğitimiyle ilgili çalışmalarına aktarılmış. İlk etapta Samsun’da İlkadım Kubilay İlkokulu’nda 10 adet bilgisayarlı kodlama sınıfı kurulmuş.</p>
    </article>
  </body>
</html>