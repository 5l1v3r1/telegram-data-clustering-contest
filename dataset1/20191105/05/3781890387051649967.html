<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/740077"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T05:58:00+00:00"/>
    <meta property="og:title" content="สดร.เร่งหารือสร้างภาคีเครือข่ายกลุ่มวิจัยวิทยาศาสตร์บรรยากาศ "/>
    <meta property="og:description" content="สดร. จับมือนักวิชาการ 28 หน่วยงาน หารือภาพรวมงานวิจัยวิทยาศาสตร์บรรยากาศของประเทศไทย  พร้อมระดมสมองจัดทำแผนบูรณาการวิจัยด้านคุณภาพอากาศ หวังนักวิจัยรุ่นใหม่ในช่วงเวลา 5 -10 ปีข้างหน้า"/>
  </head>
  <body>
    <article>
      <h1>สดร.เร่งหารือสร้างภาคีเครือข่ายกลุ่มวิจัยวิทยาศาสตร์บรรยากาศ </h1>
      <address>
        <time datetime="2019-11-05T05:58:00+00:00">05 Nov 2019, 05:58</time>
      </address>
      <p>
        <b>สดร. จับมือนักวิชาการ 28 หน่วยงาน หารือภาพรวมงานวิจัยวิทยาศาสตร์บรรยากาศของประเทศไทย  พร้อมระดมสมองจัดทำแผนบูรณาการวิจัยด้านคุณภาพอากาศ หวังนักวิจัยรุ่นใหม่ในช่วงเวลา 5 -10 ปีข้างหน้า</b>
      </p>
      <p>ดร. ศรัณย์ โปษยะจินดา ผู้อำนวยการสถาบันวิจัยดาราศาสตร์แห่งชาติ (องค์การมหาชน) (สดร.)กระทรวงการอุดมศึกษา วิทยาศาสตร์ วิจัยและนวัตกรรม กล่าวว่า  ปัจจุบันประเทศไทยได้รับผลกระทบด้านการเปลี่ยนแปลงสภาพภูมิอากาศและประสบปัญหาคุณภาพอากาศและอย่างมาก  ทั้งความแปรปรวนของฤดูกาล อุณหภูมิของโลกที่มีแนวโน้มสูงขึ้น และปัญหาฝุ่นละอองขนาดเล็ก (PM2.5) และมลพิษอากาศที่เกี่ยวข้อง  เช่น ก๊าซโอโซนระดับผิวดิน ก๊าซไนโตรเจนไดออกไซด์ สารมลพิษตกค้างยาวนาน เป็นต้น </p>
      <figure>
        <img src="https://www.dailynews.co.th/admin/upload/20191105/news_znrFCjseoy131055_533.jpg?v=20191106093?v=3831"/>
      </figure>
      <p>สดร. เล็งเห็นถึงความสำคัญของปัญหาดังกล่าว จึงจัดตั้งกลุ่มวิจัยวิทยาศาสตร์บรรยากาศ (Atmospheric Research Unit of NARIT : ARUN) ดำเนินการศึกษาวิจัยด้านวิทยาศาสตร์บรรยากาศมาอย่างต่อเนื่อง ครอบคลุมตั้งแต่ผลกระทบจากอนุภาคที่มาจากอวกาศต่อชั้นบรรยากาศ  จนถึงการศึกษาการเกิดและการเคลื่อนตัวของฝุ่นละอองขนาดเล็กในชั้นบรรยากาศ โดยเฉพาะในพื้นที่ภาคเหนือของประเทศไทย ทำให้พบว่า การทำวิจัยด้านวิทยาศาสตร์บรรยากาศของประเทศไทยยังไม่ปรากฏแนวทางการวิจัยที่ชัดเจนรอบด้าน และผู้เชี่ยวชาญในสาขาวิจัยดังกล่าวกระจายอยู่ในมหาวิทยาลัยและหน่วยงานต่างๆ ทั่วประเทศ<br/><br/>ทั้งนี้ภายหลังเมื่อจัดตั้ง กระทรวงการอุดมศึกษา วิทยาศาสตร์ วิจัย และนวัตกรรม  สดร. ร่วมกับคณาจารย์ นักวิชาการ และผู้เชี่ยวชาญจาก 5 หน่วยงานภาครัฐ และ 23 มหาวิทยาลัย ได้ร่วมกันหารือภาพรวมงานวิจัยวิทยาศาสตร์บรรยากาศของประเทศไทย  พร้อมระดมสมองจัดทำแผนบูรณาการวิจัยด้านคุณภาพอากาศ (Air Quality Research Programs) เพื่อกำหนดทิศทางการให้ทุนสนับสนุนการวิจัย วางแนวทางส่งเสริมโครงสร้างพื้นฐานสำหรับวิจัยคุณภาพอากาศไทยในระยะสั้นและระยะยาว รวมถึงวางกรอบการวิจัยพื้นฐานให้ทำงานร่วมกันอย่างต่อเนื่อง หวังสร้างนักวิจัยรุ่นใหม่ในช่วงเวลา 5 -10 ปีข้างหน้า และจัดตั้งภาคีความร่วมมือวิจัยวิทยาศาสตร์บรรยากาศแห่งประเทศไทยในอนาคต<br/><br/>อย่างไรก็ดีจากการระดมสมองทุกภาคส่วนที่เข้าร่วมประชุม ล้วนเห็นตรงกันว่า ประเทศไทยควรมีศูนย์วิจัยศึกษาด้านนี้โดยเฉพาะ ซึ่ง สดร. พร้อมให้การสนับสนุนห้องปฏิบัติการ และเป็นแกนนำวางแนวทางงานวิจัยด้านคุณภาพอากาศ โดยจะอาศัยข้อคิดเห็น ข้อแนะนำจากหน่วยงานต่างๆ นำมาวางแผนการทำงานวิจัยในช่วงระยะเวลา 10 ปีข้างหน้า เมื่อหารือปรับแผนร่วมกันแล้ว จะนำแนวทางงานวิจัยดังกล่าวเสนอไปยังกระทรวงการอุดมการศึกษา วิทยาศาสตร์ วิจัยและนวัตกรรมต่อไป<br/> <br/> </p>
    </article>
  </body>
</html>