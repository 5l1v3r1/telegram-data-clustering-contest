<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/05/ozonlenek-magyarorszagra-a-kulfoldi-vendegmunkasok"/>
    <meta property="og:site_name" content="infostart"/>
    <meta property="article:published_time" content="2019-11-05T05:35:11+00:00"/>
    <meta property="og:title" content="Özönlenek Magyarországra a külföldi vendégmunkások"/>
    <meta property="og:description" content="Ukrajnából jönnek a legtöbben, de két év alatt megháromszorozódott a szerb és a vietnámi vendégmunkások száma is."/>
  </head>
  <body>
    <article>
      <h1>Özönlenek Magyarországra a külföldi vendégmunkások</h1>
      <address><time datetime="2019-11-05T05:35:11+00:00">05 Nov 2019, 05:35</time> by <a rel="author">Infostart</a></address>
      <h3>Ukrajnából jönnek a legtöbben, de két év alatt megháromszorozódott a szerb és a vietnámi vendégmunkások száma is.</h3>
      <p>Ukrajnából jön a legtöbb vendégmunkás Magyarországra, szeptember végén közel 44 ezren rendelkeztek munkavállalási engedéllyel - írja a Világgazdaság.</p>
      <p>Az Országos Idegenrendészeti Főigazgatóságnak (OIF) a lap kérésére készített adatgyűjtése szerint</p>
      <ul>
        <li>43 881 ukrán rendelkezik munkavállalási célú tartózkodási engedéllyel, az Európai Unión kívüli országokból Magyarországra érkező munkavállalók között ez a legmagasabb szám.</li>
        <li>A statisztika szerint a második legtöbb engedéllyel (6199) a szerbek rendelkeznek,</li>
        <li>a harmadik legtöbb dolgozót pedig Kína adja, 2965-öt.</li>
        <li>Ázsia legnagyobb országát szinte alig lemaradva Vietnam (2778 fővel) követi,</li>
        <li>de szép számmal vannak jelen a magyar munkaerőpiacon indiai munkavállalók is (1806).</li>
      </ul>
      <p>Az OIF január és szeptember között született pozitív döntéseit tartalmazó listát szintén az ukrán munkavállalók vezetik 26 ezernél is több engedéllyel. A második helyen itt is a szerbek állnak 3710 jóváhagyással, a harmadikon a vietnámiak 1413-mal. A statisztika alapján a küldő országok esetében a korábbi évekhez képest nem történt nagyobb változás,</p>
      <blockquote>a Magyarországra érkezett munkavállalók száma viszont 2017-hez képest drasztikusan nőtt:</blockquote>
      <p>míg két éve a lista első három küldő országából összesen 11 464 munkavállalót regisztráltak harmadik országból, addig tavaly már 34 744-et - írta a Világgazdaság, hozzátéve, hogy ez a szám az idén szeptemberig 31 449-re csökkent.</p>
      <p>
        <i>Nyitókép: Pexels.com</i>
      </p>
    </article>
  </body>
</html>