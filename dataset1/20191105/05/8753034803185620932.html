<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/BRembg/hauglie-til-kamp-for-sitt-politiske-liv"/>
    <meta property="og:site_name" content="Aftenbladet"/>
    <meta property="article:published_time" content="2019-11-05T05:24:11+00:00"/>
    <meta property="og:title" content="Hauglie til kamp for sitt politiske liv"/>
    <meta property="og:description" content="Stortinget vil sitte med ørene spisset og ha kvasse spørsmål når arbeids- og sosialminister Anniken Hauglie (H) kommer med sin redegjørelse om Nav-skandalen."/>
  </head>
  <body>
    <article>
      <h1>Hauglie til kamp for sitt politiske liv</h1>
      <h2>Stortinget vil sitte med ørene spisset og ha kvasse spørsmål når arbeids- og sosialminister Anniken Hauglie (H) kommer med sin redegjørelse om Nav-skandalen.</h2>
      <address><time datetime="2019-11-05T05:24:11+00:00">05 Nov 2019, 05:24</time> by <a rel="author">NTB-Bibiana Piene</a></address>
      <p>Klokka 10 tirsdag entrer Hauglie Stortingets talerstol for å forklare hvordan og ikke minst hvorfor EU-forordningen om trygderettigheter i årevis har blitt feiltolket av både Nav og myndighetene.</p>
      <p>Feilen har sendt minst 36 uskyldige mottakere av syke-, pleie- eller arbeidsavklaringspenger i fengsel siden 2012. Andre har uriktig fått betingede dommer for trygdesvindel, mens tusenvis urettmessig har fått krav om tilbakebetaling fra Nav.</p>
      <h3>Kinkige spørsmål</h3>
      <p>Etter at trygdeskandalen sprakk i forrige uke, er det blitt klart at også rettsapparatet helt opp til Høyesterett har sviktet. Saken har dessuten vist at EUs trygdeforordning fra 2012 aldri er blitt tatt inn i den norske folketrygdloven, trass i at den har forrang. Det ville i tilfelle vært den rødgrønne regjeringens ansvar.</p>
      <p>Men også Hauglie bør ha noen gode svar på en rekke kinkige spørsmål. SV og Rødt vurderer allerede mistillit mot ministeren, som har hatt posten siden desember 2015.</p>
      <p>Blant spørsmålene de vil ha svar på, er hvorfor ikke departementet og Nav trakk i nødbremsen og fikk pågående straffesaker stilt i bero straks de ble klar over omfanget i slutten av august.</p>
      <p>Den siste dommen for trygdesvindel på feil grunnlag kom 17. september.</p>
      <p>Hauglie må også svare på hvorfor alarmen ikke gikk tidligere etter flere avgjørelser i Trygderetten fra juni 2017.</p>
      <h3>Hva gjorde Hauglie?</h3>
      <p>Mange representanter er trolig også opptatt av å få vite hva ministeren har gjort for å forsikre seg om at Navs praksis er i tråd med regelverket.</p>
      <p>Blant annet ba EØS' overvåkingsorgan ESA Norge i 2015 om å se på praksisen med stopp i arbeidsavklaringspenger når en person flytter til andre EØS-land.</p>
      <p>I 2017 la Hauglie selv fram en stortingsmelding som slo fast at sykepenger og arbeidsavklaringspenger kan tas med til EØS.</p>
      <p>I tillegg fikk staten allerede i 2013 klar beskjed fra EFTA-domstolen om at folketrygdlovens krav om at man må oppholde seg i Norge for å motta ytelser som syke-, pleie- og arbeidsavklaringspenger, ikke er forenlig med EØS-regelverket.</p>
      <p>Likevel fortsatte Nav som før.</p>
      <h3>Omfang</h3>
      <p>Det reelle omfanget av skandalen er heller ikke kjent.</p>
      <p>ESA krevde mandag svar på elleve spørsmål innen 4. desember, blant annet hvorfor Norge mener at reglene var annerledes før 2012. I kortene ligger en mistanke om at reglene kan ha blitt praktisert feil helt siden EØS-avtalen trådte i kraft i 1994.</p>
      <p>ESA vil også vite hvordan norske myndigheter arbeider for å finne fram til dem som er blitt rammet av skandalen, og hvordan disse skal følges opp.</p>
      <p>Hauglie sa i helgen at regjeringen vil iverksette tiltak for rettshjelp for Nav-ofrene, og at de i tillegg vurderer en egen erstatningsordning.</p>
      <p>På spørsmål fra NTB om hvor raskt disse tiltakene kan være på plass, og om dette vil komme som en tilleggsbevilgning på neste års statsbudsjett, henviser departementet til Hauglies redegjørelse.</p>
      <p>Om det ikke legges midler inn i statsbudsjettet, kan Nav-ofre måtte vente til etter behandlingen av revidert statsbudsjett til våren på støtte til rettshjelp.</p>
      <h3>Gransking</h3>
      <p>Hauglie har også varslet at hun vil ha en ekstern gransking av saken.</p>
      <p>På Stortinget har flere, blant dem Ap-leder Jonas Gahr Støre, tatt til orde for en høring i kontrollkomiteen. I tillegg bør en egen gransking i regi av Stortinget vurderes, mener han.</p>
      <p>Slike granskinger er nokså uvanlige og er gjerne forbeholdt særlig store og omfattende saker.</p>
    </article>
  </body>
</html>