<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/prins-charles-i-kunstskandale/71780054"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T05:01:57+00:00"/>
    <meta property="og:title" content="Prins Charles i kunstskandale"/>
    <meta property="og:description" content="Kjent amerikansk kunstforfalsker hevder at han står bak kunstverk som skal ha blitt verdsatt til 1,2 milliarder kroner."/>
  </head>
  <body>
    <article>
      <h1>Prins Charles i kunstskandale</h1>
      <h2>Kjent amerikansk kunstforfalsker hevder at han står bak kunstverk som skal ha blitt verdsatt til 1,2 milliarder kroner.</h2>
      <address><time datetime="2019-11-05T05:01:57+00:00">05 Nov 2019, 05:01</time> by <a rel="author">Caroline Drefvelin</a></address>
      <p>Storbritannias kronprins Prince Charles har havnet midt i en kunstskandale, skriver britiske <a href="https://www.dailymail.co.uk/news/article-7643229/The-50million-conundrum-fake-Monet-hung-Prince-Charless-Dumfries-House.html?ns_mchannel=rss&amp;ns_campaign=1490&amp;ito=1490">Daily Mail</a>.</p>
      <p>
        <b>En amerikansk kunstner som er dømt for kunstforfalskninger hevder at han står bak flere av verkene som har hengt på tronarvingens vegger - verk som skal ha blitt verdsatt til 1,2 milliarder kroner.</b>
      </p>
      <p>Prins Charles er kjent som en kunstelsker. I 2007 ledet kronprinsen en gruppe som kjøpte herskapshuset Dumfries House i Ayrshire i Skottland.</p>
      <p>Herskapshuset er nå hovedsete for prinsens veldedige organisasjon «The Prince's Foundation».</p>
      <p>Med herskapshusets fulgte også en stor samling av møbler og kunstverk, som siden har vært tilgjengelig for et kunstinteressert publikum.</p>
      <h3>- Verdsatt til 1,2 milliarder</h3>
      <p>Men nå hevder altså den kjente kunstforfalskeren Tony Tetro at han står bak flere av kunstverkene som ble vist fram i Dumfries House.</p>
      <p>Tetro har tidligere har vært fengslet for flere tilfeller av falskneri.</p>
      <p>
        <b>Tre kunstverk som skulle være malt av mesterkunstnerne Claude Monet, Pablo Picasso og Salvador Dalí, er slett ikke malt av dem, men av Tetro, hevder han selv.</b>
      </p>
      <figure>
        <img src="https://dbstatic.no/71781094.jpg?imageId=71781094&amp;width=512&amp;height=308"/>
        <figcaption><b>HERSKAPELIG:</b> Eiendommen Dumfries House i Skottland. Foto: NTB scanpix Vis mer</figcaption>
      </figure>
      <p>Til sammen skal de tre bildene i forbindelse med forsikring ha blitt verdsatt for 104 millioner pund, eller over 1,2 milliarder kroner, ifølge Daily Mail.</p>
      <p>Det falske Monet-bildet var ifølge Tetro designet for å likne et av 250 studier som den franske impresjonisten lagde av vannliljene i hagen sin i Normandy.</p>
      <p>- Jeg var veldig stolt av den. Det var en god Monet, sier Tetro til avisa.</p>
      <h4>Dumfries House</h4>
      <ul>
        <li>Herskapshus i Ayrshire i Skottland.</li>
        <li>Huser blant annet en betydelig samling originale 1700-talls møbler.</li>
        <li>Ble kjøpt av et konsortium ledet av Prins Charles for 45 millioner pund i 2007, blant annet finansiert av et lån på 20 millioner pund fra prinsens veldedige fond.</li>
        <li>Åpent for publikum</li>
      </ul>
      <p>Kilde: <a href="https://www.theguardian.com/uk/2007/jun/28/artnews.monarchy">Guardian</a></p>
      <p>«Monet»-bildet alene skal ha vært verdsatt 50 millioner pund, eller nesten 600 millioner kroner.</p>
      <h3>Fjernet bilder</h3>
      <p>Etter avsløringene har hele 17 kunstverk blitt fjernet fra Dumfries House, inkludert de tre bildene som Tetro hevder han har malt.</p>
      <p>Ansatte ved Dumfries House forsøker nå å finne ut av hva som har skjedd, ifølge Daily Mail.</p>
      <p>En talsperson for «The Prince's Foundation» sier til Daily Mail at denne typen kunstlån er noe som Dumfries House har gjort fra tid til annen.</p>
      <p>
        <b>- Det er svært beklagelig at autensiteten til disse maleriene, som ikke lenger vises fram, ser ut til å trekkes i tvil, sier talspersonen til avisa.</b>
      </p>
      <p>Alle de 17 kunstverkene hadde blitt lånt ut av den nå konkursrammede forretningsmannen James Stunt (37).</p>
      <p>Stunt, som er tidligere ektemann av Formula 1-arving Petra Ecclestone, lånte opprinnelig ut bildene gratis for en tiårsperiode.</p>
      <p>Lånet skal ha blitt tilrettelagt av Prins Charles' tidligere rådgiver Michael Fawcett.</p>
      <figure>
        <img src="https://dbstatic.no/71781103.jpg?imageId=71781103&amp;width=512&amp;height=308"/>
        <figcaption><b>BENEKTER:</b> Forretningsmannen James Stunt hevder at bildene ikke er falske. Foto: NTB scanpix Vis mer</figcaption>
      </figure>
      <p>Men da kunstforfalskeren Tetro fikk høre om lånet av de tre bildene, visste han at det var hans bilder, sier han til Daily Mail.</p>
      <p>Nå går han ut offentlig med saken for å slippe å havne i trøbbel.</p>
      <h3>Benekter at bildene er falske</h3>
      <p>
        <b>Men James Stunt selv benekter at bildene er falske, skriver <a href="https://www.dailymail.co.uk/news/article-7645511/James-Stunt-says-sorry-Prince-Charles-amid-claims-paintings-loaned-fakes.html">Daily Mail.</a></b>
      </p>
      <p>Han sier at han ikke ville føre Prins Charles bak lyset fordi han har «det store privilegiet å kalle ham en venn», sier han i en video postet på Instagram.</p>
      <p>Stunt beklager på det sterkeste overfor prinsen. Han understreker at bildene er ekte, men sier også:</p>
      <p>- La oss si at de var falske. Hva er galt med å låne dem til et herskapelig hjem, til Prince of Wales, og la dem være offentlig tilgjengelig slik at publikum kan nyte dem? spør ham.</p>
      <h3>Bruker kaffe i bildene</h3>
      <p>Selv har Tetro ikke lagt skjul på at han kopierer verdenskjente malere.</p>
      <p>Mange briter kjenner til den amerikanske falskneren gjennom BBC-programmet «Fake or Fortune», et program de de skal avgjøre om et kunstverk er ekte eller ikke. Programlederne spurte Tetro om hans mening om et falsk Chagall-maleri i 2015.</p>
      <p>Det var også gjennom dette programmet at James Stunt fikk nyss om Tetro.</p>
      <p>Han skal ha ringt Tetro og bedt ham om å male et falskt Pablo Picasso-maleri som Stunt kunne ha i hjemmet sitt.</p>
      <p>
        <b>Tetro maler bildene ved kjøkkenbordet hjemme i California. For å gi bildene den rette patinaen farger ham dem blant annet med blekemiddel og svart kaffe, forteller han.</b>
      </p>
      <p>- Med kaffen kan du noen ganger lukte det. Hvis du putter tunga på det kan du til og med smake det, sier Tetro til Daily Mail.</p>
      <h3>Solgte 11 bilder</h3>
      <p>Til sammen solgte han 11 malerier til James Stunt, som også inkluderte kopier av Van Gogh, Marc Chagall og Rembrandt.</p>
      <p>
        <b>Men Tetro hevder at han aldri ment at kunsteksperter skulle bli lurt av arbeidet hans. Blant annet bruker han maling med moderne pigmenter.</b>
      </p>
      <p>- Du kan imponere vennene dine og dekorere hjemmet ditt med det, men det ville aldri passere som ekte. Verdien på kunstverk nå om dagen er så høy og granskningen så tøff, sier han.</p>
    </article>
  </body>
</html>