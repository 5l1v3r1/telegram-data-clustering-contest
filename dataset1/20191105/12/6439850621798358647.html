<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/458823/%E0%A6%A8%E0%A6%BF%E0%A6%89%E0%A6%87%E0%A7%9F%E0%A6%B0%E0%A7%8D%E0%A6%95%E0%A7%87-%E0%A6%96%E0%A7%8B%E0%A6%95%E0%A6%BE%E0%A6%B0-%E0%A6%AA%E0%A7%8D%E0%A6%B0%E0%A6%A5%E0%A6%AE-%E0%A6%9C%E0%A6%BE%E0%A6%A8%E0%A6%BE%E0%A6%9C%E0%A6%BE-%E0%A6%85%E0%A6%A8%E0%A7%81%E0%A6%B7%E0%A7%8D%E0%A6%A0%E0%A6%BF%E0%A6%A4"/>
    <meta property="og:site_name" content="Daily Janakantha"/>
    <meta property="article:published_time" content="2019-11-05T12:04:00+00:00"/>
    <meta property="og:title" content="নিউইয়র্কে খোকার প্রথম জানাজা অনুষ্ঠিত"/>
    <meta property="og:description" content="অনলাইন ডেস্ক ॥ বিএনপির ভাইস চেয়ারম্যান ও অবিভক্ত ঢাকার সাবেক মেয়র সাদেক হোসেন খোকার প্রথম জানাজা যুক্তরাষ্ট্রের নিউইয়র্কের জ্যামাইকা মুসলিম সেন্টারে অনুষ্ঠিত হয়েছে। বাংলাদেশ সময় মঙ্গলবার সকাল সাড়ে ৮টায় এই জানাজা অনুষ্ঠিত হয়। জানাজায় খোকার দুই ছেলে, মেয়ে ও স্ত্রী উপস্থিত ছিলেন। জানাজায় সাদেক হোসেন খোকার বড় ..."/>
  </head>
  <body>
    <article>
      <h1>নিউইয়র্কে খোকার প্রথম জানাজা অনুষ্ঠিত</h1>
      <address>
        <time datetime="2019-11-05T12:04:00+00:00">05 Nov 2019, 12:04</time>
      </address>
      <figure>
        <img src="http://www.dailyjanakantha.com/files/201911/1572959056_06.jpg"/>
      </figure>
      <p>অনলাইন ডেস্ক ॥ বিএনপির ভাইস চেয়ারম্যান ও অবিভক্ত ঢাকার সাবেক মেয়র সাদেক হোসেন খোকার প্রথম জানাজা যুক্তরাষ্ট্রের নিউইয়র্কের জ্যামাইকা মুসলিম সেন্টারে অনুষ্ঠিত হয়েছে।</p>
      <p>বাংলাদেশ সময় মঙ্গলবার সকাল সাড়ে ৮টায় এই জানাজা অনুষ্ঠিত হয়। জানাজায় খোকার দুই ছেলে, মেয়ে ও স্ত্রী উপস্থিত ছিলেন।</p>
      <p>জানাজায় সাদেক হোসেন খোকার বড় ছেলে ইশরাক হোসেন বলেন, ‘আমি বাংলাদেশ কনস্যুলেটকে ধন্যবাদ জানাতে চাই। আমার বাবার মৃত্যুর পরে হলেও পাসপোর্ট না হলেও দেশে নেয়ার জন্য ট্রাভেল পারমিট ইস্যু করতে সব ধরনের সহযোগিতা করেছেন। উনার দাফন বাংলাদেশেই হবে। আমার মা ট্রাভেল পারমিট সংগ্রহ করতে পেরেছেন।’</p>
      <p>জানাজায় উপস্থিত ছিলেন খোকার দীর্ঘদিনের রাজনৈতিক সহযোগী কেন্দ্রীয় বিএনপি নেতা আব্দুস সালাম, জ্যামাইকা মুসলিম সেন্টারের সভাপতি ডা. সিদ্দিকুর রহমান ও নিউইয়র্ক কনস্যুলেটের ফার্স্ট সেক্রেটারি শামীম হোসেন।</p>
      <p>মুক্তিযোদ্ধা সাদেক হোসেন খোকার জানাজার সময় তার কফিনটি বাংলাদেশের লাল-সবুজ পতাকায় মোড়ানো ছিল। জানাজা শুরুর আগে মুক্তিযোদ্ধারা রণাঙ্গণের এই বীর যোদ্ধাকে স্যালুট দিয়ে বিদায় জানান।</p>
      <p>নিউইয়র্ক সময় মঙ্গলবার রাত ১১টায় আমিরাত এয়ারলাইন্সে করে সাদেক হোসেন খোকার মরদেহ দেশের উদ্দেশে পাঠানো হবে। বৃহস্পতিবার সকালে মরদেহ ঢাকায় পৌঁছানোর কথা রয়েছে।</p>
      <p>সাদেক হোসেন খোকার মরদেহ দেশে এলে জুরাইনে মা-বাবার কবরের পাশে দাফন করা হবে বলে জানিয়েছেন তার ছোট ভাই আনোয়ার হোসেন উজ্জ্বল।</p>
      <p>নিউইয়র্কে চিকিৎসাধীন অবস্থায় বাংলাদেশ সময় সোমবার (৪ নভেম্বর) দুপুর ১টায় মারা যান সাদেক হোসেন খোকা। ক্যান্সারে আক্রান্ত হয়ে দীর্ঘদিন তিনি চিকিৎসাধীন ছিলেন।</p>
    </article>
  </body>
</html>