<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ria-m.tv/news/170635/sbu_u_zaporijji_vikrila_konvertatsiyniy_tsentr_yakiy_viviv_v_tin_100_milyoniv_griven_sered_zamovnikiv_derjpidpriemstva.html"/>
    <meta property="og:site_name" content="РИА Мелитополь"/>
    <meta property="article:published_time" content="2019-11-05T12:12:00+00:00"/>
    <meta property="og:title" content="СБУ у Запоріжжі викрила конвертаційний центр який вивів в тінь 100 мільйонів гривень: серед замовників держпідприємства"/>
    <meta property="og:description" content="Діяльність конвертаційного центру у Запоріжжі, через який виведено у «тінь» майже 100 мільйонів гривень, блокувала Служба безпеки України."/>
  </head>
  <body>
    <article>
      <h1>СБУ у Запоріжжі викрила конвертаційний центр який вивів в тінь 100 мільйонів гривень: серед замовників держпідприємства</h1>
      <address><time datetime="2019-11-05T12:12:00+00:00">05 Nov 2019, 12:12</time> by <a rel="author">Владимир Андреев</a></address>
      <p>
        <b>Діяльність конвертаційного центру у Запоріжжі, через який виведено у «тінь» майже 100 мільйонів гривень, блокувала Служба безпеки України.</b>
      </p>
      <p>Оперативники спецслужби встановили, що організували «конверт» майже рік тому двоє мешканців обласного центру. Вони надавали замовникам «послуги» із переведення коштів у готівку через здійснення фіктивних фінансово-господарських операцій. Конвертцентр також забезпечував штучну мінімізацію податкових платежів до бюджету. Серед «клієнтів» зловмисників було понад 50 комерційних структур  реального сектору економіки  та декілька державних підприємств регіону. Під час обшуків в офісі конвертаційного центру правоохоронці вилучили печатки підконтрольних підприємств, бухгалтерську та банківську документацію, чорнові записи, що підтверджують протиправну діяльність.</p>
      <p>Також виявлено понад 600 тисяч гривень та 15 тисяч євро. За матеріалами СБУ вирішується питання щодо притягнення до відповідальності керівництва підприємств-клієнтів конвертцентру для відшкодування держбюджету завданих збитків. У межах відкритого кримінального провадження за ч. 2 ст. 205-1 (підроблення документів, які подаються для проведення державної реєстрації юридичної особи та фізичних осіб-підприємців), ч. 3 ст. 212 (ухилення від сплати податків, зборів (обов’язкових платежів) та ч. 1 і 2 ст. 364 (зловживання владою або службовим становищем) Кримінального кодексу України  тривають слідчо-оперативні дії. Заходи з викриття зловмисників проводились спільно з податковою міліцією ДФС у Запорізькій області.</p>
      <p>
        <a href="https://ssu.gov.ua/ua/news/1/category/2/view/6677?fbclid=IwAR1Bc_JVCe4cEHP44AkuEN8OnK_e3ZgDCxufegTJ4CTjYSk_cBfAq_qp_9Y#.yOOzBD0y.dpbs">Пресцентр СБ України</a>
      </p>
    </article>
  </body>
</html>