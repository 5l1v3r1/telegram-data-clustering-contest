<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/rodt-moxnes---det-viktigste-om-hauglies-egen-rolle-er-uavklart/71785059"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T12:24:17+00:00"/>
    <meta property="og:title" content="Rødt-Moxnes: - Det viktigste om Hauglies egen rolle er uavklart"/>
    <meta property="og:description" content="Rødt-leder Bjørnar Moxnes er ikke beroliget etter Anniken Hauglies (H) redegjørelse i Stortinget."/>
  </head>
  <body>
    <article>
      <h1>Rødt-Moxnes: - Det viktigste om Hauglies egen rolle er uavklart</h1>
      <h2>Rødt-leder Bjørnar Moxnes er ikke beroliget etter Anniken Hauglies (H) redegjørelse i Stortinget.</h2>
      <address><time datetime="2019-11-05T12:24:17+00:00">05 Nov 2019, 12:24</time> by <a rel="author">Torun Støbakk</a></address>
      <p>30. september kom et brev til Arbeids- og sosialdepartementet fra Nav, hvor Nav slo alarm om at feiltolkningen kunne være mer omfattende enn først forstått.</p>
      <p>Likevel gikk det fjorten dager før departementet og Nav 13. september fikk i stand et møte hvor de gjennomgikk regeltolkningen, og 18-19 dager til politidistriktene fikk brev fra Nav om at alle saker som var under etterforskning måtte stilles i bero.</p>
      <p>Brevet til politidistriktene skal ha gått ut 18. og 19. september.</p>
      <p><a href="https://www.dagbladet.no/nyheter/uskyldig-domt-19-dager-etter-at-anniken-hauglie-slo-alarm/71766575">17. september ble en person dømt for trygdesvindel</a>.</p>
      <h3>Kritisk</h3>
      <p>Rødt-leder Bjørnar Moxnes er svært kritisk.</p>
      <p>- Jeg er ikke overbevist av Hauglies redegjørelse. Den er omfattende, men det viktigste om hennes egen rolle er ubesvart, sier Moxnes.</p>
      <p>
        <b>Han mener det er flere hull i tidslinja som må svares ut, og viser til at mennesker også ble satt i fengsel i midten av oktober, og at andre ble først løslatt fra fengsel mot slutten av forrige uke.</b>
      </p>
      <p>- Hvorfor tok det to uker fra alarmen gikk 30. august i departementet til hun møtte Nav? 14 dager der hun ikke gjorde noe som helst, ifølge henne selv? Videre, hvis det stemmer som hun sier at departementet instruerte Nav med å stille alle saker i bero, så vet vi at folk ble dømt så seint som 17. september på feil grunnlag og at folk kom ut av fengsel så seint som forrige uke, sier Moxnes til Dagbladet.</p>
      <p>- Hauglie burde definitivt varslet Riksadvokaten da alarmen gikk i departementet. Det gjorde hun ikke, sier Moxnes.</p>
      <p>Han har tidligere vært tydelig på at Rødt vurderer mistillit til statsråden.</p>
      <h3>Ble ikke varslet</h3>
      <p>Det er blitt kjent at Riksadvokat Tor-Aksel Busch selv mener at han ikke ble varslet om saken før 16. oktober.</p>
      <p>Arbeidsminister Anniken Hauglie hevdet i sin redegjørelse tirsdag at det har vært uformell kontakt mellom Riksadvokatembetet og NAV kontroll før den tid, mer spesifikt 26. september.</p>
      <p>Og før den tid skal altså de enkelte politidistriktene ha blitt varslet direkte fra Nav om å sette saker som var under etterforskning i bero.</p>
      <h3>Viser til Riksadvokaten</h3>
      <p>Den siste kjente dommen så langt, falt imidlertid på et tidspunkt da verken påtalemyndigheten eller Riksadvokaten skal ha visst om feilen - mens Nav og Arbeids- og sosialdepartementet gjorde det.</p>
      <p>Likevel viser Hauglie til nettopp Riksadvokaten for svar på hvorfor personer er blitt uriktig dømt i denne perioden.</p>
      <p>Hun mener det ble reagert «relativt raskt» da det først gikk opp for departementet at det var gjort feil lovtolkning i månedsskiftet august/september i år.</p>
      <h3>- Relativt raskt</h3>
      <p>- Da det først kom på bordet gikk det relativt raskt, men granskningen vil vise om man burde reagert raskere, sier hun til Dagbladet.</p>
      <p>
        <i>- Ja, for folk ble jo dømt i denne perioden?</i>
      </p>
      <p>- Det må nesten også Riksadvokaten gjøre rede for, men det som ble det store spørsmålet for oss, og svaret på det var nesten ikke til å tro, var: Kan det være slik at norske myndigheter ikke har fulgt loven helt tilbake til 2012. Det hadde vi rett og slett behov for å gjøre en vurdering av, men parallelt med det ble politidistriktene varslet, sier Hauglie.</p>
      <p>Under en pressekonferanse på Stortinget tirsdag, ble hun også spurt hvorfor hun ikke varslet Riksadvokaten så fort alarmen gikk i departementet, og om hun ikke da kunne unngått at en person ble uriktig dømt.</p>
      <p>- Da vi hadde møte med direktoratet 13. september, ble det bestemt at de skulle gi beskjed til politidistriktene nettopp for å stille sakene i bero. Så har vi sett at det var en sak som ikke gikk klar av den beskjeden. Brevene gikk 18. og 19. september. Så må nesten Riksadvokaten svare på hvordan det er håndtert etter dette ble kjent, men alle disse spørsmålene vil jo bli gjenstand for gransking. Når man etter hvert får belyst dette komplekset, er det mange spørsmål man kan stille seg, svarte Hauglie da.</p>
    </article>
  </body>
</html>