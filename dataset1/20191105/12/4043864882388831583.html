<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/5/7231057/"/>
    <meta property="og:site_name" content="Українська правда"/>
    <meta property="article:published_time" content="2019-11-05T12:00:01+00:00"/>
    <meta property="og:title" content="Прокурор Чернівецької області звільнився після критики Гончарука"/>
    <meta property="og:description" content="Через тиждень після візиту і критики прем’єр-міністра Олексія Гончарука прокурор Чернівецької області Олег Соболь написав заяву про звільнення."/>
  </head>
  <body>
    <article>
      <h1>Прокурор Чернівецької області звільнився після критики Гончарука</h1>
      <address>
        <time datetime="2019-11-05T12:00:01+00:00">05 Nov 2019, 12:00</time>
      </address>
      <p>Через тиждень після візиту і критики прем’єр-міністра Олексія Гончарука прокурор Чернівецької області Олег Соболь написав заяву про звільнення.</p>
      <p><b>Джерело:</b> коментар речниці прокуратури області Наталі Соколовської <a href="https://www.facebook.com/suspilne.bukovyna/photos/a.743671429075104/2359772494131648/?type=3&amp;theater">UA.Суспільне Буковина</a>, "<a href="https://www.ukrinform.ua/rubric-regions/2812106-prokuror-cerniveckoi-oblasti-podav-u-vidstavku.html?fbclid=IwAR0LdEiHJh0y_I6bBJHu4wgIMwx8aaqbAMUJh9Mutf3kjgaZOFSbJmJ_yLs">Укрінформ</a>" </p>
      <p><b>Дослівно прокуратура:</b> "Олег Соболь написав заяву за власним бажанням щодо його звільнення з посади прокурора Чернівецької області та органів прокуратури України. У п’ятницю, 01.11.2019, був його останній робочий день".</p>
      <p><b>Деталі:</b> Наразі обов’язки прокурора області виконує перший заступник прокурора Чернівецької області <a href="https://chrn.gp.gov.ua/ua/guidance.html">Ігор Мустеца</a>.</p>
      <p>Мустеца в органах прокуратури працює з листопада 2002 року. З вересня 2016 року займає пост першого заступника прокурора Чернівецької області.</p>
      <p><b>Що було раніше:</b> 24 жовтня прем’єр-міністр України <a href="https://www.pravda.com.ua/news/2019/10/28/7230235/">Олексій Гончарук</a> під час візиту в Чернівці сказав, що рекомендуватиме генеральному прокурору Руслану Рябошапці звільнити з посади Соболя.</p>
      <p><b>Дослівно Гончарук:</b> "Нічого особистого, але ви у цій області працюєте вже два роки і досі жодних реальних результатів боротьби із контрабандою не показали. Якби я мав можливість, я б звільнив вас уже давно. Але я не маю таких повноважень".</p>
      <p>
        <b>Нагадаємо:</b>
      </p>
      <ul>
        <li>Соболя на посаду призначив ексочільник генпрокуратури <a href="https://www.pravda.com.ua/news/2017/04/18/7141515/">Юрій Луценко</a> у квітні 2017 року.</li>
        <li>Луценко зазначив, що Чернівецька область потребувала "серйозної боротьби з тамтешньою мафією". Зокрема, через контрабанду та вивіз лісу.</li>
        <li>За словами Луценка, Соболь має хорошу репутацію й ні у кого "не було до нього зауважень з точки зору порядності".</li>
        <li>До того Соболь був головним прокурором Рівненської області.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/5/7231001/"/>
        <a href="https://www.pravda.com.ua/news/2019/11/5/7230998/"/>
        <a href="https://www.pravda.com.ua/news/2019/11/5/7230996/"/>
      </related>
    </article>
  </body>
</html>