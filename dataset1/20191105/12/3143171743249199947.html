<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-estorsioni-nei-locali-della-movida-9-arresti-e-un-ricercato-video.html"/>
    <meta property="og:site_name" content="Tempostretto"/>
    <meta property="article:published_time" content="2019-11-05T12:27:23+00:00"/>
    <meta property="og:title" content="Messina, estorsioni nei locali della movida. 9 arresti e un ricercato. VIDEO"/>
    <meta property="og:description" content="Estorsioni in denaro e nell'obbligo di assumere addetti alla vigilanza. Quando le richieste non erano accolte, si scatenavano intenzionalmente le risse"/>
  </head>
  <body>
    <article>
      <h1>Messina, estorsioni nei locali della movida. 9 arresti e un ricercato. VIDEO</h1>
      <address><time datetime="2019-11-05T12:27:23+00:00">05 Nov 2019, 12:27</time> by <a rel="author" href="https://www.tempostretto.it/author/marco-ipsale" target="_blank">Marco Ipsale</a></address>
      <p>
        <i>Estorsioni in denaro e nell'obbligo di assumere addetti alla vigilanza. Quando le richieste non erano accolte, si scatenavano intenzionalmente le risse</i>
      </p>
      <p>MESSINA – Estorsioni, lesioni aggravate anche dal metodo mafioso, rapine aggravate e sequestro di persona. Il giudizio del questore di Messina, Vito Calvino, della procuratrice Rosa Raffa, e del capo della squadra mobile, Antonio Sfameni, è unanime: “<b>Un gruppo criminale agguerrito e pericolosissimo</b>”, che estorceva denaro ai gestori dei locali della movida messinese e imponeva l’assunzione di propri uomini come addetti alla vigilanza. Quando le richieste non erano accolte si scatenavano le risse.</p>
      <p>Stamani la Squadra Mobile ha arrestato, e portato al carcere di Messina Gazzi, <b>Vincenzo Gangemi (45 anni), Domenico Mazzitello (26 anni) ed Eliseo Fiumara (22 anni)</b>; scattano i domiciliari per <b>Andrea Fusco (21 anni), Placido Arena (30 anni) e Antonino Rizzo (37 anni)</b>; provvedimento notificato in carcere a <b>Giovanni Lo Duca (30 anni), Kevin Schepis (20 anni) e Giuseppe Esposito (26 anni)</b>, perché già arrestati per altro motivo, gli ultimi due appena sabato scorso, in quanto autori della <a href="https://www.tempostretto.it/news/messina-rapina-in-tabaccheria-in-viale-europa-ecco-come-sono-stati-presi-i-tre-autori.html">rapina alla tabaccheria di viale Europa</a>. Infine <b>Giovanni De Luca (49 anni) è ricercato.</b></p>
      <p><b>Il mandante delle estorsioni è inizialmente Lo Duca. Poi, quando viene arrestato, De Luca prende il suo posto</b>. Estorsioni in denaro e nell’obbligo di <b>assunzione di Gangemi e Mazzitello</b> quali addetti alla sicurezza, nonostante non ne avessero i requisiti. Il bersaglio principale è Ivan Catanzaro, gestore dei locali <b>Mama e Palcò</b>, che si vede costretto ad assumere i due, proprio quelli che riscuotono l’estorsione oltre al proprio stipendio, ma vieta loro di far entrare altri malavitosi. Quando questo divieto viene ignorato, Catanzaro li licenzia. Ed è qui che entra in gioco <b>Schepis</b>, mandato nei locali a provocare intenzionalmente aggressioni fisiche violente, apparentemente immotivate, ai danni di poveri clienti, che in alcuni casi hanno riportato lesioni personali gravi, traumi e fatture.</p>
      <p>Le risse comportavano sanzioni e chiusure temporanee per i locali, un grande danno patrimoniale. L’imprenditore pensa di denunciare ma teme ripercussioni ed è quindi costretto a riassumere chi gli era imposto. Sono gli stessi “aguzzini” a dirgli che quello delle procurate risse è un meccanismo intenzionale e rodato. Fin quando non viene inseguito nel posto di lavoro perché non paga quanto richiesto in modo estorsivo e subisce gravi minacce. <b>E’ a quel punto, lo scorso 28 giugno, che decide di denunciare. Da lì partono le indagini</b>, che vedono episodi simili anche in altri locali della movida messinese, come l’Officina o il Golden Beach.</p>
      <p>Tutto confermato da altri imprenditori e dal <b>pentito Giuseppe Selvaggio</b>, che conosce bene i meccanismi di gestione della sicurezza nei locali e lo spessore criminale di Lo Duca e De Luca che, insieme a Schepis, Mazzitello e Gangemi, sono chiamati a rispondere di concorso in estorsione, continuata ed aggravata dal metodo mafioso.</p>
      <p>Le indagini della Squadra Mobile, coordinate dalla Direzione Distrettuale Antimafia di Messina, si sono avvalse di intercettazioni telefoniche ed ambientali, videosorveglianza e analisi di tabulati telefonici. <b>L’operazione è stata chiamata Flower perché</b> si usa la parola “fiore” per richiedere la cifra estorta. Il “fiore” è la somma pagata a Lo Duca e De Luca, una media di 250 euro al mese che diventavano anche 600 euro d’estate, quando aumentava il giro d’affari.</p>
      <p>A Schepis viene contestato anche il concorso in lesioni personali aggravate dal metodo mafioso: in un caso, la notte tra il 4 e il 5 maggio scorsi, insieme ad Arena e Fusco, per aver provocato traumi e fratture ad alcuni clienti di un locale; in un altro caso, lo scorso 19 giugno, insieme ad Arena e Rizzo, per gli stessi motivi nei confronti di un cliente di un lido.</p>
    </article>
  </body>
</html>