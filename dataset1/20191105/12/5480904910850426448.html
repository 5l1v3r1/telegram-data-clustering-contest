<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policie-chytila-o-prazdninach-pres-5000-ridicu-kteri-telefonovali/1817423?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T12:42:00+00:00"/>
    <meta property="og:title" content="Policie chytila o prázdninách přes 5000 řidičů,kteří telefonovali"/>
    <meta property="og:description" content="Praha - Dopravní policisté zaznamenali o letošních prázdninách více než 5000 řidičů, kteří za jízdy telefonovali. Oproti loňským letním měsícům narostl jejich počet o zhruba 1500. Policie jim udělila pokuty za 2,4 milionu korun. Novinářům to dnes řekl pověřený ředitel dopravní policie Jiří Zlý. Dohromady zjistili policisté téměř 20.000 přestupků a udělili pokuty za zhruba 8,9 milionu korun. Nejvíce řidičů, téměř 12.000, pokutovali za nesprávný způsob jízdy. Držení telefonu za jízdy skončilo na druhém místě."/>
  </head>
  <body>
    <article>
      <h1>Policie chytila o prázdninách přes 5000 řidičů,kteří telefonovali</h1>
      <address><time datetime="2019-11-05T12:42:00+00:00">05 Nov 2019, 12:42</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Dopravní policisté zaznamenali o letošních prázdninách více než 5000 řidičů, kteří za jízdy telefonovali. Oproti loňským letním měsícům narostl jejich počet o zhruba 1500. Policie jim udělila pokuty za 2,4 milionu korun. Novinářům to dnes řekl pověřený ředitel dopravní policie Jiří Zlý. Dohromady zjistili policisté téměř 20.000 přestupků a udělili pokuty za zhruba 8,9 milionu korun. Nejvíce řidičů, téměř 12.000, pokutovali za nesprávný způsob jízdy. Držení telefonu za jízdy skončilo na druhém místě.</p>
      <p>"Je to nešvar až udivující a nelogický, protože je i u řidičů drahých automobilů, kde handsfree sada je téměř samozřejmostí," prohlásil Zlý. Nyní se podle něj projednává novela zákona o silničním provozu, která obsahuje i zpřísnění finančních a bodových sankcí za telefonování při řízení vozidla.</p>
      <p>Policisté v létě uskutečnili 92 dopravních akcí, zkontrolovali přes 100.000 vozidel. Více přestupků než loni zaznamenali i u chodců, na železničních přejezdech a u řízení pod vlivem drog. Naopak poklesly přestupky cyklistů a přestupky spojené s alkoholem.</p>
      <p>V červenci a srpnu letošního roku zemřelo na českých silnicích 118 lidí, o tři více než ve stejném období loni. Počet obětí havárií stoupá od roku 2017. Nejvíce lidí o prázdninách přišlo o život při nehodách, kdy řidič kvůli nezvládnutí vozidla přejel do protisměru. Nehody se nejčastěji staly proto, že se řidič plně nevěnoval řízení. Podle dřívějšího vyjádření Zlého nejde jen o situace, kdy se řidič věnuje telefonu, ale i o případy, kdy se dívá do tašky nebo hledá trasu v mapě.</p>
    </article>
  </body>
</html>