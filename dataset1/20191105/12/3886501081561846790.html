<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118892-jovanovic-i-bastac-vratiti-trolejbuske-linije-gradska-vlast-muci-beogradjane?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-05T12:30:06+00:00"/>
    <meta property="og:title" content="Jovanović i Bastać: Vratiti trolejbuske linije, gradska vlast muči Beogradjane"/>
    <meta property="og:description" content="Potpredsednik Narodne stranke Nikola Jovanović i član Predsedništva Stranke slobode i pravde Marko Bastać kritikovali su danas odluku gradskih vlasti Beograda da ukinu dve trolejbuske linije i skrate još dve i ocenili da to šteti interesima Beogradjana koji su koristili te linije.&quot;Umesto da svim našim sugradjanima olakšava pristup centru grada i njegovim sadržajima, gradska vlast je odlučila da kazni, iz samo njoj znanih razloga, stanovnike Zvezdare i Konjarnika koji više nemaju direktnu trolejbusku vezu do Trga Republike&quot;, rekao je Jovanović.Jovanović i Bastać su se prevezli od Makenzijeve do Slavije i pokazali da putnici moraju da presedaju u autobus kako bi se prevezli do Trga Republike.&quot;Ovaj besmisleni projekat pokazuje da cilj gradske vlasti nije samo maltretiranje, nego i ponižavanje gradjana jer moraju da izadju iz trolejbusa i udju u autobus&quot;, rekao je Bastać.Bastać je ocenio da &quot;sve što je gradska vlast smislila uništava živote Beogradjana&quot;.&quot;Vlast je novac za rekonstrukciju Slavije upumpala u fontanu…"/>
  </head>
  <body>
    <article>
      <h1>Jovanović i Bastać: Vratiti trolejbuske linije, gradska vlast muči Beogradjane</h1>
      <address>
        <time datetime="2019-11-05T12:30:06+00:00">05 Nov 2019, 12:30</time>
      </address>
      <p><b>Potpredsednik Narodne stranke Nikola Jovanović i član Predsedništva Stranke slobode i pravde Marko Bastać kritikovali su danas odluku gradskih vlasti Beograda da ukinu dve trolejbuske linije i skrate još dve i ocenili da to šteti interesima Beogradjana koji su koristili te linije.</b><br/><br/>"Umesto da svim našim sugradjanima olakšava pristup centru grada i njegovim sadržajima, gradska vlast je odlučila da kazni, iz samo njoj znanih razloga, stanovnike Zvezdare i Konjarnika koji više nemaju direktnu trolejbusku vezu do Trga Republike", rekao je Jovanović.<br/><br/>Jovanović i Bastać su se prevezli od Makenzijeve do Slavije i pokazali da putnici moraju da presedaju u autobus kako bi se prevezli do Trga Republike.<br/><br/>"Ovaj besmisleni projekat pokazuje da cilj gradske vlasti nije samo maltretiranje, nego i ponižavanje gradjana jer moraju da izadju iz trolejbusa i udju u autobus", rekao je Bastać.<br/><br/>Bastać je ocenio da "sve što je gradska vlast smislila uništava živote Beogradjana".<br/><br/>"Vlast je novac za rekonstrukciju Slavije upumpala u fontanu, dok i dalje živimo u prošlom veku, jer skretnica ne radi i vozači tramvaja moraju da izadju i ručno pomeraju skretnicu na rekonstruisanoj Slaviji", naveo je Bastać.<br/><br/>"Nastavićemo da raskrinkavamo sve afere, bez obzira na jake pritiske i montirane političke procese, mi ćemo se još jače boriti i izboriti da vidimo ledja ovim bahatim, nestručnim i korumpiranim ljudima iz gradske vlasti", rekao je Bastać.<br/><br/>Jovanović je istakao da je nerazumno da se u Beogradu, koji pati od velikog zagadjenja, ukida ekološki čist prevoz trolejbusima, koji inače čine tek 11 odsto od ukupnog broja vozila javnog prevoza u Beogradu.<br/><br/>Gradske vlasti Beograda odlučile su da, nakon završetka rekonstrukcije Trga Republike, ukinu trolejbuske linije 19 i 28, dok su linije 21 i 22 skraćene.</p>
    </article>
  </body>
</html>