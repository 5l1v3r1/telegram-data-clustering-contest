<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/proisshestvija/20191105-spalyly-v-pechi-na-zhytomyrshhyni-batky-pislya-vbyvstva-donky-otrymuvaly-sotsvyplaty/"/>
    <meta property="og:site_name" content="ФАКТИ"/>
    <meta property="article:published_time" content="2019-11-05T12:24:27+00:00"/>
    <meta property="og:title" content="Спалили в печі. На Житомирщині батьки після вбивства доньки отримували соцвиплати"/>
    <meta property="og:description" content="У Житомирській області батьки вбили та спалили тіло 5-річної доньки в печі. Після її смерті вони майже рік незаконно отримували соціальні виплати на мертву дитину."/>
  </head>
  <body>
    <article>
      <h1>Спалили в печі. На Житомирщині батьки після вбивства доньки отримували соцвиплати</h1>
      <address>
        <time datetime="2019-11-05T12:24:27+00:00">05 Nov 2019, 12:24</time>
      </address>
      <p>У Житомирській області батьки вбили та спалили тіло 5-річної доньки в печі. Після її смерті вони майже рік незаконно отримували соціальні виплати на мертву дитину.</p>
      <p>В селі Листвин Овруцького району Житомирської області сталося моторошне вбивство 5-річної дитини. Її батько під час конфлікту вдарив кулаком, від чого дитина втратила свідомість та впала. Побачивши, що вона мертва, він разом з дружиною спалив її тіло у пічці, а попіл і рештки виніс та викинув у річку.</p>
      <p>Це сталося ще у серпні 2018 року. Після цього жінка з чоловіком майже рік приховували злочин та, підробивши офіційні документи, використали їх для одержання соціальних виплат. Протягом серпня 2018 року – травня 2019 року вони незаконно отримали понад 43 тис. грн соціальної допомоги. Це були виплати малозабезпеченій родині, а також допомога по догляду за дитиною з інвалідністю віком до 18 років.</p>
      <p><b>Читайте: </b><a href="https://fakty.com.ua/ua/proisshestvija/20191105-na-poltavshhyni-batko-do-smerti-zabyv-shestymisyachnogo-syna/">На Полтавщині батько до смерті забив шестимісячного сина</a><br/>Зараз  досудове розслідування за фактом вбивства та шахрайства завершено. 4 листопада обвинувальний акт затверджено та скеровано до Овруцького районного суду для розгляду по суті.</p>
      <p>Нагадаємо, що 27 травня 2019 року правоохоронці розпочали кримінальне провадження за фактом умисного <a href="https://fakty.com.ua/ua/proisshestvija/20190528-spalyly-v-pechi-ta-vykynuly-v-richku-na-zhytomyrshhyni-batky-vbyly-5-richnu-donku/">вбивства батьками 5-річної дівчинки</a>, що сталося у серпні 2018 року в Овруцькому районі.</p>
      <p>Батьків дитини було затримано та поміщено до ізолятора тимчасово тримання, де вони перебували під час досудового розслідування.</p>
    </article>
  </body>
</html>