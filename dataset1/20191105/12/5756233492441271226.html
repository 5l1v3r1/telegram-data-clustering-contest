<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620021/%D8%A8%D8%B1%D9%86%D8%A7%D9%85%D9%87-%DA%98%D8%A7%D9%BE%D9%86-%D8%A8%D8%B1%D8%A7%DB%8C-%DA%A9%D9%86%D8%A7%D8%B1-%DA%AF%D8%B0%D8%A7%D8%B4%D8%AA%D9%86-%D9%BE%D9%88%D9%84-%D9%86%D9%82%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T12:53:00+00:00"/>
    <meta property="og:title" content="برنامه ژاپن برای کنار گذاشتن پول نقد"/>
    <meta property="og:description" content="دولت ژاپن در نظر دارد سهم پول نقد از مبادلات مالی را به ۲۰ درصد کاهش دهد."/>
  </head>
  <body>
    <article>
      <h1>برنامه ژاپن برای کنار گذاشتن پول نقد</h1>
      <address>
        <time datetime="2019-11-05T12:53:00+00:00">05 Nov 2019, 12:53</time>
      </address>
      <p>
        <i>دولت ژاپن در نظر دارد سهم پول نقد از مبادلات مالی را به ۲۰ درصد کاهش دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> شینزو ابه- نخست وزیر ژاپن اعلام کرد که دولت به دنبال راهکار‌هایی برای ترغیب بیشتر شهروندان ژاپنی به استفاده از پول غیر نقد است. توکیو می‌خواهد سهم پرداخت‌های غیرنقدی را به ۴۰ درصد تا سال ۲۰۲۵ و پس از آن به ۸۰ درصد افزایش دهد.<br/><br/>به گزارش رویترز، ژاپن در مقایسه با کشور‌های همسایه خود یکی از پایین‌ترین میزان استفاده از وجه نقد را دارد به گونه‌ای که در کره جنوبی ۹۶ درصد پرداخت‌ها و در چین ۶۶ درصد پرداخت‌ها به شیوه غیرنقدی و با استفاده از روش‌های الکترونیکی صورت می‌گیرد.</p>
      <p>با حادتر شدن پدیده سالمندی جمعیت در ژاپن، روش‌های پرداختی غیرنقدی می‌تواند منجر به افزایش بهره وری و کاهش نیاز شبکه بانکی به نیروی انسانی شود. دولت ژاپن اخیرا با در نظر گرفتن بسته‌های تشویقی مالیاتی به فروشگاه‌های این کشور توصیه کرده است تا حد امکان از روش پرداخت نقدی در معاملات و مبادلات خود خودداری کنند.</p>
      <p>در نتیجه کمپین دولت برای کنار گذاشتن وجه نقد، استفاده از ابزار‌های جدید پرداختی در سومین اقتصاد بزرگ جهان با جهش محسوسی مواجه شده است به گونه‌ای که طبق اعلام سافت بانک، تعداد کاربران نرم افزار پرداخت الکترونیکی این بانک از ۵ میلیون نفر در ماه اوت به ۱۵ میلیون نفر در ماه اکتبر افزایش پیدا کرده است.</p>
      <p>تومویوکی سویوما- مدیر عمومی توسعه راه آهن ژاپن در همین رابطه گفت: در سال‌های اخیر به دنبال افزایش تمایل مشتریان خود به استفاده از بلیط‌های الکترونیکی بوده‌ایم. استفاده از پرداخت الکترونیکی مزایای زیادی برای ما و مشتریان داشته است.</p>
      <p>خانوار‌های ژاپنی بیش از ۵۰ درصد دارایی‌های خود را به شکل نقد یا سپرده‌های بانکی نگه داری می‌کنند. این نسبت در بین جمعیت سالمند بسیار بیشتر است. یک زن ۶۵ ساله ژاپنی در گفتگو با رویترز گفت: همه با وجه نقد راحت‌ترند. این طور نیست؟ ترجیح می‌دهم با پول نقد کارهایم را انجام دهم.<br/><br/>وقتی پول را در کیف خود نگهداری می‌کنم می‌دانم که چه قدر خرج کرده ام، اما اصلا از کار کردن با نرم افزار‌های موبایل راحت نیستم.</p>
    </article>
  </body>
</html>