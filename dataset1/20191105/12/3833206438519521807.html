<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Okruzhniyat-i-Raionniyat-sud-v-Plovdiv-na-140-godini-911354"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T12:22:00+00:00"/>
    <meta property="og:title" content="Окръжният и Районният съд в Пловдив на 140 години"/>
    <meta property="og:description" content="Юбилеен бележник, посветен на 140-годишнината от основаването на Окръжен съд – Пловдив и Районен съд..."/>
  </head>
  <body>
    <article>
      <h1>Окръжният и Районният съд в Пловдив на 140 години</h1>
      <address>
        <time datetime="2019-11-05T12:22:00+00:00">05 Nov 2019, 12:22</time>
      </address>
      <p>Юбилеен бележник, посветен на 140-годишнината от основаването на Окръжен съд – Пловдив и Районен съд – Пловдив, бе представен на пресконференция днес. Бележникът е издаден по идея на съдии и служители на двете съдилища и включва исторически данни за устройството на съдебната власт и създаването на съдилищата в Източна Румелия след приемане на Органическия устав на Източна Румелия през 1879 г. В изданието има информация за личности и събития, оставили трайна следа в историята на България. Бележникът е издаден от Районния и Окръжния съд в Пловдив със съдействието на Регионалния исторически музей – Пловдив, откъдето са предоставени историческите данни и част от снимките.</p>
      <p>Окръжният и Районния съд в Пловдив организираха поредица от събития, с които отбелязаха 140-годишнината от основаването си. В Съдебната палата бе поставен барелеф на политика, станал известен като спасителя на българските евреи - Димитър Пешев, работил като съдия в Пловдив. Със съдействието на Търговската гимназия бе организирана Борса за съдебни служители, на която бяха представени професиите съдебен секретар, деловодител, архивар и призовкар. Журналисти и студенти участваха в импровизиран съдебен процес по действителен казус. За работещите в Съдебната палата бе отслужен водосвет с молитва за здраве.</p>
      <p>В края на миналата седмица в Изложбената зала на гр. Пловдив на ул. "Гладстон“ тържествено бе отбелязан празникът на Районния и Окръжния съд в Пловдив. Председателят на Районния съд – Пловдив Иван Калибацев и Антония Роглева - изпълняващ функцията председател на Окръжния съд, поздравиха гостите от цялата страна, уважили празника. Те лично подариха на всеки от присъстващите юбилейния бележник за спомен от тържеството. Директорът на Регионалния исторически музей Стефан Шивачев разказа любопитни подробности за създаването на съдилищата в Пловдив.</p>
      <p>По повод 140-годишния юбилей Районният и Окръжният съд в Пловдив получиха десетки поздравителни адреси от представители на съдебната, законодателната и изпълнителната власт от цялата страна.</p>
    </article>
  </body>
</html>