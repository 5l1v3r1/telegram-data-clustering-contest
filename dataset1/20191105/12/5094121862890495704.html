<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/velky-mestsky-okruh-tunel-pro-tramvaje-zacnou-v-zabovreske-razit-uz-pristi-rok-20191105.html"/>
    <meta property="og:site_name" content="Deník.cz"/>
    <meta property="article:published_time" content="2019-11-05T12:13:00+00:00"/>
    <meta property="og:title" content="Velký městský okruh v Brně: tunel pro tramvaje začnou razit už příští rok"/>
    <meta property="og:description" content="Ještě pětadvacet dnů potrápí řidiče omezení provozu na opravovaném mostě přes Žabovřeskou ulici. V obou směrech projedou mimoúrovňovou křižovatku Kníničská od začátku prosince. Do další fáze se práce na této části Velkého městského okruhu posunou příští rok v dubnu.  "/>
  </head>
  <body>
    <article>
      <h1>Velký městský okruh v Brně: tunel pro tramvaje začnou razit už příští rok</h1>
      <address><time datetime="2019-11-05T12:13:00+00:00">05 Nov 2019, 12:13</time> by <a rel="author">Pavla Hloušková</a></address>
      <p>V dokončení obřího projektu však už někteří řidiči nevěří. „Stejně se ho nedožijí ani naše děti ani vnoučata. Stačí se podívat na to, kdy měl být hotový most a pořád tam hrabou a dělají. Postavili na jedné straně opěrnou zeď a na druhé už je jak dlouho co? Planina,“ kritizoval na sociální síti třeba Zdeněk Homolka.</p>
      <figure>
        <img src="https://g.denik.cz/50/14/skola-trida-prazdne-lavice-stavka_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/stavka-ucitelu-zavrou-i-skoly-v-brne-20191104.html">Stávka učitelů? Zavřou i školy v Brně Přečíst článek ›</a>
      </aside>
      <p>Zatímco první etapu stavby zbrzdilo odvolání spolku Voda z Tetčic, u druhé silničáři skluz nepředpokládají. „Jsem rád, že máme všechna stavební povolení bez průtahů,“ komentoval ředitel brněnského závodu Ředitelství silnic a dálnic David Fiala.</p>
      <p><b>VMO Žabovřeská</b><br/>- začátek výstavby: 1. etapa v říjnu 2018, 2. v dubnu 2020<br/>- hlavní stavby: oprava mimoúrovňové křižovatky Kníničská, rozšíření Žabovřeské ulice na čtyři pruhy, tunel pro tramvaje<br/>- délka: 1800 metrů<br/>- náklady: 2,4 miliardy korun, z toho město 184 milionů</p>
      <p>Součástí záměru, který začne v dubnu, je ražba tunelu pro tramvaj zhruba v úrovni Kamenomlýnského mostu. „V této fázi postavíme lávku, která propojí levý břeh řeky Svratky a Wilsonův les, zajistíme výsadbu zeleně a další úpravy za víc než třináct milionů korun. Také zajistíme úpravu novogotické kaple svatého Antonína z roku 1884,“ informovala brněnská primátorka Markéta Vaňková.</p>
      <p>V plánu je svatostánek nově zasvětit i svaté Barboře.</p>
      <p>Jak už Brněnský deník Rovnost informoval, kvůli pracím na této části okruhu začne příští rok v září dvouletá výluka tramvajové dopravy do brněnské Bystrce. „Díky ní celková výstavba okruhu v tomto úseku zrychlí a řidiči projedou plynuleji. Dosud se totiž v Žabovřeské ulici tvořily zvláště v dopravní špičce dlouhé kolony,“ vysvětlil brněnský radní pro dopravu Petr Kratochvíl.</p>
      <figure>
        <img src="https://g.denik.cz/17/65/2-slozenka-poplatek-poplatky-popelnice-petset-petistovka-vyplaceni131115-hk-clone_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/nulovy-poplatek-za-popelnice-pro-duchodce-nad-70-let-v-brne-mozna-uz-pristi-rok-20191104.html">Popelnice pro důchodce nad sedmdesát let zdarma? V Brně asi už od ledna Přečíst článek ›</a>
      </aside>
    </article>
  </body>
</html>