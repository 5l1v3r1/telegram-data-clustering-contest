<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Tribunal-Constitucional-acords-mesa-Parlament-Catalunya-autodeterminacio-monarquia_0_2338566231.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T12:08:47+00:00"/>
    <meta property="og:title" content="El TC adverteix Torrent que pot incórrer en un delicte de desobediència però rebutja obrir per ara la via penal"/>
    <meta property="og:description" content="El president del Parlament manté la tramitació de les resolucions suspeses: &quot;No permetrem que la censura entri al Parlament&quot;"/>
  </head>
  <body>
    <article>
      <h1>El TC adverteix Torrent que pot incórrer en un delicte de desobediència però rebutja obrir per ara la via penal</h1>
      <h2>El president del Parlament manté la tramitació de les resolucions suspeses: "No permetrem que la censura entri al Parlament"</h2>
      <address>
        <time datetime="2019-11-05T12:08:47+00:00">05 Nov 2019, 12:08</time>
      </address>
      <p>El Tribunal Constitucional ha admès a tràmit aquest dimarts els recursos del govern espanyol en funcions contra la decisió de la mesa del Parlament de Catalunya d'admetre a tràmit noves resolucions del 22 i el 29 d'octubre sobre l’exercici del dret a l’autodeterminació i la reprovació de la monarquia, però rebutja obrir per ara la via penal contra el president del Parlament, Roger Torrent, i els membres de la mesa de la cambra catalana. <a href="https://www.ara.cat/politica/moncloa-obre-via-penal-roger-torrent-mesa-parlament_0_2335566566.html"> En el recurs de l'executiu de Pedro Sánchez</a>, presentat el 31 d'octubre, el govern espanyol assenyalava directament Torrent, a qui considera responsable de permetre que el Parlament continuï aprovant resolucions sobre la independència. De fet, el recurs demanava al TC que reclamés a la Fiscalia emprendre accions legals contra Torrent i els membres de la mesa, una petició que el Constitucional ha rebutjat.</p>
      <p>En la decisió d'aquest dimarts, el TC adverteix Torrent i la resta de membres de la mesa de la seva "obligació d'impedir o paralitzar qualsevol iniciativa que suposi ignorar o eludir la suspensió acordada" i també els avisa "d'eventuals responsabilitats en què poden incórrer, inclosa la penal".  Els magistrats del Tribunal Constitucional s'han reunit d'urgència aquest matí per estudiar si admetien a tràmit el recurs. L’executiu espanyol instava estudiar si amb l’admissió a tràmit de la resolució unitària de resposta a la sentència, la mesa del Parlament podria haver incorregut en un delicte de desobediència atès que hi ha sentències anteriors del mateix TC que consideraven inconstitucionals resolucions semblants a les que JxCat, ERC i la CUP han presentat en resposta a la sentència del Procés. </p>
      <p>El consell de ministres va acordar tornar al TC perquè entenia que les resolucions admeses per la mesa del Parlament incomplien dues providències del Constitucional que advertien el president de la Generalitat, Quim Torra, Roger Torrent i els membres de la mesa que podrien incórrer en "eventuals responsabilitats, fins i tot la penal", si ignoraven les providències del tribunal.</p>
      <h3>Torrent manté la tramitació de les resolucions</h3>
      <p>Després de conèixer la decisió del TC, el president del Parlament, Roger Torrent, ha comparegut en roda de premsa i ha assegurat que mantindrà la tramitació de les resolucions suspeses. "No permetrem que la censura entri al Parlament", ha avisat Torrent. En aquest sentit, Torrent ha explicat que ara són els grups parlamentaris els que han de decidir el dia que es debaten les iniciatives parlamentàries en el ple del Parlament. "Ara estem pendent que els grups decideixin quan es veurà en un ple [...]. Si ho demanen, no podem limitar el dret dels diputats a què es debati. Ho defensarem i ho garantirem", ha afirmat.</p>
      <p>D'altra banda, Torrent ha recordat que el Parlament de Catalunya ha debatut sobre el dret a l'autodeterminació "des del 1989" i ha carregat contra el govern espanyol per portar aquestes resolucions al TC. "Sánchez tenia l'oportunitat de desjudicialitzar la política i treure-la dels tribunals, però ha optat per la via del PP. El govern de Sánchez s'assembla cada vegada més al de Mariano Rajoy i a hores d'ara ja el supera", ha criticat. I ha afegit: "Sánchez supera la dinàmica absurda i perillosa que va emprendre el govern del PP. De Sánchez i el govern del PSOE en depèn que es continuï amb la persecució parlamentària o s'opti per seure a una taula de diàleg i fer política". Per Torrent, la decisió del TC suposa "limitar els posicionaments polítics dels grups parlamentaris" i ha tornat a defensar la "llibertat d'expressió" a la cambra catalana.  </p>
    </article>
  </body>
</html>