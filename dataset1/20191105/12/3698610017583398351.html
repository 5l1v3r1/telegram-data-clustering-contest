<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/goncharuk-zayaviv-pro-zmenshennya-u-2020-roci-vitrat-na-utrimannya-uryadu-na-10-328528_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T12:36:00+00:00"/>
    <meta property="og:title" content="Гончарук заявив про зменшення у 2020 році витрат на утримання уряду"/>
    <meta property="og:description" content="Такі зміни закладені в проекті бюджету на 2020 рік."/>
  </head>
  <body>
    <article>
      <h1>Гончарук заявив про зменшення у 2020 році витрат на утримання уряду</h1>
      <h2>Такі зміни закладені в проекті бюджету на 2020 рік.</h2>
      <address>
        <time datetime="2019-11-05T12:36:00+00:00">05 Nov 2019, 12:36</time>
      </address>
      <p>Уряд вніс зміни до проекту <b><a href="https://dt.ua/ECONOMICS/goncharuk-v-pryamomu-efiri-predstavit-byudzhet-svogo-uryadu-na-2020-rik-328380_.html">державного бюджету на 2020 рік</a></b>, згідно з якими витрати на діяльність органів влади мають зменшитися на 10%, заявив прем'єр-міністр Олексій Гончарук. Оновлений проект держбюджету мають внести до Верховної Ради для ухвалення його в другому читанні.</p>
      <p>"Ми виходимо з того що додаткові ресурси треба шукати у зменшенні витрат на державу, у боротьбі з корупцією та зменшенні тіньового сектору. Ми пропонуємо в цьому бюджеті зменшити витрати на обслуговування діяльності уряду та центральних органів влади на 10% в середньому", — повідомив Гончарук.</p>
      <p>За словами очільника уряду, у держбюджеті-2020 Кабінет міністрів передбачить зміну у системі оподаткування, зокрема не підвищуватиме податки.</p>
      <p>Зазначимо, що це не перша спроба нового уряду оптимізувати витрати державних коштів. Так, Кабмін зобов'язав усі державні установи виплачувати зарплатню, а також кошти на відрядження працівників у <b><a href="https://dt.ua/ECONOMICS/zarplati-ta-vidryadzhennya-dlya-dezhrsluzhbovciv-teper-viplachuvatimut-lishe-v-bezgotivkoviy-formi-328370_.html">безготівковій формі</a>.</b> Щоправда через таке нововведення комісію за отримання готівки доведеться платити держпрацівникам.</p>
      <p>Інша спроба уряду щодо оптимізації коштів, могла залишити деякі родини без <b><a href="https://dt.ua/POLITICS/pislya-publikaciyi-dt-ua-u-minsocpolitiki-poobicyali-zberegti-sistemu-dityachih-viplat-328478_.html">виплати адресної допомоги при народженні дитини</a></b>. Мінсоцполітики розробило законопроект, який передбачає фактичну заміну наявної системи виплат адресною програмою, що поширюється лише на ті сім'ї, чий середньомісячний дохід на особу не перевищує 15 % від розміру виплат, або ж 6 тисяч гривень на людину. Однак, після публікації DT.UA щодо потенційних загроз таких змін, у відомстві пообіцяли зберегти систему "дитячих" виплат.</p>
      <p>Раніше Верховна Рада України <a href="https://dt.ua/ECONOMICS/rada-zatverdila-derzhbyudzhet-2020-u-pershomu-chitanni-326657_.html"><b>ухвалила у першому читанні</b></a> проект закону про державний бюджет на 2020 рік. За відповідний законопроект №2000 на засіданні 18 жовтня проголосували 255 депутатів.</p>
      <p>У бюджеті передбачено зростання мінімальної зарплати до 4723 гривень на місяць, доходи бюджету очікуються в 1 трильйон 79 мільярдів гривень. Витрати — 1,17 трильйона гривень, дефіцит бюджету — 2,09% від ВВП. Курс долару у бюджетіне закладений, але у макропрогнозі уряду він встановлений на рівні 28,2 гривні за долар.</p>
      <p>Детальніше про "підводні камені" нового бюджету читайте в статті Тетяни Богдан "<a href="https://dt.ua/macrolevel/dezhavyu-derzhavnogo-byudzhetu-2020-326088_.html"><b>Дежавю державного бюджету-2020</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>