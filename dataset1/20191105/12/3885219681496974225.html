<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3321794"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-05T12:45:00+00:00"/>
    <meta property="og:title" content="במסגרת האכיפה: מספרי זיהוי יוצמדו לקורקינטים חשמליים בת&quot;א"/>
    <meta property="og:description" content="העירייה הודיעה לחברות המחזיקות בהיתר להצבת כלים שיתופיים כי עליהן להתקין מספרי זיהוי עד 15 בדצמבר כדי לשמור על הסדר ולהגן..."/>
  </head>
  <body>
    <article>
      <h1>במסגרת האכיפה: מספרי זיהוי יוצמדו לקורקינטים חשמליים בת"א</h1>
      <address><time datetime="2019-11-05T12:45:00+00:00">05 Nov 2019, 12:45</time> by <a rel="author">דנה ירקצי</a></address>
      <figure>
        <img src="https://img.wcdn.co.il/f_auto,w_700,t_18/2/7/8/1/2781222-46.jpeg"/>
        <figcaption>מחסני קורקינטים חשמליים שיתופיים (צילום: עיריית תל אביב)</figcaption>
      </figure>
      <p>עיריית תל אביב-יפו הנחתה היום (שלישי) את החברות המחזיקות בהיתר זמני להצבת קורקינטים חשמליים שיתופיים להתקין מספר זיהוי לכל כלי המוצב על-ידן ברחבי העיר. זאת על מנת להבטיח את שמירת הסדר הציבורי וכן להגן על בטיחותם של הולכי הרגל. על פי המכתב ששלחה העירייה, שלוש החברות המחזיקות ביותר נדרשות להתקין את המספרים עד 15 בדצמבר, אז יחלו בעיר לפעול לתפיסה וסילוק של כלים שלא יעמדו בתקנה החדשה.</p>
      <p>בנוסף לכך, על מנת למגר את תופעת הרכיבה על המדרכות, תאפשר העירייה לציבור הרחב לצלם באמצעות אפליקציית 106 כלים שיתופיים אשר נוסעים על המדרכות ולשלוח את התמונה, בצירוף נקודת ציון גאוגרפית וחתימת זמן למוקד העירוני. התמונות בצירוף המידע הרלוונטי יועברו בתוך 24 שעות לבעל ההיתר הזמני שהכלי שלו נמצא נוסע על המדרכה. עם קבלת המידע, על בעלי ההיתר הזמני לפעול להטלת סנקציות מתאימות על רוכב הקורקינט. כמו כן, החל מסוף חודש ינואר 2020 תבקש העירייה לקבל דיווח חודשי בכל הנוגע לאופן הטיפול במקרים שהועברו לבעל ההיתר הזמני.</p>
      <h3>עוד בוואלה! NEWS</h3>
      <p>
        <a href="https://news.walla.co.il/item/3321763">ליברמן: "הדיווחים על פשרות בנושא דת ומדינה - בליל של שטויות" </a>
        <a href="https://news.walla.co.il/item/3321749"> החשד לאונס בת ה-7 בבנימין: שלושה עוכבו לחקירה </a>
        <a href="https://news.walla.co.il/item/3321757"> טורקיה לכדה את אחותו של אל-בגדאדי: "מכרה זהב מודיעיני" </a>
        <a href="https://tld.walla.co.il/item/3247897?lm_supplier=16893&amp;lm_bc=18500"> ככה תשתו מים איכותיים וטעימים יותר בלי מזהמים, מתכות, תרופות והורמונים תוכן מקודם</a>
      </p>
      <figure>
        <img src="https://img.wcdn.co.il/f_auto,w_700,t_18/1/8/6/3/1863228-46.jpg"/>
        <figcaption>אכיפה אלקטרונית כנגד רוכבים אשר אינם מצייתים לחוק. בניין עיריית תל אביב-יפו (צילום: ראובן קסטרו)</figcaption>
      </figure>
      <p>בעירייה מאמינים כי תוצאה מיטבית תושג באמצעות רישוי כלי רכב דו גלגליים חשמליים ואכיפה אלקטרונית נגד רוכבים אשר אינם מצייתים לחוק. סגנית ראש העיר ומחזיקת תיק התחבורה, מיטל להבי, אמרה כי "המדיניות העירונית היא להחזיר את המדרכות להולכי הרגל, לייצר תרבות רכיבה בטוחה, למתן ולהאט את תנועת הרכבים בעיר. במקביל נמשיך לפעול מול הכנסת ומשרד התחבורה על מנת לקדם חקיקה ארצית, שתחייב את כלל האופניים והקורקינטים, פרטיים ומסחריים כאחד, בהתקנת מספר רישוי".</p>
      <p>במסגרת המאבק באכיפת הכלים השיתופיים, החל מאמצע חודש מאי תפסה העירייה כ-9,000 אופניים וקורקינטים חשמליים שהועמדו ברחבי העיר בניגוד לכללים.</p>
      <figure>
        <img src="https://img.wcdn.co.il/f_auto,w_700,t_18/2/7/8/1/2781223-46.jpeg"/>
        <figcaption>תאי חנייה לקורקינטים חשמליים שיתופיים בתל אביב (צילום: עיריית תל אביב)</figcaption>
      </figure>
    </article>
  </body>
</html>