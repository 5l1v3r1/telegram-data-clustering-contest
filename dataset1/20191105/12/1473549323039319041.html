<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/meksyk-mormonska-rodzina-zamordowana,983037.html"/>
    <meta property="og:site_name" content="TVN24"/>
    <meta property="article:published_time" content="2019-11-05T12:41:41+00:00"/>
    <meta property="og:title" content="Część zastrzelono, inni spłonęli żywcem. Masakra mormońskiej rodziny"/>
    <meta property="og:description" content="Co najmniej dziewięcioro członków mormońskiej rodziny, w tym trzy kobiety i sześcioro dzieci, zginęło w masakrze w północnym Meksyku. Jak opowiadali mediom bliscy zamordowanych, napastnicy ostrzela..."/>
  </head>
  <body>
    <article>
      <h1>Część zastrzelono, inni spłonęli żywcem. Masakra mormońskiej rodziny</h1>
      <address><time datetime="2019-11-05T12:41:41+00:00">05 Nov 2019, 12:41</time> by <a rel="author">momo//rzw</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/438833a2-f2cd-4751-8c62-44cb0f89a3fa-480p.mp4"/>
        <figcaption>Masakra w Meksyku. Zamordowano członków społeczności mormońskiej<cite>Foto: Google Maps/ Reuters | Video: Reuters</cite></figcaption>
      </figure>
      <h3>Co najmniej dziewięcioro członków mormońskiej rodziny, w tym trzy kobiety i sześcioro dzieci, zginęło w masakrze w północnym Meksyku. Jak opowiadali mediom bliscy zamordowanych, napastnicy ostrzelali, a potem podpalili samochody, w których znajdowali się mormoni. Niektóre ofiary spłonęły żywcem.</h3>
      <p>Według lokalnych mediów ofiary należały do rodziny LeBaron. Ich przodkowie osiedlili się w północnym Meksyku pod koniec XIX wieku. Uciekli z USA przed prześladowaniami ze względu na kultywowane przez nich mormońskie tradycje, m.in. poligamię - pisze AFP. Wielu mormonów w Meksyku posiada podwójne - meksykańskie i amerykańskie - obywatelstwo.</p>
      <h3>"Masakra"</h3>
      <related>
        <a href="https://www.tvn24.pl/wiadomosci-ze-swiata,2/ostrzelali-policyjny-konwoj-zostawili-ostrzezenie-13-ofiar-ataku-kartelu,977881.html"/>
      </related>
      <p>Krewny ofiar Julian LeBaron nazwał wydarzenie "masakrą". Zrelacjonował przebieg zdarzeń. Jak stwierdził, jego kuzynka Rhonita wraz z dziećmi wybierała się do Phoenix w Arizonie, by odebrać męża, który pracuje w USA i przywieźć go do domu. Mieli tego dnia świętować rocznicę ślubu.</p>
      <p>W trasie samochód się zepsuł. Unieruchomiony pojazd został ostrzelany, a następnie podpalony przez niezidentyfikowanych napastników. Rhonita zginęła razem z czwórką swoich dzieci: 11-letnim synkiem, dziewięcioletnią córeczką oraz bliźniakami, które nie miały nawet roku. LeBaron dodał, że jego bliscy odnaleźli spalony samochód, w którym znajdowały się ich zwłoki.</p>
      <p>Po kilku godzinach, około 13 kilometrów dalej, odnaleziono jeszcze dwa spalone pojazdy, w których były ciała innych członków tej samej rodziny: dwóch kobiet, czteroletniego chłopca i sześcioletniej dziewczynki.</p>
      <p>Cześć ofiar spłonęła żywcem, inni zostali zastrzeleni.</p>
      <h3>Ocaleni</h3>
      <p>Członkowie rodziny LeBaron twierdzą, że śmierci uniknęło kilkoro przebywających w pojazdach dzieci. - Sześcioro dzieci zamordowano, siedmiorgu udało się ujść z życiem - powiedział Julian LeBaron. Według jego słów, jedna dziewczynka uciekła do lasu i zaginęła.</p>
      <p>Kenny LeBaron, kuzynka kobiety, która prowadziła jeden z zaatakowanych samochodów, wyraziła obawę, że liczba ofiar może okazać się wyższa. - Kiedy wiesz, że w foteliku są niemowlęta, które płoną z powodu jakiegoś pokręconego zła, które jest na tym świecie, po prostu trudno sobie z tym poradzić - wyznała.</p>
      <h3>Dochodzenie</h3>
      <related>
        <a href="https://www.tvn24.pl/superwizjer-w-tvn24,149,m/widzialam-tam-kosci-nie-widzialam-krzyska-polski-podroznik-zamordowany-w-meksyku,930884.html"/>
      </related>
      <p>Do zdarzenia doszło w poniedziałek między stanami Chihuahua i Sonora przy granicy z USA - na obszarze, w którym działają przemytnicy narkotyków i "wszelkiego rodzaju bandyci" - pisze AFP. Lokalne władze wydały wspólne oświadczenie, w którym poinformowały o wszczęciu dochodzenia. Na miejsce oddelegowano dodatkowe siły bezpieczeństwa.</p>
      <p>We wtorek okoliczności ataku wciąż pozostają niejasne. Nie wiadomo między innymi, czy napastnicy celowo zaatakowali mormońską rodzinę, czy stali się oni celem przez przypadek lub przez pomyłkę.</p>
      <p>AFP informuje, że brat Juliana LeBarona, Benjamin, który był założycielem grupy walczącej z przestępczością SOS Chihuahua, został zamordowany w 2009 roku.</p>
      <h3>Mormoni</h3>
      <p>Kościół mormonów został założony w 1830 roku przez Josepha Smitha, któremu - jak twierdził - anioł Moroni objawił święte pismo nowej wiary, Księgę Mormona.</p>
      <p>Mormoni uważają się za chrześcijan, głoszą boskość Chrystusa, ale ich doktryna różni się w wielu istotnych punktach od głównego nurtu chrystianizmu. Do Kościoła mormońskiego należy około 6 milionów ludzi w USA i ok. 8 milionów w innych krajach.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/bc341c11-bdb9-42ee-9fa7-f9529bbac04f.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Do masakry doszło między stanami Chihuahua i Sonora przy granicy z USA<cite>Źródło: Google Maps</cite></figcaption>
      </figure>
    </article>
  </body>
</html>