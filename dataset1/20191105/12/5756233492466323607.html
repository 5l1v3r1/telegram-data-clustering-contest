<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620014/%D8%B0%D9%88%D8%A7%D9%84%D9%86%D9%88%D8%B1-%D8%AF%D8%B4%D9%85%D9%86%D8%A7%D9%86-%D9%BE%D9%88%D8%B4%DA%A9-%D8%A8%DA%86%D9%87-%D8%B1%D8%A7-%D8%B7%D9%88%D8%B1%DB%8C-%D8%AA%D9%88%D9%84%DB%8C%D8%AF-%D9%85%DB%8C%E2%80%8C%DA%A9%D9%86%D9%86%D8%AF-%DA%A9%D9%87-%D9%85%D9%88%D8%AC%D8%A8-%D8%B9%D9%82%DB%8C%D9%85%E2%80%8C%D8%B3%D8%A7%D8%B2%DB%8C-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T12:29:00+00:00"/>
    <meta property="og:title" content="ذوالنور: دشمنان پوشک بچه را طوری تولید می‌کنند که موجب عقیم‌سازی می‌شود!"/>
    <meta property="og:description" content="رئیس کمیسیون امنیت ملی و سیاست خارجی مجلس گفت: گاهی دشمنان پنبه‌هایی که با آنها پوشک بچه یا مشابه آن تولید می‌شود را به گونه‌ای تهیه می‌کنند که موجب عقیم‌سازی می‌شوند."/>
  </head>
  <body>
    <article>
      <h1>ذوالنور: دشمنان پوشک بچه را طوری تولید می‌کنند که موجب عقیم‌سازی می‌شود!</h1>
      <h2>ذوالنور، رئیس کمیسیون امنیت ملی و سیاست خارجی مجلس است</h2>
      <address>
        <time datetime="2019-11-05T12:29:00+00:00">05 Nov 2019, 12:29</time>
      </address>
      <p>
        <i>رئیس کمیسیون امنیت ملی و سیاست خارجی مجلس گفت: گاهی دشمنان پنبه‌هایی که با آنها پوشک بچه یا مشابه آن تولید می‌شود را به گونه‌ای تهیه می‌کنند که موجب عقیم‌سازی می‌شوند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت‌الاسلام مجتبی ذوالنور در همایش ملی پدافند غیرعامل که امروز سه‌شنبه ۱۴ آبان در سالن‌ همایش‌های بین‌المللی سازمان صداوسیما برگزار شد، اظهار کرد: دفاعی موفق است که پیش‌دستانه و مانع خسارت باشد و از قبل، هجوم را پیش‌بینی کند. امروز تاکتیک‌های تهاجم دشمنان تغییر کرده است، اهداف دشمن هیچ‌گاه تغییر نمی‌کند بلکه راهبردها و ابزار آنها تغییر می‌کند.</p>
      <p>وی افزود: هدف اصلی دشمنان ما براندازی است و هر اقدامی که این بخش از ماموریت آنها را محقق کند، مورد توجه دشمنان است. براندازی یک نسخه واحد برای تمام حکومت‌های جهان نیست بلکه متناسب بر هر نظامی تعریف می‌شود.</p>
      <figure>
        <img src="https://aftabnews.ir/files/fa/news/1398/8/14/355691_393.jpg"/>
      </figure>
      <p>ذوالنور با بیان اینکه جنگ سخت و تهدید نظامی، هم آشکار و پرهزینه است و هم محبوبیت ایجاد نمی‌کند، ادامه داد: به همین خاطر امروز جنگ نرم در دستور کار دشمن است. امروز دشمن بر روی موضوع «اعتبار عمومی نظام اسلامی» تمرکز کرده است و از بین بردن اعتماد مردم به نظام، هدف اصلی اوست.</p>
      <p>رئیس کمیسیون امنیت ملی و سیاست خارجی مجلس با بیان اینکه امروز یکی از بسترهای آسیب به جمعیت، عرصه بیوتروریسم است که متاسفانه کمتر مورد توجه قرار می‌گیرد، گفت: گاهی دشمنان پنبه‌هایی که با آنها پوشک بچه یا مشابه آن تولید می‌شود را به گونه‌ای تهیه می‌کنند که موجب عقیم‌سازی می‌شوند.</p>
      <p>ذوالنور با بیان اینکه موضوع تراریخته‌ها یک تهدید جدی است، عنوان کرد: مافیاهای خطرناکی پشت موضوع تراریخته‌ها هستند که سالوس‌وار نظر تصمیم‌گیرندگان کشور را دچار انحراف می‌کنند.</p>
      <p>وی تاکید کرد: ما باید آزمایشگاه‌ها و مراکز تحقیقاتی قوی برای آزمایش محصولات تراریخته داشته باشیم.</p>
      <p>رئیس کمیسیون امنیت ملی و سیاست خارجی تاکید کرد: ابعاد اعتقادی و وحدت‌آمیز مردم ما، از دیگر عرصه‌هایی است که دشمن بر روی آن تمرکز کرده و فضای مجازی یک شمشیر دو لبه است ولی تیغه آن در دست ماست و دسته آن در دست ما نیست.</p>
      <p>ذوالنور با بیان اینکه متاسفانه هنوز در کشور ما «پدافند غیرعامل» به یک فرهنگ عمومی تبدیل نشده است، تصریح کرد: ما در مجلس و کمیسیون امنیت ملی و سیاست خارجی، آمادگی داریم برای فرهنگ‌سازی پدافند غیرعامل، قانون مصوب کنیم و دولت را ملزم کنیم که اقدامات و برنامه‌هایش، دارای پیوست پدافند غیرعامل باشد.</p>
      <p>وی با بیان اینکه تهدید همیشگی است و ما باید پدافند عامل و غیرعامل را همیشه در دستورکار داشته باشیم، گفت: امروز قانون پدافند غیرعامل، تحت یک ماده واحده در کمیسیون امنیت ملی در دست بررسی است.</p>
    </article>
  </body>
</html>