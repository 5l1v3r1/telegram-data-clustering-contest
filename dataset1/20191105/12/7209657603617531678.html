<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rimini/cronaca/stella-david-porta-1.4870687"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-05T12:33:56+00:00"/>
    <meta property="og:title" content="Rimini, stella di David davanti alla porta dell’assessorato alla Cultura"/>
    <meta property="og:description" content="La denuncia del Comune. &quot;Un gesto isolato e circoscritto, ma segnalare è doveroso&quot;"/>
  </head>
  <body>
    <article>
      <h1>Rimini, stella di David davanti alla porta dell’assessorato alla Cultura</h1>
      <h2>La denuncia del Comune. "Un gesto isolato e circoscritto, ma segnalare è doveroso"</h2>
      <address><time datetime="2019-11-05T12:33:56+00:00">05 Nov 2019, 12:33</time> by <a rel="author">il Resto del Carlino</a></address>
      <p>Rimini, 5 novembre 2019 - Due depliant rossi realizzati per pubblicizzare una mostra degli anni Duemila, sovrapposti e uniti con lo scotch trasparente a formare <b>un simbolo ben riconoscibile, una stella di David</b>. Una ‘composizione’ artigianale ma tutt’altro che banale, lasciata sulla porta dell’assessorato alla Cultura del Comune di Rimini, in via Cavalieri.</p>
      <p>L’episodio è venuto alla luce quando un’addetta alla portineria dell’assessorato, rientrando in sede, ha trovato all’ingresso il cartoncino, <b>appoggiato per terra</b>. Una volta raccolto è stato subito chiaro come non si trattasse di un semplice depliant caduto a terra, ma di un simbolo <b>creato ad hoc e volontariamente </b>lasciato all’ingresso di una sede che, significativamente, ospita anche l’ufficio dell’attività di <b>Educazione alla Memoria</b>, progetto che l’amministrazione porta avanti dal 1964.</p>
      <p>«Un gesto isolato e circoscritto – è il commento dell’amministrazione comunale – ma che è sembrato doveroso segnalare e rendere pubblico, date le implicazioni e i richiami che la stella di David evoca. Oltretutto l’episodio si è verificato nella settimana in cui ha preso il via il <b>nuovo anno formativo </b>previsto dall’Attività di Educazione alla Memoria (che coinvolge oltre 220 studenti delle scuole superiori), in concomitanza con la doppia applauditissima rappresentazione al Teatro Galli del testo di Primo Levi ‘Se questo è un uomo’ e, non per ultimo, nei giorni in cui il Senato ha approvato <b>la mozione della senatrice Liliana Segre </b>per la creazione della commissione contro il razzismo e l’antisemitismo. Ecco perché l’amministrazione non può che condannare l’autore di un gesto che lascia molto amaro in bocca e terrà alta l’attenzione nel caso dovessero ripetersi episodi simili».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>