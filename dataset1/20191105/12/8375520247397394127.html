<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/iniciyovaniy-gerusom-import-elektroenergiji-z-rf-zagrozhuje-zupinkoyu-ukrajinskih-aes-ekspert-637800.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T12:01:01+00:00"/>
    <meta property="og:title" content="Ініційований Герусом імпорт електроенергії з РФ загрожує зупинкою українських АЕС, - експерт"/>
    <meta property="og:description" content="Пустити електроенергію з Росії при надлишкових потужностях в Україні і напередодні обіцяної синхронізації з Євросоюзом - це просто безумство - Кошарна"/>
  </head>
  <body>
    <article>
      <h1>Ініційований Герусом імпорт електроенергії з РФ загрожує зупинкою українських АЕС, - експерт</h1>
      <address>
        <time datetime="2019-11-05T12:01:01+00:00">05 Nov 2019, 12:01</time>
      </address>
      <h4>Пустити електроенергію з Росії при надлишкових потужностях в Україні і напередодні обіцяної синхронізації з Євросоюзом - це просто безумство - Кошарна</h4>
      <p>Імпорт електроенергії з РФ, що почався через законодавчу ініціативу голови комітету Верховної Ради з питань енергетики Андрія Геруса, може призвести до зупинки українських АЕС і негативних наслідків для енергосистеми країни.</p>
      <p>Про це заявила медіа-директор асоціації «Український ядерний форум» Ольга Кошарна.</p>
      <p>«Це питання енергетичної безпеки країни. При надлишкових потужностях, що існують в Україні, і регулярних диспетчерських обмеженнях на ту ж Запорізьку станцію, пустити електроенергію з Росії напередодні обіцяної синхронізації (з єдиною європейською енергосистемою - ред.), а ми повинні рік працювати без перетоків, взагалі в ізольованому режимі - це просто безумство», - заявила Кошарна.</p>
      <p>На її думку, це рішення буде мати негативні стратегічні наслідки. І буде загрожувати, в тому числі, зупинкою українських АЕС, що виробляють найдешевшу в країні електроенергію.</p>
      <p>Експерт нагадала, що рішення про відновлення імпорту електроенергії з Росії було протягнуто головою енергетичного комітету Верховної Ради Андрієм Герусом з порушенням регламентних норм. І нинішня його спроба виправити ситуацію, залишивши тільки імпорт з Білорусі, не витримує критики, оскільки ця країна не має надлишку електроенергії, і фактично через неї буде постачатися російський струм.</p>
      <p>«Коли почалася критика, і я, зокрема, теж писала лист від громадської організації Українське ядерне товариство президенту про те, що це загрожує енергетичній безпеці, це неприйнятно взагалі у жодному з моментів. Він відкотив назад і сказав, що типу тільки з Білорусі, але з Білорусі у нас 900 мегават перетину, а з Російської Федерації 3000. І тому це дуже небезпечне рішення, дуже небезпечне, яке буде мати негативні наслідки для енергосистеми України», - підкреслила Кошарна.</p>
      <p>Нагадаємо, 18 вересня Верховна Рада прийняла закон «Про внесення змін до деяких законів України у сфері використання ядерної енергії», де голова енергетичного комітету парламенту Андрій Герус пролобіював правку - дозволити закуповувати українським споживачами імпортну електроенергію за двосторонніми договорами. За словами Геруса, імпорт повинен був здійснюватися з Білорусі, але з 1 жовтня почалася поставка електроенергії з Росії в режимі імпорту. За даними джерела на ринку, імпорт здійснюється компанією «Юнайтед Енерджі», яку пов'язують з Ігорем Коломойським. За першу половину жовтня імпорт електроенергії з Росії виріс майже в два рази - з 2,4 млн кВт-год до 4,5 млн кВт-год на добу. На початку листопада він збільшився в порівнянні з середньодобовим показником за жовтень в 3 рази - до 12 млн кВт-год / добу.</p>
      <p>Раніше голова Всеукраїнської енергетичної асамблеї, колишній міністр палива та енергетики Іван Плачков висловив думку, що Росія захопить більшу частину нашого енергоринку через імпорт електроенергії і буде використовувати це для політичного тиску на українську владу.</p>
      <related>
        <a href="https://glavcom.ua/economics/finances/noviy-golova-nkrekp-zayaviv-shcho-cini-na-elektroenergiyu-dlya-naselennya-obovyazkovo-zrostut-637763.html"/>
        <a href="https://glavcom.ua/economics/finances/rinok-elektroenergiji-cini-zbili-ale-komus-ce-teper-ne-podobajetsya-636141.html"/>
        <a href="https://glavcom.ua/economics/finances/predstavnik-dtek-sprostuvav-zvinuvachennya-amku-v-monopolizmi-na-burshtinskomu-energoostrovi-635884.html"/>
      </related>
    </article>
  </body>
</html>