<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620006/%D8%AD%DA%A9%D9%85-%D9%82%D8%B7%D8%B9%DB%8C-%D8%B1%D8%A7%D9%86%D9%86%D8%AF%D9%87-%D9%BE%D9%88%D8%B1%D8%B4%D9%87-%D8%AC%D9%86%D8%AC%D8%A7%D9%84%DB%8C-%D8%A7%D8%B5%D9%81%D9%87%D8%A7%D9%86-%D8%A7%D8%B9%D9%84%D8%A7%D9%85-%D8%B4%D8%AF%D9%85%D8%AC%D8%B1%D9%85%DB%8C%D8%AA-%DB%B1%DB%B8-%D9%86%D9%81%D8%B1-%D8%AF%D8%B1-%D9%BE%D8%B1%D9%88%D9%86%D8%AF%D9%87-%D9%BE%D8%B1%D9%88%D8%A7%D8%B2-%DB%8C%D8%A7%D8%B3%D9%88%D8%AC"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T12:08:00+00:00"/>
    <meta property="og:title" content="حکم قطعی راننده پورشه جنجالی اصفهان اعلام شد/مجرمیت ۱۸ نفر در پرونده پرواز یاسوج"/>
    <meta property="og:description" content="سیزدهمین نشست خبری سخنگوی قوه قضائیه صبح امروز با حضور اصحاب رسانه برگزار شد."/>
  </head>
  <body>
    <article>
      <h1>حکم قطعی راننده پورشه جنجالی اصفهان اعلام شد/مجرمیت ۱۸ نفر در پرونده پرواز یاسوج</h1>
      <address>
        <time datetime="2019-11-05T12:08:00+00:00">05 Nov 2019, 12:08</time>
      </address>
      <p>
        <i>سیزدهمین نشست خبری سخنگوی قوه قضائیه صبح امروز با حضور اصحاب رسانه برگزار شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>غلامحسین اسماعیلی سخنگوی قوه قضائیه در سیزدهمین نشست خبری خود با اصحاب رسانه ضمن عرض تسلیت شهادت امام حسن عسکری (ع) و گرامیداشت روز ۱۳ آبان ماه اظهار کرد: امروز رسالت و مامورت مهم قوه قضائیه اجرای عدالت، مبارزه با مفاسد و احقاق حقوق مردم و بیت المال بدون نگاه به این و آن و اشخاص و جریان‌های سیاسی است.</p>
      <p>سخنگوی قوه قضائیه گفت: ما یک خط قرمز داریم و آن هم قانون است و جلوی قانون شکنان می‌ایستیم و استدلال‌های فاقد اعتبار را خط قرمز خود می‌دانیم؛ در حوزه اطلاع رسانی هم همین سیاست را دنبال می‌کنیم و دنبال شعار نیستیم.</p>
      <p>اسماعیلی افزود: از مردم آگاه ایران اسلامی قدرانی می‌کنیم که براساس افکار سنجی وزارت اطلاعات بیش از ۷۶ درصد افراد شرکت کننده در یک نظر سنجی از اقدامات قوه قضاییه در برخورد با مفاسد رضایت داشتند و باید این روند ادامه داشته باشد و در همه ارکان قوه قضائیه و نظام جریان پیدا کند تا این اعتماد افزایش پیدا کند.</p>
      <p>وی گفت: از مقامات و مدیران و اصحاب رسانه و جریان‌های سیاسی انتظار این است که بی جهت حاشیه سازی و شبهه سازی نکنند و اگر از موردی اطلاع ندارند قبل از اطلاع رسانی پرس و جو کنند.</p>
      <p>اسماعیلی ادامه داد: هفته گذشته یکی از مقامات ادعا کرده که با اقدامات قوه قضائیه کارخانه‌ای تعطیل شده و کارگران بیکار شدند؛ ما بررسی کردیم و مشخص شد که اطلاعات اشتباه به این مدیر داده اند و این کارخانه از آبان ماه به علت تعمیرات تعطیل است. مدیر هم به دلیل شکایت دو دستگاه در بازداشت بود و کارگران به دلیل پرداخت نشدن حقوق شاکی بودند که با ورود قوه قضائیه کارگران حقوق خود را دریافت کردند.</p>
      <p>سخنگوی قوه قضائیه افزود: خبر دوم اشتباه در رابطه با تصادف پورشه سوار در اصفهان بوده که برخی گفتند دادگاه اصفهان فرد متهم را به پرداخت دیه و مجازات جایگزین حبس محکوم کرده است که اشتباه است.</p>
      <p>اسماعیلی ادامه داد: دادگاه راننده را به پرداخت دیه یک نفر و پرداخت ۱۰ فقره دیه جراحات و سه سال حبس که یک سال آن تعلیق شده، محکوم کرد و، چون پول دار بوده و سفر خارج از کشور داشته دو سال ممنوع الخروج شد.</p>
      <p>وی گفت: این فرد به مطالعه دو کتاب در رابطه با کرامت انسان و چهار شبانه روز در ماه، کار در مراکز بهزیستی و نگهداری از معلولان حوادث رانندگی محکوم شده است.</p>
      <p>اسماعیلی بیان کرد: در شش ماهه اول امسال ۷ هزار و ۳۰۰ میلیارد تومان معوقات بانکی توسط اداره مطالبات ادارات اجرایی سازمان ثبت دریافت شده است که ۱۴۶ درصد رشد داشته است.</p>
      <p>سخنگوی قوه قضائیه اظهار کرد: ۲۸ مرداد ماه امسال رئیس قوه قضائیه بخشنامه‌ای برای ارتقای صلح و سازش در شورا‌های حل اختلاف صادر کرد که در شهریور ماه با اجرایی شدن این بخش نامه میزان صلح و سازش در شورای‌های حل اختلاف از ۳۰ درصد به ۴۵ درصد رسیده است.</p>
      <p>وی ادامه داد: میزان صلح وسازش پرونده‌های کیفری ۴ برابر صلح و سازش پرونده‌های حقوقی شده و در برخی پرونده‌ها میزان صلح و سازش به بالای ۸۰ درصد رسیده است.</p>
      <p>اسماعیلی در رابطه ممنوعیت واردات کالا‌هایی که امکان تولید آن در داخل وجود دارد و قوه قضاییه در صورت تخلف برخورد می‌کند، گفت: مصوبه اخیر مصوبه‌ای مهم برای کوتاهی‌هایی است که تا امروز رخ داده است. یکی از موثر‌ترین راهکار‌ها حمایت از تولید ملی و جلوگیری از واردات کالا‌هایی است که تولید داخل را دارند و این مصوبه همه دستگاه‌ها را ملزم به اجرا کرده است.</p>
      <p>وی گفت: اولین مخاطب این مصوبه دولت و بانک مرکزی است که برای واردات کالا‌های مشابه تولید داخل ارز اختصاص ندهد. دستگاه قضایی ضمن حمایت از این مصوبه اگر تخلفی ببیند حتما برخورد می‌کند.</p>
      <p>وی در رابطه با پرونده خصوصی سازی اظهار کرد: تحقیقات در این باره خوب بوده و تاکید کردیم تحقیقات سریع‌تر تکمیل شوند و متهمان بازداشتی با قرار وثیقه آزاد شوند.</p>
      <p>وی گفت: با این پرونده اشکالات خصوصی سازی روشن شد و ورود دستگاه قضایی صرفا به عنوان یک پرونده شخصی که فردی نفع برده نیست بلکه ورود ماه برای حمایت از حقوق بیت المال و مردم است.</p>
      <p>اسماعیلی در رابطه با جذب پذیرفته شدگان آزمون قوه قضائیه اظهار کرد: در مورد نحوه جذب پذیرفته شدگان آزمون سال ۹۶ قوه قضائیه با دولت به تعامل رسیدیم و تا پایان امسال همه آن‌ها مشغول به کار می‌شوند. تا کنون هزار و ۵۰۰ نفر از قبول شدگان مشغول به کار شدند و در بودجه سال آینده حقوق و مزایای آن‌ها در نظر گرفته شده است.</p>
      <p>سخنگوی قوه قضائیه درباره حادثه تصادف قطار در سمنان اظهار کرد: بیشتر مسافران این قطار شهروندان تبریزی بودند و دیروز این پرونده با صدور کیفرخواست برای ۴ نفر به دادگاه ارسال شد و تاکید شده به این پرونده سریع‌تر رسیدگی شود.</p>
      <p>اسماعیلی اظهار کرد: این پرونده دو بخش دارد، بخش اول پرداخت دیه و بخش دوم قسمت عمومی جرم است که در بخش اول دیه‌ها پرداخت شده است.</p>
      <p>وی در مورد پرونده سقوط هواپیمای یاسوج نیز گفت: در این پرونده برای ۱۸ نفر کیفرخواست صادر شده است که ۱۵ نفر شخصیت حقیقی و ۳ نفر شخصیت حقوقی دارند.</p>
      <p>سخنگوی قوه قضائیه با اشاره به تحریم‌های دارویی کشور اظهار کرد: تحریم دارویی یک تروریسم است، البته این تحریم‌ها باعث رشد علمی کشور شده است.</p>
      <p>اسماعیلی بیان کرد: رئیس قوه قضاییه تاکید کردند که علیه جنایات حقوق بشری کیفرخواست صادر شود.</p>
      <p>وی در پاسخ به این سوال که برخی از دستگاه‌ها در شفاف سازی اطلاعات تعلل می‌کنند، گفت: بعد از سفر رئیس قوه قضاییه به هرمزگان و جلسه ستاد قاچاق کالا و ارز، مسئولان اهتمام خود را جدی کردند و شتاب زیادی در انجام کار‌ها ایجاد شده و امروز هم ایشان جلسه‌ای در همین خصوص دارند؛ اگر در این رابطه پرونده‌ای تشکیل و دادگاهی برگزار شود اطلاع رسانی می‌کنیم.</p>
      <p>سخنگوی قوه قضائیه در رابطه با دریافت نوبت برای دادگاه‌ها و حضور مردم در محاکم پیش از شروع ساعت کاری گفت: در این رابطه گزارشی به ما ارسال نشده است و بررسی‌های ما این موضوع را تایید نمی‌کند و اگر نمونه‌ای به ما گزارش شود بررسی می‌کنیم.</p>
      <p>اسماعیلی در رابطه با اعمال محدودیت برای زندانیان و بررسی مکالمات آن‌ها اظهار کرد: سیاست ما دستورالعمل ابلاغی رئیس قوه قضائیه است و در این بخشنامه به حقوق زندانیان تاکید شده و می‌توانیم ادعا کنیم که خدماتی که در زندان‌های ایران داده می‌شود در هیچ کشوری داده نمی‌شود.</p>
      <p>وی ادامه داد: اقداماتی که قرار است اجرا شود برای جلوگیری از کلاهبرداری‌ها از داخل زندان است که مورد گلایه مردم بود و این اقدامات برای پیشگیری از وقوع جرم است.</p>
      <p>سخنگوی قوه قضائیه با بیان اینکه ارتباطات زندانیان قطع نمی‌شود و ما می‌خواهیم به نفع مردم کار کنیم، تاکید کرد:این اقدام صرفا اقدامی پیشگیرانه است.</p>
      <p>اسماعیلی در رابطه با تدوین لایحه بی اعتباری اسناد عادی گفت: این لایحه مراحل تدوین را می‌گذراند و به محض آماده شدن به مجلس ارسال می‌شود و برای تسریع در تاکید آن قرار است متن لایحه به مجلس ارسال شود تا در قالب طرح به تصویب برسد.</p>
      <p>وی درباره بازداشت رئیس سازمان جنگل‌ها و مراتع و رئیس سازمان محیط زیست ملارد و ارتباط این بازداشتی‌ها با هم اظهار کرد: اصل بازداشت‌ها درست است، به دلیل اینکه پرونده در مراحل تحقیقات مقدماتی است از بیان جزئیات معذورم. علت بازداشت مربوط به مسئولیت آن‌ها است و پرونده در دادسرا است.</p>
      <p>سخنگوی قوه قضائیه با بیان اینکه یکی از درخواست‌های مردم این است که روند مبارزه با مفاسد ادامه دار باشد، تاکید کرد: این کار مانند جراحی است و درد دارد، اما عاقبت خوبی دارد و انتظار داریم در این مسیر همه به میدان بیایند و مبارزه با فساد خواسته مردم و دین ما است.</p>
      <p>وی در رابطه با فروش vpn توسط برخی دستگاه‌های دولتی و پول‌های حاصل از این مسیر گفت: فضای مجازی نباید به خانه امن بزهکاران حرفه‌ای تبدیل شود، چرا که آن‌ها اموال مردم را هدف قرار داده اند. مدیریت فضای مجازی عزم ملی می‌طلبد و سال‌ها قول داده شده که شبکه ملی تاسیس شود و فضازی مجازی ما برمبنای شبکه ملی باشد، اما با وجود اینکه گام‌هایی برداشته شده، اما نتیجه نداشته است.</p>
    </article>
  </body>
</html>