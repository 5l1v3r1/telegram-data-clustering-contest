<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/abromavichus-rozpoviv-pro-delegovanih-trampom-radnikah-328530_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T12:36:00+00:00"/>
    <meta property="og:title" content="Абромавичус розповів про делегованих Трампом радників"/>
    <meta property="og:description" content="Серед іноземних радників гендиректора Укроборонпрому - колишній міністр ВМС США."/>
  </head>
  <body>
    <article>
      <h1>Абромавичус розповів про делегованих Трампом радників</h1>
      <h2>Серед іноземних радників гендиректора "Укроборонпрому" - колишній міністр ВМС США.</h2>
      <address>
        <time datetime="2019-11-05T12:36:00+00:00">05 Nov 2019, 12:36</time>
      </address>
      <p>Гендиректор держконцерну <a href="https://dt.ua/UKRAINE/reforma-ukroboronpromu-speceksporteriv-zbroyi-stane-vtrichi-menshe-327999_.html"><b>"Укроборонпром"</b></a> Айварас Абромавичус розповів про те, що серед його радників є, зокрема, делеговані президентом США Дональдом Трампом. В інтерв'ю агентству "<a href="https://www.ukrinform.ru/rubric-economy/2811931-finansovyj-audit-ukroboronproma-ne-pokazet-kto-gde-i-skolko-ukral-abromavicus.html">Укрінформ</a>" він повідомив, що іноземні радники приїжджають раз на квартал.</p>
      <p>"У мене зараз три радники на громадських засадах, і я сподіваюся побачити їх в штаті найближчим часом. Також у нас є іноземні радники, які делеговані, зокрема самим Дональдом Трампом. Наприклад, доктор Вінтер, колишній міністр ВМС США. Він - спецпредставник уряду США щодо реформування українського ВПК", - розповів гендиректор концерну.</p>
      <p>Абромавичус також прокоментував побоювання щодо можливого порушення держтаємниці: "Великими секретами ми не ділимося. І тут, звичайно, перебільшена значущість цієї державної таємниці. Майже всі найбільші в світі виробники озброєння, всі публічні компанії торгуються на біржі. Кожен раз, коли вони щось продають в Саудівську Аравію, в Болгарію чи Китай, всі обсяги, вся номенклатура повністю викладається в Інтернет на біржу. Технології не розголошуються, а кількість – так, продали 500 танків, продали 2 крейсери тощо".</p>
      <p>30 серпня президент Володимир Зеленський <a href="https://dt.ua/POLITICS/zelenskiy-priznachiv-abromavichusa-gendirektorom-ukroboronpromu-322210_.html"><b>призначив генеральним директором державного концерну "Укроборонпром" Айвараса Абромавичуса</b></a>. </p>
      <p>У жовтні Абромавичус <a href="https://dt.ua/UKRAINE/glava-ukroboronpromu-pidpisav-ugodu-na-provedennya-auditu-derzhkoncernu-325089_.html"><b>підписав угоду з компанією Baker Tilly Ukraine</b></a>, яка здійснюватиме аудит концерну.</p>
      <p>Про корупцію у держконцерні та як з цим боротися читайте у статті Дмитра Менделєєва "<a href="https://dt.ua/internal/troyanski-koni-ukroboronpromu-320888_.html"><b>Троянські коні "Укроборонпрому"</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>