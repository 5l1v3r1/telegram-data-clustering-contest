<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ria-m.tv/news/170639/ryukzak_chornogo_dnya_scho_potribno_znati.html"/>
    <meta property="og:site_name" content="РИА Мелитополь"/>
    <meta property="article:published_time" content="2019-11-05T12:22:00+00:00"/>
    <meta property="og:title" content="«Рюкзак чорного дня»: що потрібно знати?"/>
    <meta property="og:description" content="Ми живемо у світі, про який насправді нічого не знаємо. Ми не маємо уявлення, що робити, коли банкомат «відмовиться» видавати гроші, коли магазини закриються на тиждень, коли в крані не буде питної води, куди тікати, якщо потрапимо в надзвичайну ситуацію. Військові однозначно можуть про себе подбати, адже їх цьому навчали. Але що робити цивільним? Куди бігти? І найголовніше — що з собою брати? Останньому питанню й присвячений цей матеріал."/>
  </head>
  <body>
    <article>
      <h1>«Рюкзак чорного дня»: що потрібно знати?</h1>
      <address>
        <time datetime="2019-11-05T12:22:00+00:00">05 Nov 2019, 12:22</time>
      </address>
      <p>
        <b>Ми живемо у світі, про який насправді нічого не знаємо. Ми не маємо уявлення, що робити, коли банкомат «відмовиться» видавати гроші, коли магазини закриються на тиждень, коли в крані не буде питної води, куди тікати, якщо потрапимо в надзвичайну ситуацію. Військові однозначно можуть про себе подбати, адже їх цьому навчали. Але що робити цивільним? Куди бігти? І найголовніше — що з собою брати? Останньому питанню й присвячений цей матеріал.</b>
      </p>
      <p>Тривожний набір — це узагальнена назва базового набору речей, які можуть знадобитись у будь-якій екстремальній ситуації. Цей набір, як заведено, є укомплектованим рюкзаком об’ємом від 30-ти літрів з мінімальним комплектом одягу, предметами гігієни, медикаментами, засобами самооборони, інструментами й харчовими продуктами. Всі речі в тривожному рюкзаку мають бути новими, а також не використаними в повсякденному побуті.</p>
      <p>Запам’ятайте — тривожний рюкзак призначений тільки для максимально швидкої евакуації з небезпечної зони. Небезпечною зоною вважають землетрус, потоп, пожежу, криміногенну ситуацію, епіцентр військових дій тощо. Такий рюкзак має бути в кожній родині.</p>
      <p>
        <b>РЮКЗАК</b>
      </p>
      <p>Передусім слід визначитися, куди скласти тривожний набір. Як вище написано, для цієї мети краще використовувати рюкзак. Уявіть ситуацію, в якій доведеться йти пішки, а не їхати в авто. Наприклад, дорогою можуть бути нескінченні затори й треба буде продовжувати евакуацію пішим ходом, а тут — накинули рюкзак і попрямували далі.</p>
      <p>Варто зазначити і про пакування наплічника. Невеликі та експедиційні рюкзаки доцільно складати не за принципом «важке знизу», а розподіляти вагу рівномірно. Добре, якщо у вашому рюкзаку буде нижній відділ — «підвал» або клапан.</p>
      <p>Розміщуйте речі так, щоб можна було легко знайти те, що знадобиться насамперед. Великий плюс, якщо наплічник містить накидку від дощу. Якщо ж її немає — обов’язково придбайте. І, звичайно, рюкзак має бути якісним, щоб не розвалився після тривалого носіння у важких умовах.</p>
      <p>
        <b>СПИСОК РЕЧЕЙ</b>
      </p>
      <p>А тепер розглянемо докладніше список необхідних речей і продуктів, якими слід наповнити «рюкзак чорного дня».</p>
      <p>1. Копії важливих документів у непромокальній папці. Заздалегідь зробіть копії паспортів, водійської посвідки, документів, які підтверджують право власності на нерухомість, автомобіль тощо. Документи складіть так, щоб у разі потреби їх можна було легко дістати. Бажано покласти в папку фотографії рідних і близьких.</p>
      <p>2. Кредитні карти й готівка. У вас завжди (в будь-який час) повинен бути певний запас грошей.</p>
      <p>3. Дублікати ключів від будинку та авто.</p>
      <p>4. Карта місцевості й доведений до відома всіх членів сім’ї спосіб екстреного зв’язку і місце зустрічі.</p>
      <p>5. Пристрої зв’язку і доступу до інформації. Невеликий радіоприймач, який дасть змогу бути в курсі того, що відбувається. До нього — запасні батарейки. Також можна взяти недорогий мобільний телефон із зарядним пристроєм.</p>
      <p>6. Ліхтарик, а краще кілька.</p>
      <p>7. Водонепроникні компас і годинник.</p>
      <p>8. Мультитул — багатофункціональний інструмент, в якому заховані додаткові інструменти (ніж, шило, пила, викрутка, ножиці тощо).</p>
      <p>9. Ніж і невеличкий топірець.</p>
      <p>10. Сигнальні засоби (свисток, фальшфеєр).</p>
      <p>11. Декілька пакетів для сміття місткістю 120 л, які можуть замінити тент, якщо їх розрізати.</p>
      <p>12. Рулон широкої клейкої стрічки.</p>
      <p>13. Синтетичний шнур, діаметром — 4-5 мм й довжиною — 20 м.</p>
      <p>14. Блокнот і олівець.</p>
      <p>15. Нитки та голки.</p>
      <p>16. Аптечка першої необхідності. Кількість ліків має бути розрахована на надання допомоги не тільки собі, а й близьким людям:</p>
      <p>бинти, лейкопластир, йод, вата, медичний спирт;<br/>активоване вугілля (інтоксикація);<br/>«Парацетамол» (жарознижувальний);<br/>«Супрастин» (алергія);<br/>«Імодіум» (діарея);<br/>«Фталазол» (кишкова інфекція);<br/>«Альбуцид» (очні краплі);<br/>антибіотики у порошках.</p>
      <p>Зазначайте всі вжиті ліки — дозування і спосіб застосування. Імена та телефони ваших лікарів. Обов’язково стежте за терміном придатності.</p>
      <p>19. Одяг: спідня білизна (два комплекти), шкарпетки бавовняні (дві пари), запасні штани, сорочка або кофта, плащ-дощовик, в’язана шапка, рукавиці, шарф, надійне і зручне взуття.</p>
      <p>20. Мінінамет, килимок-піна, спальник.</p>
      <p>21. Гігієнічні засоби: зубна щітка і паста, невеликий шматочок мила, рушник (продаються пресовані в супермаркетах), туалетний папір, кілька упаковок сухих носових хустинок та вологих серветок. Жінкам — засоби особистої гігієни. Можна також узяти бритву і манікюрний набір.</p>
      <p>22. Все необхідне для дітей.</p>
      <p>23. Посуд: казанок, фляга, ложка, чашка (краще металева 0,5 л), розкладний стаканчик.</p>
      <p>25. Сірники (туристичні) й запальничка.</p>
      <p>26. Запас їжі на кілька днів. Все, що довго зберігається, займає мало місця і можна з’їсти без приготування. Питна вода на кілька днів, яку потрібно періодично оновлювати. Висококалорійні солодощі й льодяники.</p>
      <p>27. Продукти:</p>
      <p>м’ясні чи рибні консерви;<br/>галети;<br/>супи швидкого приготування в пакетах;<br/>якщо лишиться місце — будь-яка крупа, макарони, сухі овочеві напівфабрикати тощо.</p>
      <p>Не рекомендується брати в тривожний рюкзак коштовності, цінну ювелірку чи колекційні монети, сімейні реліквії — це зайва вага, яка вас сповільнить, а також приверне увагу потенційних грабіжників чи шахраїв.</p>
      <p>
        <a href="https://armyinform.com.ua/2019/11/ryukzak-chornogo-dnya-shho-potribno-znaty/">https://armyinform.com.ua/2019/11/ryukzak-chornogo-dnya-shho-potribno-znaty/</a>
      </p>
    </article>
  </body>
</html>