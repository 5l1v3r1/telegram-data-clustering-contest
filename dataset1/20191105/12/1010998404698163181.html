<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/eksperti-nastojavat-za-inspekcija-na-vsichki-spirki-na-gradskija-transport.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T12:13:00+00:00"/>
    <meta property="og:title" content="Експерти настояват за инспекция на всички спирки на градския транспорт"/>
    <meta property="og:description" content="Тежкият инцидент във Варна се дължи основно на пропуски в организацията на движението, посочват от Института за пътна безопасност"/>
  </head>
  <body>
    <article>
      <h1>Експерти настояват за инспекция на всички спирки на градския транспорт</h1>
      <h2>Тежкият инцидент във Варна се дължи основно на пропуски в организацията на движението, посочват от Института за пътна безопасност</h2>
      <address><time datetime="2019-11-05T12:13:00+00:00">05 Nov 2019, 12:13</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Институтът за пътна безопасност се обръща към всички новоизбрани кметове незабавно да възложат извършването на инспекции по пътна безопасност на местата с концентрация на катастрофи, както и в зоните на спирки на градския транспорт, районите около училища и детски градини.</p>
      <p>От института посочват, че тежкият инцидент във Варна, при който 21-годишен блъсна четирима души на автобусна спирка, се дължи основно на пропуски в организацията на движението.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015085.jpg"/>
        <figcaption>Снимка: btvnovinite.bg</figcaption>
      </figure>
      <p>При извършени инспекции на много места прави впечатление, че често се нарушават правилата за това къде и как може да се поставят спирки.</p>
      <p>В град Крън, където загинаха шест души преди по-малко от месец, в зоната на тежката катастрофа е идентифицирана незаконна спирка, която е обособена именно от администрацията на общината.</p>
      <p>Единствената възможност, която може да доведе до обезопасяването на спирките и гарантиране на живота и здравето на хората, които са избрали да използват градския транспорт за придвижване, е чрез извършването на експертни проверки и изработването на конкретни мерки, посочват от Института за пътна безопасност.</p>
    </article>
  </body>
</html>