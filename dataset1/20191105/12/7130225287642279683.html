<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/mavinin-derinliklerinde-masalsi-bir-yolculuk-side-sualti-muzesi-4-yilda-50-bin-ziyaretci-agirladi-888821"/>
    <meta property="og:site_name" content="Onedio"/>
    <meta property="article:published_time" content="2019-11-05T12:42:01+00:00"/>
    <meta property="og:title" content="Mavinin Derinliklerinde Masalsı Bir Yolculuk: Side Sualtı Müzesi 4 Yılda 50 Bin Ziyaretçi Ağırladı"/>
    <meta property="og:description" content="Türkiye'nin ilk sualtı müzesi olan Side Sualtı Müzesi, 117 heykelden oluşan koleksiyonuyla dalış tutkunlarını mavi sularda masalsı bir yolculuğa çıkar..."/>
  </head>
  <body>
    <article>
      <h1>Mavinin Derinliklerinde Masalsı Bir Yolculuk: Side Sualtı Müzesi 4 Yılda 50 Bin Ziyaretçi Ağırladı</h1>
      <address><time datetime="2019-11-05T12:42:01+00:00">05 Nov 2019, 12:42</time> by <a rel="author" href="https://onedio.com/profil/batuhan" target="_blank">Batuhan</a></address>
      <h4>Türkiye'nin ilk sualtı müzesi olan Side Sualtı Müzesi, 117 heykelden oluşan koleksiyonuyla dalış tutkunlarını mavi sularda masalsı bir yolculuğa çıkarıyor. 31 Ekim 2015 tarihinde açılan müzeyi bu güne kadar 50 bin kişi ziyaret etti.</h4>
      <figure>
        <img src="https://img-s2.onedio.com/id-5dc16249b23a01a064de113f/rev-0/w-500/s-0d813058b4bd7cebe5618a93765fcdfdee3cd7a7.jpg"/>
      </figure>
      <p>Side Sualtı Müzesi, <a href="https://onedio.com/etiket/istanbul/501c48f7cc161f8ec13422a8">İstanbul</a> ve Marmara, Ege, Akdeniz, Karadeniz Bölgeleri Deniz Ticaret Odası (İMEAK) <a href="https://onedio.com/etiket/antalya/5020766acc161f8ec13422d9">Antalya</a> Şubesi tarafından yaptırıldı.</p>
      <h3>117 heykel sergileniyor</h3>
      <figure>
        <img src="https://img-s1.onedio.com/id-5dc162414933ef6b6921fc76/rev-0/w-500/s-39aee4d96b688f3ca525659540dc47a468cf5fa6.jpg"/>
        <figcaption>Anadolu medeniyetinin zenginliklerini anlatan 117 heykelin sergilendiği müze, Side'nin yaklaşık 1,5 mil açığında, 11, 18 ve 24 metre derinliklerde bulunuyor.</figcaption>
      </figure>
      <h3>Mevlana ve semazenlerden oluşan 30'a yakın heykel, Kurtuluş Savaşı ve Poseidon heykelleri...</h3>
      <figure>
        <img src="https://img-s2.onedio.com/id-5dc162512d665b3868b2b1c7/rev-0/w-500/s-06bc9d4cb2729310fdaf3cfb51b23bf5972e77eb.jpg"/>
        <figcaption>Bu müzede, Siperde asker, ayakta asker, top arabası, top mermisi, Mevlana ve semazenlerden oluşan 30'a yakın heykel, deve kervanı, Kurtuluş Savaşı ve Poseidon heykelleri, Türkiye haritası, Türk Bayrağı heykeli ve <a href="https://onedio.com/etiket/suriye/50187d3fcc161f8ec134216c">Suriye</a>'deki savaştan kaçarken, denizde hayatlarını kaybeden çocuklar anısına yapılan çiçek bahçesini görmek mümkün.</figcaption>
      </figure>
      <h3>"Her yıl 5 milyona yakın turist geliyor Side'ye onlara yönelik bir proje geliştirmeye karar verdik"</h3>
      <figure>
        <img src="https://img-s1.onedio.com/id-5dc1651ab5054d7769f4c65e/rev-0/w-500/s-d7767d0e2d6dccf6bee69161de5ac054bf1762d8.jpg"/>
        <figcaption>Side Sualtı Müzesi'nin kurucularından emekli SAS Komandosu Ahmet Gülaydın'ın, AA'nın müzeye ilişkin sorularını yanıtladı:<br/>Side Sualtı Müzesi kurma fikri nasıl doğdu?<br/>"Side sualtı zenginliği açısından çok bakir bir yer. 2008 sezon sonunda <a href="https://onedio.com/etiket/sahil-guvenlik/5040eea662704586c6cbd5ef">Sahil Güvenlik</a> gemisini burada batırdık. Amacımız sadece sualtı popülasyonuna katkı sağlamak. Her yıl 5 milyona yakın turist geliyor Side'ye dünyanın değişik ülkelerinden. Onlara yönelik bir proje geliştirmeye karar verdik. Deniz Ticaret Odası Başkanı İnanç Kendiroğlu ile bir proje hazırladık Batı Akdeniz Kalkınma Ajansına (BAKA) sunduk. BAKA da kabul etti. Projenin bir kısmını BAKA destekledi. Heykellerin bir kısmının yapımını da İnanç Kendiroğlu ile birlikte karşıladık. Heykeltıraşların bir kısmı <a href="https://onedio.com/etiket/istanbul/501c48f7cc161f8ec13422a8">İstanbul</a>, bir kısmı da <a href="https://onedio.com/etiket/gaziantep/5c0d16a70161166d25a58349">Gaziantep</a>'ten geldi. Toplam 117 heykel yaptırdık."</figcaption>
      </figure>
      <h3>"Meksika'daki 400 heykelli sualtı müzesinden sonra ikinci sıradayız"</h3>
      <figure>
        <img src="https://img-s2.onedio.com/id-5dc1652efcbeea7665270ba1/rev-0/w-500/s-e7b06e5fafe44e9040601408f14bc39e6c4a0759.jpg"/>
        <figcaption>Heykeller neye göre belirlendi?<br/>"Türkiye'nin övünebileceği neler var diye düşündük. Birinci önceliğimiz <a href="https://onedio.com/etiket/canakkale/5c0d1679688fdc6b2b0384c5">Çanakkale</a> ve Kurtuluş Savaşı olsun, bir asker teması olsun dedik. Siperde asker, ayakta asker, top arabası, top mermisi... Öyle bir kompozisyon düşündük. İkinci kompozisyon Mevlanamız var dedik. 12 metre derinliğe Mevlana ve semazenlerden oluşan 30'a yakın heykeli koyduk. Eskiden Side'den develere yüklenen susam ve buğday, <a href="https://onedio.com/etiket/ankara/501c490fcc161f8ec13422aa">Ankara</a>'ya götürülürmüş. Ankara'dan da tuz satın alır, geri gelirlermiş. O nedenle 18 metre derinliğe deve kervanı yaptık. 24 metrede Kurtuluş Savaşı ve Poseidon var. Onların yanında ise Türkiye haritası ve Türk Bayrağı bulunuyor.<br/><a href="https://onedio.com/etiket/suriye/50187d3fcc161f8ec134216c">Suriye</a>'deki savaştan kaçarken, denizde hayatlarını kaybeden çocuklar anısına, çiçek bahçesi yaptık. Böylece Meksika'daki 400 heykelli sualtı müzesinden sonra 117 heykelle dünyada ikinci sırada yer aldık."</figcaption>
      </figure>
      <h3>"Dalgıçlar genelde 3,5 metre yüksekliğinde 5 ton ağırlığındaki Poseidon'u beğeniyor"</h3>
      <figure>
        <img src="https://img-s1.onedio.com/id-5dc1653a2bbe16d364fb42e4/rev-0/w-500/s-504d0d289aa80ce989ae84a213efe151a74502ad.jpg"/>
        <figcaption>Dalıcıların en çok etkilendikleri heykeller hangileri?<br/>"Sertifikalı dalgıçlar genelde Poseidon'u beğeniyor. 3,5 metre yüksekliğinde 5 ton ağırlığında en büyük heykelimiz o. Ama acemi dalıcılar yalnızca üstten Mevlana grubunu görebiliyor."</figcaption>
      </figure>
      <h3>"Yavaş yavaş denizlerimizi kirletiyoruz ve harami balıklar gelmeye başladı"</h3>
      <figure>
        <img src="https://img-s1.onedio.com/id-5dc165363f5b63c86a1e5c5c/rev-0/w-500/s-7fd4aee6b3edefc61b063b2cb6ac7510379de084.jpg"/>
        <figcaption>Hayatının büyük bir bölümü su altında geçmiş biri olarak denizlerin şu anki durumuna ilişkin neler söylersiniz?<br/>"Yavaş yavaş denizlerimizi kirletiyoruz ve harami balıklar gelmeye başladı. Bizim orfozlarımız, melanurlarımız gidiyor, bitiriyoruz. Belki çocuklarımız sadece akvaryumda görecek o balıkları. Bunun için önlem almamız lazım. Ben aynı zamanda Su Ürünleri Kooperatif Başkanıyım, bakanlık nezdinde bu konuyu dile getirdim, harami, istilacı balıkların acilen önlenmesi gerektiğini belirttim. Şu an insanları ısırmaya başladılar. Turistlerden, otel yönetimlerine sürekli şikayet gidiyor, sahilde insanların ayaklarını ısırıyorlar. Bunun için Tarım ve Orman Bakanlığının ödenek ayırması lazım. Balıkçıya kuyruk başına sembolik bir ücret vermesi ya da dalgıçları koordine edip, aslan balığını ya da balon balığını zıpkın ile belli periyotlarda avlanmaları lazım. Çünkü gerçekten dip tabiatını öldürüyorlar."</figcaption>
      </figure>
    </article>
  </body>
</html>