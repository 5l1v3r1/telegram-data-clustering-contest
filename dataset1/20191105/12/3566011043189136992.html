<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545103.html/%D9%86%D8%A8%D9%88%D8%AF-%D8%B4%D8%BA%D9%84-%D9%86%D9%85%DB%8C-%D8%AA%D9%88%D8%A7%D9%86%D8%AF-%D8%AC%D9%84%D9%88%DB%8C-%D8%B9%D8%B2%D9%85-%D8%AC%D9%88%D8%A7%D9%86%D8%A7%D9%86-%D8%B1%D9%88%D8%B3%D8%AA%D8%A7%DB%8C%DB%8C-%D8%B1%D8%A7-%D8%A8%DA%AF%DB%8C%D8%B1%D8%AF--%D8%A7%DA%AF%D8%B1-%D8%B1%D9%88%D8%B3%D8%AA%D8%A7%D8%A6%DB%8C%D8%A7%D9%86-%D8%AD%D9%85%D8%A7%DB%8C%D8%AA-%D8%B4%D9%88%D9%86%D8%AF-%D8%AF%D8%AE%D8%AA%D8%B1%D8%A7%D9%86-%D8%B1%D9%88%D8%B3%D8%AA%D8%A7-%D9%87%D9%85-%DA%A9%D8%A7%D8%B1-%D8%A2%D9%81%D8%B1%DB%8C%D9%86-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T12:56:00+00:00"/>
    <meta property="og:title" content="نبود شغل نمی‌تواند جلوی عزم جوانان روستایی را بگیرد/ اگر روستائیان حمایت شوند دختران روستا هم کار آفرین می‌شوند"/>
    <meta property="og:description" content="ام البنین خسروی دختری است که برای کسب درآمد خود و خانواده اقدام به راه‌اندازی گاوداری در روستای چشمه رج کرده است."/>
  </head>
  <body>
    <article>
      <h1>نبود شغل نمی‌تواند جلوی عزم جوانان روستایی را بگیرد/ اگر روستائیان حمایت شوند دختران روستا هم کار آفرین می‌شوند</h1>
      <h2>کار آفرینی در سال رونق تولید؛</h2>
      <address>
        <time datetime="2019-11-05T12:56:00+00:00">05 Nov 2019, 12:56</time>
      </address>
      <p>ام البنین خسروی دختری است که برای کسب درآمد خود و خانواده اقدام به راه‌اندازی گاوداری در روستای چشمه رج کرده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<b> <a href="http://www.khavarestan.ir/">خاورستان،</a> </b>سال، سال رونق و تولید است و می‌طلبد در این راستا هر نفر در حد توان برای افزایش رونق تولید و به تبع آن ایجاد اشتغال آستین همت بالا زده و دست بکار شود.</p>
      <p>  بحث ایجاد اشتغال، کارآفرینی و کسب درآمد زن و مرد، پیر و جوان نمی‌شناسد و شرایط برای هر فردی که احساس کند می‌تواند اشتغال آفرینی داشته باشد فراهم است.   روستاهای خراسان‌جنوبی سال‌های زیادی است به واسطه خشکسالی و کاهش کار کشاورزی دیگر صدای مردمانش را کمتر می‌شنود و متاسفانه اهالی روستاها درپی کسب درآمد آواره شهرها شده و چه بسا بسیاری شرایط زندگی‌شان در شهر بسیار اسفناک شده است.   اما در این میان هستند جوانان روستایی که نه تنها حاضر به ترک روستا نشده بلکه با ایجاد اشتغال شوق زندگی در روستا را برای خود و خانواده چند برابر کرده‌اند.   نهادهایی نیز در استان خراسان‌جنوبی هستند که حامی ایجاد اشتغال در روستاها بوده و قوت قلبی برای متقاضیان ایجاد شغل در روستاهای استان و به طور خاص روستاهای مرزی هستند.   کمیته امداد امام خمینی (ره) خراسان‌جنوبی یکی از نهادهایی است که از ایجاد اشتغال در شهر و روستاهای استان و متقاضیان به خوبی حمایت کرده و در این زمینه کارنامه درخشانی دارد.   <b>دختری که کارآفرین شد</b> ام البنین خسروی یکی از جوانان دهه 70 روستای چشمه رج بخش مود شهرستان سربیشه کمر همت بسته و اقدام به راه‌اندازی گاوداری در روستا کرده است.   وی که 23 سال سن دارد بعد از اتمام دوره دبیرستان به دلیل فراهم نبودن شرایط ادامه تحصیل در روستا ماند و در کنار پدر و مادرش به کار کشاورزی و دامداری اندکی که داشت، پرداخت.   خسروی با توجه به اینکه پدرش در حد توان تعدادی دام و یک گاو داشت اما طی سال‌های اخیر به واسطه کاهش علوفه دامه‌ا و شرایط سخت کشاورزی شرایط نگ‌هداری دام‌ها و امرار معاش در زندگی با مشکل مواجه شد و از طرفی چون خودش در روستا بیکار بود تصمیم به راه‌اندازی گاوداری گرفت و با مراجعه به کمیته امداد و مشاوره گرفتن از واحد اشتغال امداد تصمیمش را عملی کرد.     این کار آفرین روستایی در گفت‌وگو با <a href="http://www.khavarestan.ir/">خاورستان</a>، اظهار کرد: مهر ماه سال گذشته با همکاری کمیته امداد و دریافت 70 میلیون تومان تسهیلات 4 درصد، کار راه‌اندازی گاوداری را آغاز کرده و با 50 میلیون تومان 4 گاو خریدم و با 20 میلیون تومانی که از صندوق امداد ولایت تسهیلات گرفتم فضایی برای نگه‌داری گاوها احداث کردم.</p>
      <figure>
        <img src="http://newsroom.dana.ir/content/upload/dd44f59d-55f6-4076-9e2e-061f709aa897.jpg"/>
      </figure>
      <p><b>ضرر 12 میلیون تومانی ابتدای کار</b> وی با بیان اینکه ابتدای کار یکی از گاوها سر زایمان از بین رفت و چون  گاوها را بیمه نکرده بودم  حدود 12 میلیون تومان متضرر شدم، افزود: این مسئله باعث دلسردی من نشد و برای جلوگیری از ضررهای احتمالی سایر گاوها را بیمه کرده و با همکاری پدر و مادرم کار را ادامه دادم.   خسروی بیان کرد: روزی سه ساعت برای غذا دادن به گاوها و جمع آوری شیر آنها وقت می‌گذارم.   <b>هزینه بیش از درآمد/ نا امید نیستم</b> این دختر کارآفرین روستایی گفت: در حال حاضر سه گاو و دو گوساله دارم و روزانه گاوهایم 35 کیلو گرم شیر می‌دهند که در سطح روستا  و شهر کیلویی 2 هزار تومان به فروش می‌رسانم.   وی اظهار کرد: بیشتر به گاوهایم کنسانتره می‌دهم که روزانه حدود 100 هزار تومان هزینه می‌شود و با توجه به اینکه روزانه هزینه کِرد برای گاوها از درآمدشان بیشتر است اما نا امید نیستم و مطمئن هستم در آینده با توسعه کارم درآمدم بیش از هزینه خواهد شد.   <b>تصمیم توسعه فضا و نیاز به 10 میلیون تومان تسهیلات</b> خسروی با بیان اینکه در حال حاضر دو تا از گاوها باردار بوده و ان‌شاءالله به زودی تعداد گوساله‌ها 4 تا خواهد شد، گفت: جایی برای نگهداری گوساله‌ها نداشته و نیاز به توسعه فضا دارم.   این دختر کارآفرین روستایی بیان کرد: در حال حاضر درخواست 10 میلیون تومان تسهیلات دیگر از امداد برای توسعه فضا دارم.   وی خاطرنشان کرد: با توجه به اینکه در ماه یک میلیون تومان اقساط پرداخت می‌کنم و گاهی اوقات با تاخیر اقساط پرداخت می‌شود. در این راستا امداد 5 میلیون تومان وام برای بروزرسانی اقساط به من داده و امیدوارم برای درخواست دریافت تسهیلات جهت توسعه فضا نیز با من همکاری کنند.   این دختر کار آفرین که دارای 6 خواهر و برادر بوده و فرزند پنجم خانواده است به زندگی در روستا و توسعه کارش امید دارد و به مسئولان این اطمینان را می‌دهد اگر فضای گاوداری اش را توسعه دهد از پس پرداخت اقساط برمی‌آید.   رضا سلم آبادی مدیرکل کمیته امداد امام خمینی (ره) خراسان‌جنوبی در حاشیه بازدید از این گاوداری، گفت: وام هایی که از صندوق امداد ولایت پرداخت می‌شود مشمول جریمه تاخیر  دیرکرد در پرداخت نمی‌شود.   وی با بیان اینکه در حال حاضر پرداخت دو قسط این کار آفرین را برعهده می‌گیریم، افزود: پیگیری‌های لازم برای موافقت با دریافت تسهیلات جهت توسعه فضای گاوداری را برای این کارآفرین انجام خواهیم داد.  </p>
      <figure>
        <img src="http://newsroom.dana.ir/content/upload/10019856-7116-49cd-9da4-70014c6e5d13.jpg"/>
      </figure>
      <p>  <b>152 میلیارد تومان اعتبار برای اشتغال روستایی</b> سلم آبادی خاطرنشان کرد: در سال جاری برای اشتغال روستایی 152 میلیارد تومان اعتبار در نظر گرفته شده است.   راستکار بخشدار بخش مود نیز در این خصوص اظهار کرد: لازمه توسعه کار اخذ پروانه هایی است تا مورد حمایت دستگاه های مختلف قرار گیرد.   وی افزود: این کار آفرین راهنمایی لازم را در بحث مجوزهای بهداشتی و پروانه هایی که لازم است اخذ شود بگیرد قطعا همکاری‌های لازم با وی انجام می‌شود.   آری خواستن توانستن است و اگر دستگاه‌های اجرایی و نهادهایی مانند کمیته امداد برای اشتغال در روستاها همکاری کنند به معنای واقعی خواستن به توانستن تبدیل خواهد شد و مسئولان شاهد نتیجه دادن حمایت‌ها خود حتی در روستاها خواهند بود.   اگر روستائیان حمایت شوند دختران روستایی کارآفرین می‌شوند همانگونه که خانم خسروی با حمایت کمیته امداد امید به زندگی در روستا را در دل خانواده و اهالی روستا زنده کرده است.   چشمه رج از توابع مود شهرستان سربیشه دارای 35 خانوار جمعیت و در 35 کیلومتری بیرجند واقع شده است.    </p>
      <figure>
        <img src="http://newsroom.dana.ir/content/upload/94949937-231b-4394-8766-5cb591d09d5c.jpg"/>
      </figure>
      <p>انتهای پیام/ </p>
      <p> </p>
    </article>
  </body>
</html>