<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545121.html/%DA%AF%D9%84%D8%A7%DB%8C%D9%87-%D8%B1%D8%A6%DB%8C%D8%B3-%D8%A7%D8%AA%D8%AD%D8%A7%D8%AF%DB%8C%D9%87-%D9%86%D8%A7%D9%86%D9%88%D8%A7%DB%8C%D8%A7%D9%86-%D9%82%D8%B2%D9%88%DB%8C%D9%86-%D8%A7%D8%B2-%D8%AB%D8%A8%D8%A7%D8%AA-%D9%86%D8%B1%D8%AE-%D9%87%D8%A7--%D9%86%D8%A7%D9%86-%D8%A7%D8%B3%D8%AA%D8%A7%D9%86%D8%AF%D8%A7%D8%B1%D8%AF-%D8%AA%D9%88%D9%84%DB%8C%D8%AF-%D9%86%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T12:40:00+00:00"/>
    <meta property="og:title" content="گلایه رئیس اتحادیه نانوایان قزوین از ثبات نرخ‌ها/ نان استاندارد تولید نمی‌شود"/>
    <meta property="og:description" content="رئیس اتحادیه نانوایان قزوین گفت: هزینه‌های آب، برق، گاز، بیمه و دستمزد کارگری افزایش یافته است در حالی که نانوایان در سخت‌ترین شرایط اقتصادی به سر می‌برند که در شان این قشر نیست."/>
  </head>
  <body>
    <article>
      <h1>گلایه رئیس اتحادیه نانوایان قزوین از ثبات نرخ‌ها/ نان استاندارد تولید نمی‌شود</h1>
      <h2>شاخص گزارش می‌دهد؛</h2>
      <address>
        <time datetime="2019-11-05T12:40:00+00:00">05 Nov 2019, 12:40</time>
      </address>
      <p>رئیس اتحادیه نانوایان قزوین گفت: هزینه‌های آب، برق، گاز، بیمه و دستمزد کارگری افزایش یافته است در حالی که نانوایان در سخت‌ترین شرایط اقتصادی به سر می‌برند که در شان این قشر نیست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://shakhesnews.com/">شاخص،</a> در روزهای اخیر شاهد انتشار خبری مبنی بر اعلام سازمان حمایت از مصرف کننده و تولید کننده درباره الزام نصب نرخنامه در نانوایی‌ها بودیم.</p>
      <p>طبق این خبر هرگونه عدول از وزن چانه، قیمت‌های مصوب و نصب نکردن نرخنامه، تخلف محسوب شده و با متخلفان برخورد می‌شود.</p>
      <p>برای بررسی وضعیت نانوایان و نرخ نان در استان قزوین به سراغ رئیس اتحادیه نانوایان استان رفتیم که دل دردمند و پرگلایه از عدم تغییر ۵ ساله نرخ نان در این استان و شرایط نامساعد معیشتی نانوایان و از طرفی کاهش کیفیت نان در قزوین داشت.</p>
      <p>مصیب بهرامی در گفت‌وگو با خبرنگار اجتماعی <a href="http://shakhesnews.com/">شاخص،</a> اظهار کرد: در خصوص وضعیت قیمت نان در استان قزوین هنوز هم درب به پاشنه قدیم می‌چرخد و هیچ تغییری نکرده است.</p>
      <p>وی با اشاره به اینکه تصویب نرخ نان مسئله استانی است، افزود: در ماه‌های اخیر چند استان نرخ جدید برای نان را تصویب کردند اما در قزوین هنوز تعیین نشده است.</p>
      <p>رئیس اتحادیه نانوایان قزوین با بیان اینکه تغییر قیمت نان در دستور کار مسئولین استان است، گفت: یک ماه است که دستورالعمل افزایش قیمت‌ها ابلاغ شده اما مدیران استانی همچنان تعلل می‌کنند.</p>
      <figure>
        <img src="http://newsroom.dana.ir/content/upload/5199e402-7db8-40e3-a7ba-ae1fd62c2a05.jpg"/>
      </figure>
      <p> </p>
      <p>این مسئول اذعان داشت: ما با وضعیت امروز کار می‌کنیم اما حقوق ۵ سال قبل را دریافت می‌کنیم و در نتیجه می‌بینیم که وزن چانه در نانوایی‌ها روز به روز کاهش پیدا کرده است.</p>
      <p>وی ادامه داد: اگر قرار باشد نانوایان به وزن ۵سال قبل نان تولید کنند باید کارگاه خود را تعطیل کنند چرا که نرخ آرد ۱۵ هزارتومان گران‌تر شده و از طرفی هزینه‌های تولید نان ۳۰۰ برابر شده است.</p>
      <p>بهرامی تاکید کرد: این مسائل بر کاهش کیفیت نان تاثیر گذاشته است و مقصر اصلی هم مدیران استانی هستند که بدون دلیل در افزایش نرخ نان تعلل می‌کنند.</p>
      <p>رئیس اتحادیه نانوایان قزوین یادآور شد: بسیاری از نانوایان هم هستند که وزن چانه را تغییر نداده و همانند گذشته نان تولید می‌کنند اما به لحاظ اقتصادی و معیشتی در مضیقه هستند.</p>
      <p>وی ادامه داد: هزینه‌های آب، برق، گاز، بیمه و دستمزد کارگری افزایش یافته است در حالی که نانوایان در سخت‌ترین شرایط اقتصادی به سر می‌برند که در شان این قشر نیست.</p>
      <figure>
        <img src="http://newsroom.dana.ir/content/upload/d325c35b-8afb-4bc9-a967-5a3c418c31fc.jpg"/>
      </figure>
      <p> </p>
      <p>بهرامی اضافه کرد: ما اکنون با این شرایط واقعا نان صلواتی عرضه می‌کنیم یعنی هرچه درآمد داریم بابت هزینه‌های انرژی و سایر هزینه‌ها به دولت برمی‌گردانیم؛ به جای اینکه دولت به ما سوبسید دهد ما به آن سوبسید می‌دهیم.</p>
      <p>رئیس اتحادیه نانوایان قزوین با بیان اینکه حدود ۷۴۰ واحد نانوایی در سطح استان داریم، گفت: انتظارات ما از دولت این است که واقع بین باشد و یک نرخ متعارف به نانوایان بدهد تا ما هم بتوانیم با نانوای متخلف برخورد کنیم.</p>
      <p>این مسئول بیان کرد: وقتی نمی‌توانیم حق خود را از دولت بگیریم زورمان به چانه خمیری که در دست داریم می‌رسد لذا وزن چانه کاهش پیدا کرده و دیگر نان استاندارد لازم را ندارد و کیفیت پایین آمده است.</p>
      <p>وی تصریح کرد: مشکل دیگر این است که آرد تولدی در سطح استان قزوین کیفیت ندارد و موجب کاهش کیفیت نان شده که برای حل این مشکل به ارگان‌های مختلف نامه نگاری کردیم.</p>
      <p>بهرامی در پایان خاطرنشان کرد: اکنون نان لواش تنوری ۲۲۰ تومان، نان لواش گردان ۲۰۰ تومان، نان سنگک دولتی ۷۵۰ تومان و آزاد هزارتومان، نان بربری ۶۰۰ تومان و تافتان ۲۳۰ تومان در سطح استان عرضه می‌شود.</p>
      <p>انتهای پیام/ </p>
    </article>
  </body>
</html>