<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wroclaw,44/walbrzych-kierowca-autobusu-miejskiego-mial-niemal-3-promile-zostal-zatrzymany,983025.html"/>
    <meta property="og:site_name" content="TVN24"/>
    <meta property="article:published_time" content="2019-11-05T12:21:24+00:00"/>
    <meta property="og:title" content="Pomylił trasę, nie zatrzymał się na przystanku. Kierowca miejskiego autobusu pijany w pracy"/>
    <meta property="og:description" content="Niemal trzy promile alkoholu w organizmie miał kierowca autobusu miejskiego z Wałbrzycha (dolnośląskie). 47-letni mężczyzna został zatrzymany przez policjantów. Próbował przekonywać stróżów prawa, ..."/>
  </head>
  <body>
    <article>
      <h1>Pomylił trasę, nie zatrzymał się na przystanku. Kierowca miejskiego autobusu pijany w pracy</h1>
      <address><time datetime="2019-11-05T12:21:24+00:00">05 Nov 2019, 12:21</time> by <a rel="author">tam/ks</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/884cb2a0-0b52-469a-86fe-445c634280a2-480p.mp4"/>
        <figcaption>Pijany kierowca autobusu miejskiego został zatrzymany<cite>Foto: policja Wałbrzych | Video: M. Cepin / TVN24 Wrocław</cite></figcaption>
      </figure>
      <h3>Niemal trzy promile alkoholu w organizmie miał kierowca autobusu miejskiego z Wałbrzycha (dolnośląskie). 47-letni mężczyzna został zatrzymany przez policjantów. Próbował przekonywać stróżów prawa, że tego dnia alkoholu nie pił - informuje policja.</h3>
      <p>- Dyżurny otrzymał informację o niepokojącym zachowaniu kierowcy autobusu linii numer dwa. Mężczyzna pomylił trasę oraz nie zatrzymał się na przystanku. Zgłaszająca podejrzewała, że może on znajdować się pod wpływem alkoholu - informuje nadkomisarz Magdalena Korościk z Komendy Miejskiej Policji w Wałbrzychu.</p>
      <h3>Policjantów przekonywał, że tego dnia nie pił</h3>
      <related>
        <a href="https://www.tvn24.pl/wroclaw,44/2-3-promila-w-organizmie-pasazerowie-na-pokladzie-pijany-kierowca-autobusu,742084.html"/>
      </related>
      <p>Patrol drogówki zatrzymał autobus na jednym z przystanków przy ulicy Wrocławskiej. W pojeździe znajdowało się 15 pasażerów. - Gdy otworzyli drzwi kabiny kierowcy, poczuli woń alkoholu. Siedzący za kierownicą 47-latek bełkotliwie próbował przekonać funkcjonariuszy, że tego dnia nie pił alkoholu - relacjonuje Korościk.</p>
      <p>Badanie wykazało, że mężczyzna miał w organizmie niemal trzy promile alkoholu.</p>
      <h3>Dobrowolnie poddał się karze</h3>
      <p>Kierowca trafił do policyjnego aresztu. Gdy wytrzeźwiał, usłyszał zarzut kierowania pojazdem pod wpływem alkoholu. 47-latek przyznał się do zarzucanego mu czynu i wyraził chęć dobrowolnego poddania się karze. - Za popełnione przestępstwo grozi mu do trzech lat pozbawienia wolności i zakaz prowadzenia pojazdów mechanicznych - mówi policjantka.</p>
      <p>Czy wobec pijanego kierowcy także pracodawca wyciągnie konsekwencje? Zapytaliśmy o to Śląskie Konsorcjum Autobusowe, które zatrudnia mężczyznę. Czekamy na odpowiedź.</p>
      <related>
        <h4>Dowiedz się więcej...</h4>
        <a href="https://www.tvn24.pl/wroclaw,44/pijany-kierowca-autobusu-wiozl-mlodziez-do-szkoly,396602.html"/>
        <a href="https://www.tvn24.pl/wroclaw,44/pijany-kierowca-autobusu-zdradzil-go-styl-jazdy,384633.html"/>
      </related>
    </article>
  </body>
</html>