<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/05/france-to-implement-quotas-for-labor-immigration-labor-minister?utm_medium=Social&amp;utm_source=Facebook"/>
    <meta property="og:site_name" content="euronews"/>
    <meta property="article:published_time" content="2019-11-05T12:24:13+00:00"/>
    <meta property="og:title" content="فرانسه برای نخستین بار پذیرش مهاجران کار را سهمیه‌بندی می‌کند"/>
    <meta property="og:description" content="«اولویت ما آن است که کمک کنیم تا دسترسی به بازار کار برای فرانسوی‌ها مجددا میسر شود. بعد از آن است که به پناهندگان خوش‌آمد می‌گوییم و به آنها کمک می‌کنیم تا شغل پیدا کنند.»"/>
  </head>
  <body>
    <article>
      <h1>فرانسه برای نخستین بار پذیرش مهاجران کار را سهمیه‌بندی می‌کند</h1>
      <address><time datetime="2019-11-05T12:24:13+00:00">05 Nov 2019, 12:24</time> by <a rel="author">یورونیوز فارسی </a></address>
      <p>فرانسه بنا دارد برای نخستین بار برای پذیرش نیروی کار مهاجر از خارج از اتحادیه اروپا سهمیه بگذارد.</p>
      <p>موریل پنیکو، وزیر کار فرانسه روز سه‌شنبه ۱۴ آبان در یک گفتگوی تلویزیونی در مورد این تصمیم تازه دولت متبوعش با اعلام این که سهمیه‌بندی پناهجویان کار غیر اروپایی در این کشور از تابستان آینده آغاز می‌شود گفت که دولت قرار است همه ساله فهرستی از مشاغل مورد نیاز کشور را تهیه کند تا سهمیه‌بندی بر اساس آن انجام شود.</p>
      <p>ادوارد فیلیپ، نخست وزیر فرانسه نیز ماه پیش گفته بود که مانعی برای سهمیه‌بندی مهاجران نمی‌بیند.</p>
      <p>کارشناسان سیاست فرانسه بر این باورند که اظهارات نخست وزیر و وزیر کار بخشی از امتیازدهی حزب حاکم به رویکرد ضدمهاجرتی برخی شهروندان و رأی‌دهندگان است. به گفته آنها، دولت با این تصمیم قصد دارد از مصادره این مطالبات به دست رقبای قدرتمند خود از حزب راست‌گرای افراطی است جلوگیری کند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/07/france-debate-immigration-national-assembly-what-emmanuel-macron-looking-for">بحث داغ مهاجرت در پارلمان ملی فرانسه؛ امانوئل ماکرون به دنبال چیست؟</a>
        </li>
        <li>
          <a href="https://farsi.euronews.com/2019/09/17/another-hardest-french-strategy-on-refugees-in-france">پناه‌جویان در فرانسه از ماه نوامبر قدرت دریافت پول نقد را نخواهند داشت</a>
        </li>
      </ul>
      <p>با این حال کابینه عمدتا میانه‌رو فرانسه به رهبری امانوئل ماکرون از دیگر سو زیر فشار نیز برخی از اعضا همین کابینه هستند که می‌گویند دولت نباید با بها دادن به خواسته‌های مهاجرستیزانه گروه‌های افراطی به آنها و طرفداران‌شان باج بدهد.</p>
      <p>خانم پنیکو در گفتگو با شبکه ب‌اف‌ام در این زمینه گفت: «اولویت ما آن است که کمک کنیم تا دسترسی به بازار کار برای فرانسوی‌ها مجددا میسر شود. بعد از آن است که به پناهندگان خوش‌آمد می‌گوییم و به آنها کمک می‌کنیم تا شغل پیدا کنند.»</p>
      <p>وی افزود: «بعد از آن اگر باز هم نیازی [به نیروی کار] بود، برای نفع کشور و نفع شرکت‌ها کسانی را که به آنها نیاز داریم، بسته به شغل و مهارت‌شان به کشور راه می‌دهیم.»</p>
      <p>سهمیه‌بندی پذیرش مهاجران خارجی موضوعی است که احزاب راست‌گرای افراطی و گروه‌های ملی‌گرای فرانسه از سال‌ها پیش به دنبال آن بوده‌اند.</p>
    </article>
  </body>
</html>