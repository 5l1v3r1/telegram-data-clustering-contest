<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zlociny-a-soudy/soud-potvrdil-uprchlemu-rusovi-devet-let-za-smrtelnou-nehodu-20191105.html"/>
    <meta property="og:site_name" content="Pražský deník"/>
    <meta property="article:published_time" content="2019-11-05T12:58:00+00:00"/>
    <meta property="og:title" content="Soud potvrdil uprchlému Rusovi devět let za smrtelnou nehodu"/>
    <meta property="og:description" content="Pražský vrchní soud dnes pravomocně potvrdil uprchlému Rusovi Olegu Gubinovi devítileté vězení za smrtelnou silvestrovskou nehodu v centru Prahy. Cizinec řídil opilý a srazil turistku na přechodu. Podle české justice se dopustil obecného ohrožení, protože hazardoval i se životy řady dalších chodců. Rusko své trestně stíhané občany nevydává do jiných států, podle předsedy odvolacího senátu ale i přesto existuje naděje, že Gubin si trest odpyká."/>
  </head>
  <body>
    <article>
      <h1>Soud potvrdil uprchlému Rusovi devět let za smrtelnou nehodu</h1>
      <address><time datetime="2019-11-05T12:58:00+00:00">05 Nov 2019, 12:58</time> by <a rel="author">ČTK</a></address>
      <p>S výší trestu odnětí svobody nesouhlasilo státní zastupitelství, které ho chtělo zpřísnit, ani Gubinův advokát Leonid Kušnarenko. Ten naopak požadoval zmírnění na pět až šest let a návrat k původní právní kvalifikaci, tedy k usmrcení z nedbalosti. Vrchní soud však obě odvolání zamítl jako nedůvodná. Součástí verdiktu je desetiletý zákaz řízení a vyhoštění z Česka na neurčitou dobu.</p>
      <p>Podnikatel Gubin žil v Praze od jara 2017. V noci na 1. ledna 2018 vjel svým mercedesem do skupinky turistů, kteří přecházeli po přechodu ve Spálené ulici. Alkohol předtím zkombinoval s antidepresivy, navíc byl podrážděný po hádce s manželkou. Mezi davy slavícími Silvestra se pohyboval rychlostí 116 až 129 kilometrů za hodinu. Šestadvacetiletá architektka z Kolumbie nestihla před jeho vozem uskočit a na místě zemřela.</p>
      <figure>
        <img src="https://g.denik.cz/63/03/praha-oslavy-silvestra-na-vaclavskem-namesti-31-prosinec-01_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/smrtelna-nehoda-a-vaznejsi-poraneni-silvestr-v-centru-prahy-byl-ale-klidnejsi-20180101.html">Opilý řidič srazil dívku. Silvestr v centru Prahy ale patřil k těm klidnějším Přečíst článek ›</a>
      </aside>
      <p>Státní zastupitelství se domáhalo vyššího trestu. Poukazovalo mimo jiné na to, že Gubin si bezohlednou jízdou kompenzoval svou frustraci a že svým počínáním vyjádřil naprostou lhostejnost k ostatním lidem. Podle předsedy odvolacího senátu Michala Hodouška však byly předestřené argumenty jen obecné a "postrádaly dostatečnou sílu".</p>
      <h3>Zaplatil odškodnění "přestože nemusel"</h3>
      <p>Gubin policistům po nehodě tvrdil, že si na střet s chodkyní nevzpomíná, soudní znalci to ale označili za nemožné. Původně sliboval, že bude spolupracovat a že se nebude vyhýbat stíhání. Po propuštění z vazby na milionovou kauci však odjel z ČR do Ruska. Částka tak propadla českému státu.</p>
      <figure>
        <img src="https://g.denik.cz/63/b2/shutterstock-547326022_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/soudce-rozhodne-o-zatceni-ruskeho-ridice-ktery-v-praze-o-silvestru-srazil-divku-20180403.html">Soudce rozhodne o zatčení ruského řidiče, který v Praze o Silvestru srazil dívku Přečíst článek ›</a>
      </aside>
      <p>"Rád bych se vymezil proti názoru, že obžalovaný Gubin uložený trest nevykoná. Nelze to nikdy říci. Nedávno jsme soudili cizince, který spáchal vraždu. Skrýval se 15 let, možná u sebe doma. Pak si vyjel na výlet do Albánie a už to bylo," podotkl soudce Hodoušek. Vydané zatykače zůstávají v platnosti, takže Gubinovi, který spoluvlastní cestovní agenturu v Litvě, bude hrozit zatčení při každém opuštění Ruska.</p>
      <p>Advokát Kušnarenko vyzdvihl, že Rus zaplatil rodině usmrcené turistky část odškodnění, "přestože nemusel". Do vlasti podle něj neuprchl, ale vrátil se tam, aby mohl nadále vydělávat a splácet škodu. Rodiče dívky a dvě její sestry požadují odškodné v celkové výši 4,2 milionu korun. Rus jim krátce před vynesením prvoinstančního rozsudku zaslal zhruba 2,3 milionu korun, zbytek je údajně ochotný doplatit v následujících třech letech.</p>
      <figure>
        <img src="https://g.denik.cz/1/8f/shutterstock-473041564_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/rusko-vyda-do-cr-ukrajince-stihaneho-za-vrazdu-muze-v-nuslich-20181109.html">Rusko vydá do Česka Ukrajince stíhaného za vraždu muže v Nuslích Přečíst článek ›</a>
      </aside>
    </article>
  </body>
</html>