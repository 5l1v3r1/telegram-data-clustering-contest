<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/Arriben-primers-primera-important-Pirineu_0_2338566203.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T12:53:00+00:00"/>
    <meta property="og:title" content="Méteo especial: arriba el fred, més ventades i una nevada important"/>
    <meta property="og:description" content="La temperatura tocarà fons divendres i al començament del cap de setmana"/>
  </head>
  <body>
    <article>
      <h1>Méteo especial: arriba el fred, més ventades i una nevada important</h1>
      <h2>La temperatura tocarà fons divendres i al començament del cap de setmana</h2>
      <address>
        <time datetime="2019-11-05T12:53:00+00:00">05 Nov 2019, 12:53</time>
      </address>
      <p>Continuen els canvis de temps i d'ambient. Avui el dia ha començat amb temperatures més baixes que ahir en molts indrets, però en canvi amb valors més alts en unes quantes comarques de Girona. El pas d'un front entre ahir a la tarda i la nit ha deixat fins a 19 l/m2 al Port del Comte, 13 a Espot, 12 a Núria, 10 al Pont de Suert, 6 a Solsona, 6 a Moià i 5 a Palamós.</p>
      <figure>
        <a href="https://www.ara.cat/2019/11/05/societat/meteo/Acumulacions-precipitacio-previstes-avui_2338576234_67144342_630x486.png">
          <img src="https://www.ara.cat/2019/11/05/societat/meteo/Acumulacions-precipitacio-previstes-avui_2338576234_67144342_630x486.png"/>
        </a>
        <figcaption>Acumulacions de precipitació previstes per avui</figcaption>
      </figure>
      <p>Avui esperem el pas d'un altre sistema frontal que deixarà pluja en menys comarques que ahir. Aquesta tarda les precipitacions es concentraran bàsicament al Pirineu Occidental, tot i que al voltant de la serra de l'Albera i en indrets de l'Empordà també es podrien escapar alguns xàfecs irregulars. Aquest dimarts serà un dia més fred que ahir: al migdia la temperatura màxima quedarà 3 o 4 graus per sota que ahir en general, i al vespre la sensació de fred serà força més notòria.</p>
      <figure>
        <a href="https://www.ara.cat/2019/11/05/societat/meteo/Diferencia-prevista-temperatura-maxima-ahir_2338576231_67144108_630x486.png">
          <img src="https://www.ara.cat/2019/11/05/societat/meteo/Diferencia-prevista-temperatura-maxima-ahir_2338576231_67144108_630x486.png"/>
        </a>
        <figcaption>Diferència prevista entre la temperatura màxima d'ahir i la d'avui</figcaption>
      </figure>
      <p>A la tarda i al vespre el vent tornarà a bufar amb ratxes de 50, 60 o 70 km/h en moltes comarques centrals i del sud de Catalunya. Durant la nit i demà al matí, fins i tot hi haurà algunes ratxes de més de 100 km/h a les Terres de l'Ebre i al Camp de Tarragona.</p>
      <figure>
        <a href="https://www.ara.cat/2019/11/05/societat/meteo/Cops-vent-maxims-previstos-dema_2338576233_67144264_630x486.png">
          <img src="https://www.ara.cat/2019/11/05/societat/meteo/Cops-vent-maxims-previstos-dema_2338576233_67144264_630x486.png"/>
        </a>
        <figcaption>Cops de vent màxims previstos per demà al matí</figcaption>
      </figure>
      <p>El fred augmentarà progressivament a mesura que avanci la setmana: la temperatura tocarà fons entre divendres i el començament del cap de setmana, moment en què el termòmetre marcarà entre 3 i 5 graus menys que avui. Durant la segona part de la setmana sens dubte farà un fred que encara no ha fet aquesta tardor. Seran temperatures de plena tardor i fins tot un fred una mica avançat per a l'època. I no arribarà només de manera puntual: fins al dia 15 hi haurà algunes pujades i baixades de temperatura, però en general l'ambient es mantindrà en la línia d'aquest fred de plena tardor que marcarà la segona part de la setmana. S'han acabat els estiuets.</p>
      <figure>
        <a href="https://www.ara.cat/2019/11/05/societat/meteo/Diferencia-prevista-temperatura-maxima-divendres_2338576232_67144186_630x486.png">
          <img src="https://www.ara.cat/2019/11/05/societat/meteo/Diferencia-prevista-temperatura-maxima-divendres_2338576232_67144186_630x486.png"/>
        </a>
        <figcaption>Diferència prevista entre la temperatura màxima d'avui i la de divendres</figcaption>
      </figure>
      <p>Pel que fa a pluges i nevades, demà continuaran les precipitacions al vessant nord del Pirineu, amb una cota de neu que se situarà al voltant dels 1.500 metres. Entre dijous i divendres les nevades augmentaran al nord de la serralada pirinenca, seran més abundants i baixaran de cota. La neu arribarà fins a cotes baixes a la Vall d'Aran, al nord del Pallars, a Andorra i en menor mesura també hi podria haver la primera nevada de la temporada en cotes baixes a la Cerdanya. Alguns models de previsió fan pensar que les acumulacions de neu en cotes altes del vessant nord del Pirineu seran importants, amb gruixos que podrien superar el mig metre de neu.</p>
      <p>A la resta del país les precipitacions seran més puntuals. Dijous a la tarda s'entreveuen ruixats irregulars en algunes comarques de Girona i de Barcelona, i de cara a diumenge també és possible que els xàfecs sobtats afectin comarques de la meitat est de Catalunya.</p>
      <p>El fort vent de tramuntana i de mestral serà protagonista també del començament del cap de setmana al Pirineu, a l'Empordà i a les Terres de l'Ebre. Tot fa pensar que a la segona part de la setmana també hi haurà cops de vent forts en moltes d'aquestes comarques. El fred arriba tard, però entrarà amb força.</p>
    </article>
  </body>
</html>