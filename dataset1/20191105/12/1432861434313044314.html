<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/totnym-obzhalva-cherveniq-karton-na-hyun-min-son--1402833.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-05T12:15:00+00:00"/>
    <meta property="og:title" content="Тотнъм обжалва червения картон на Хюн Мин Сон"/>
    <meta property="og:description" content="Ръководството на Тотнъм е подало жалба срещу червения картон, който нападателят на тима Хюн Мин Сон получи в мача с Евертън през уикенда Нарушение на корейския национал срещу Андре Гомеш доведе до ужасяваща контузия за халфа на карамелите"/>
  </head>
  <body>
    <article>
      <h1>Тотнъм обжалва червения картон на Хюн Мин Сон</h1>
      <address><time datetime="2019-11-05T12:15:00+00:00">05 Nov 2019, 12:15</time> by <a rel="author">Sportlive.bg</a></address>
      <p>Ръководството на <b><a href="https://www.sportlive.bg/tags/6855">Тотнъм</a></b> е подало жалба срещу червения картон, който нападателят на тима Хюн Мин Сон получи в мача с Евертън през уикенда. Нарушение на корейския национал срещу Андре Гомеш доведе до ужасяваща контузия за халфа на "карамелите".</p>
      <p>Португалският футболист бе моментално откаран в болница със счупен глезен, а вчера от Евертън съобщиха, че той е претърпял успешна операция и се очаква да се възстанови напълно от травмата.</p>
      <p>Повторенията показаха, че макар и Сон да фаулира в гръб съперника си, контузията бе причинена от последвалото падане и сблъсък на Гомеш с връхлитащия Серж Орие, но въпреки това реферът Мартин Аткинсън показа директен червен картон на корееца.</p>
      <p>От Тотнъм считат, че това наказание е твърде сурово и искат картонът на Сон да бъде отменен. <i>"Очевидно е, че Сон нямаше намерение да причини този проблем, който се случи след фала. Невероятно е, че получи червен картон. ВАР трябва да прецени колко груб е фалът на Сон, а не какво се е случило след това",</i> коментира мениджърът на Тотнъм Маурисио Почетино след двубоя на "Гудисън Парк", който завърши 1:1.</p>
      <p>
        <i><b><a href="https://www.sportlive.bg/worldfootball/england/VIDEO-Fenove-na-Evertyn-zasipaha-Son-s-rasistki-obidi-za-uzhasqvashtata-kontuziq--1391475.html">Междувременно може да видите как фенове на Евертън засипаха Хюн Мин Сон с расистки обиди (видео)</a></b>.</i>
      </p>
      <related>
        <h4>Още по темата</h4>
        <a href="https://www.sportlive.bg/worldfootball/england/VIDEO-Fenove-na-Evertyn-zasipaha-Son-s-rasistki-obidi-za-uzhasqvashtata-kontuziq--1391475.html"/>
        <a href="https://www.sportlive.bg/worldfootball/england/VIDEO-Son-zaplaka-neuteshimo-sled-kato-schupi-krak-na-sypernik-1391463.html"/>
        <a href="https://www.sportlive.bg/worldfootball/england/Totnym-si-misleshe-che-e-prevzel-Gudisyn-Park-no-Evertyn-vyzkrysna-v-97'-1391449.html"/>
        <a href="https://www.sportlive.bg/worldfootball/italy/Yuventus-e-nabelqzal-edin-ot-trioto-v-ataka-za-Livyrpul-1390040.html"/>
        <a href="https://www.sportlive.bg/worldfootball/england/Izlqzoha-podrobnosti-okolo-uzhasqvashtata-kontuziq-na-Andre-Gomesh-1391573.html"/>
      </related>
    </article>
  </body>
</html>