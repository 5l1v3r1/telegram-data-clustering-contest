<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/mau-aviakompaniya-zaperechuye-mozhlive-bankrutstvo-novini-ukrajini-50051707.html"/>
    <meta property="og:site_name" content="НВ"/>
    <meta property="article:published_time" content="2019-11-05T12:41:00+00:00"/>
    <meta property="og:title" content="І мови бути не може. У МАУ прокоментували слова міністра про банкрутство авіакомпанії"/>
    <meta property="og:description" content="МАУ знаходиться на етапі змін, головною метою яких є повернення компанії до зони беззбитковості, заявили в компанії"/>
  </head>
  <body>
    <article>
      <h1>І мови бути не може. У МАУ прокоментували слова міністра про банкрутство авіакомпанії</h1>
      <h2>МАУ знаходиться на етапі змін, головною метою яких є повернення компанії до зони беззбитковості, заявили в компанії</h2>
      <address>
        <time datetime="2019-11-05T12:41:00+00:00">05 Nov 2019, 12:41</time>
      </address>
      <p>Авіакомпанія Міжнародні авіалінії України заявляє, що здійснює ряд заходів з метою уникнення збитків і жодної мови про банкрутство авіакомпанії не може бути. Про це, як передає <a href="https://www.ukrinform.ru/rubric-economy/2811700-mau-zaavlaet-cto-o-ee-bankrotstve-ne-mozet-byt-i-reci.html">Укрінформ</a>, повідомила прес-секретар компанії Євгенія Сацька, коментуючи <a href="https://www.rbc.ua/rus/news/krikliy-mau-stanet-bankrotom-pogasit-dolgi-1572857407.html">заяву міністра інфраструктури Владислава Криклія про можливе банкрутство авіакомпанії</a>, якщо не будуть погашені борги перед державою.</p>
      <p>«Українські перевізники несуть ряд додаткових витрат у порівнянні з іноземними конкурентами: акциз на паливо, мита на ввезення авіатехніки і запасних частин, необхідність облітати повітряний простір Сходу України, АРК і РФ. Для мінімізації негативного впливу цих факторів на діяльність і фінансовий стан, авіакомпанії МАУ доводиться діяти в рамках своїх повноважень: переглядати фінансову політику і зменшувати витрати, оптимізувати в бік звуження маршрутну мережу, закривати деякі напрями польотів. Мета цих дій — оздоровити авіакомпанію. Тому про банкрутство авіакомпанії тут мова не йде і йти не може», — зазначила вона.</p>
      <p>Читайте також:<br/><a href="https://nv.ua/ukr/biz/markets/rada-rassmotrit-otmenu-nds-na-vnutrennih-aviareysah-ministr-infrastruktury-50047885.html">&amp;nbspРада розгляне скасування ПДВ на внутрішніх авіарейсах — міністр інфраструктури <br/></a>Читайте також:<br/><a href="https://nv.ua/ukr/biz/markets/derzhkompensaciya-aviakompaniyam-oblit-teritoriji-rosiji-cina-na-kvitki-novini-ukrajini-50044337.html">&amp;nbspІгри з державою: чи подешевшають авіаквитки при компенсації за обліт території Росії</a></p>
      <p>Сацька додала, що цитування міністра інфраструктури в ЗМІ про можливе банкрутство авіакомпанії «виглядає як слова, вирвані з контексту».</p>
      <p>«Питання заборгованості є предметом переговорів між двома суб'єктами господарювання, і це нормальний бізнес-процес», — зазначила вона.</p>
      <p>Сацька зазначила, що МАУ знаходиться на етапі змін, головною метою яких є повернення компанії до зони беззбитковості, подальшого збалансованого розвитку і прибутковості бізнесу.</p>
      <p>«Для реалізації цього завдання авіакомпанія змушена скоротити частотність виконання частини своїх рейсів, а деякі з них — з негативною рентабельністю — повністю скасувати. Це економічно виважений крок для стабілізації бізнесу, який дозволить МАУ переглянути та оптимізувати мережу маршрутів і розклад рейсів з урахуванням економічних чинників: розміру флоту, витрат на обслуговування польотів, тощо», — додала вона.</p>
      <p>У жовтні <a href="https://nv.ua/ukr/biz/markets/mau-skorochuye-poloti-z-borispolya-kudi-i-yak-litatime-novini-ukrajini-50049764.html">в МАУ заявили про значне скорочення програми польотів і закриття частини маршрутів з 16 листопада</a>. У компанії планують сконцентруватися на прибуткових напрямках, щоб змінити свою фінансову модель.</p>
      <p>18 вересня в авіакомпанії змінився президент. <a href="https://nv.ua/ukr/biz/markets/kolomoyskiy-ne-zaymayetsya-pitannyami-mau-noviy-prezident-kompaniji-novini-ukrajini-50045435.html">Компанію очолив Євген Дихне</a>, який був першим заступником гендиректора аеропорту Бориспіль. Глава наглядової ради МАУ, співвласник компанії Арон Майберг заявив на прес-конференції, що його завдання — повернути компанію до зони прибутковості в 2020 році.</p>
      <p>
        <i>Авіакомпанія МАУ заснована в 1992 році. Її контролює кіпрська Онтобет Промоушінз Лімітед, бенеціфіари якої не розголошуються. Олігарх Ігор Коломойський заявляв, що йому належить 25% акцій авіакомпанії. МАУ виконує понад 1100 регулярних рейсів в тиждень. Базовим аеропортом є міжнародний аеропорт Бориспіль. У 2018 році МАУ збільшила чистий збиток майже в дев’ять разів — до 2,696 млрд грн.</i>
      </p>
    </article>
  </body>
</html>