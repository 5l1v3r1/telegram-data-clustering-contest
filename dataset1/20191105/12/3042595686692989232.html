<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/advarer-fans-for-qatar-tur/71783578"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T12:04:20+00:00"/>
    <meta property="og:title" content="Advarer fans før Qatar-tur"/>
    <meta property="og:description" content="Liverpool har sendt ut en liste med regler egne supportere bør følge i Qatar. Klubben takket nylig nei til et hotell i landet på grunn av brudd av en rekke arbeidslover."/>
  </head>
  <body>
    <article>
      <h1>Advarer fans før Qatar-tur</h1>
      <h2>Liverpool har sendt ut en liste med regler egne supportere bør følge i Qatar. Klubben takket nylig nei til et hotell i landet på grunn av brudd av en rekke arbeidslover.</h2>
      <address><time datetime="2019-11-05T12:04:20+00:00">05 Nov 2019, 12:04</time> by <a rel="author">Magnus Gamlem</a></address>
      <p>Liverpool vant Champions League og skal representere Europa i det nært forestående klubb-VM. De kontinentale mestrene møtes i Qatar, hvor en mester skal kåres mellom 11. og 21. desember.</p>
      <p>Qatar har fått tildelt en rekke mesterskap de siste åra, innen en rekke ulike idretter. Landet skal arrangere fotball-VM i 2022, og klubb-VM skal fungere som et testarrangement før.</p>
      <p>Flere har reagert på at det kontroversielle landet har fått klubb-VM, og nå sender Liverpool ut en rekke advarsler til egne fans som skal ta turen for å følge favorittlaget.</p>
      <h3>- Støtende</h3>
      <p>Qatar er et konservativt land med sharialover, og Liverpool ber egne supportere gjøre seg kjent med lokal skikk og bruk.</p>
      <p>- Oppførsel som er akseptabelt i Storbritannia, kan bli oppfattet som støtende i Qatar, advarer klubben på <a href="https://www.liverpoolfc.com/news/announcements/371638-fifa-club-world-cup-advice-for-travelling-lfc-supporters">egne hjemmesider</a>, og lister opp en rekke punkter som fansen bør være var på.</p>
      <p>Det er blant annet regler om klesbruk, kjærlighet, alkohol og helse. Her er noen av dem:</p>
      <ul>
        <li>Kvinner bør dekke til skuldrer og knær.</li>
        <li>Går man med shorts eller strandklær, er det sannsynlig at man vil bli bedt om å dekke seg til.</li>
        <li>Par har ikke lov til å vise kjærlighet seg imellom offentlig.</li>
        <li>Offentlig intimitet kan føre til arrestasjon.</li>
        <li>Det er ikke tillatt med seksuelle relasjoner mellom folk som ikke er gift, og par kan bli bedt om å vise fram ekteskapsbevis når de sjekker inn på et hotellrom.</li>
        <li>Det er ikke tillatt å drikke offentlig i Qatar, men man få kjøpt alkohol på enkelte restauranter og barer.</li>
        <li>Det er nulltoleranse for narkotika i Qatar, og man kan få lange fengselsstraffer om man tar det med inn i landet.</li>
        <li>Homofili er ulovlig i Qatar.</li>
      </ul>
      <p>I tillegg til Liverpool, har foreløpig Monterrey, Al-Sadd, Espérance de Tunis og Hienghène Sport kvalifisert seg til turneringen.</p>
      <h3>Takket nei til hotell</h3>
      <p>Dette er ikke første gangen supportere blir advart før innreise til Qatar. Mange av de samme advarslene ble sendt ut før friidretts-VM tidligere i år.</p>
      <p>- At turneringen har blitt gitt til et land hvor rettighetene til migrantarbeidere og LGBT-fans ikke er respektert, er en stor bekymring, har en av Liverpools supportergrupper <a href="https://www.dailymail.co.uk/sport/sportsnews/article-7646815/Liverpool-REJECT-five-star-hotel-Qatar-Club-World-Cup-human-rights-concerns.html">uttalt</a>.</p>
      <p>
        <b>Liverpool ble i utgangspunktet tildelt et femstjerners hotell som de skulle bo på under mesterskapet. Klubben har imidlertid takket nei til å bo der, da de oppdaget at det var begått flere menneskerettighetsbrudd under byggingen av hotellet. Arbeiderne skal ha blitt tvunget til å arbeide skift på tolv timer i 45 varmegrader for bare 80 kroner dagen, ifølge <a href="https://www.theguardian.com/global-development/2018/oct/29/agents-duped-us-into-forced-labour-at-top-qatar-hotel-say-migrant-workers-marsa-malaz-kempinski">The Guardian</a>.</b>
      </p>
      <p>I tillegg til klubb-VM, fotball-VM og friidretts-VM, har Qatar hatt VM i svømming i 2014, VM i håndball i 2015, VM i boksing i 2015, VM i landeveissykling i 2016 og VM i svømming i 2018. I forkant av friidretts-VM var flere utøvere, deriblant Karsten Warholm, kritiske til at Qatar stadig fikk tildelt idrettsarrangementer.</p>
      <p>- Jeg mener at korrupsjon er ekstremt skummelt for idretten. Det skal i utgangspunktet være den arenaen hvor alle skal høre til og alle stemmer skal bli hørt. Så ender vi opp med et regime der pampene og pengene styrer. Det mener jeg er prinsipielt feil, uttalte han til <a href="https://www.dagbladet.no/sport/ekstremt-skummelt-for-idretten/71639592">Dagbladet</a>.</p>
    </article>
  </body>
</html>