<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/milovanov-hoche-pereglyanuti-skandalniy-zakonoprojekt-1210-637824.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T12:13:25+00:00"/>
    <meta property="og:title" content="Милованов хоче переглянути скандальний законопроєкт 1210"/>
    <meta property="og:description" content="За даними Мінекономіки, ухвалення законопроєкту у чинній редакції призведе до зниження інвестиційної привабливості України і до згортання вже розпочатих інвестпроектів"/>
  </head>
  <body>
    <article>
      <h1>Милованов хоче переглянути скандальний законопроєкт 1210</h1>
      <address>
        <time datetime="2019-11-05T12:13:25+00:00">05 Nov 2019, 12:13</time>
      </address>
      <h4>За даними Мінекономіки, ухвалення законопроєкту у чинній редакції призведе до зниження інвестиційної привабливості України і до згортання вже розпочатих інвестпроектів</h4>
      <p>Міністр економіки Тимофій Милованов звернувся до парламентського Комітету з питань фінансів, податкової та митної політики з пропозицією переглянути ряд положень скандального законопроєкту 1210. Зокрема, він запропонував переглянути запропоновані законопроєктом підходи до нарахування ренти на залізну руду і збільшення рентних платежів.</p>
      <p>Відповідне звернення є в розпорядженні <a href="https://www.obozrevatel.com/ukr/">Obozrevatel</a>.</p>
      <p>За даними Мінекономіки, ухвалення законопроєкту у чинній редакції призведе до зниження інвестиційної привабливості України і до згортання вже розпочатих інвестпроектів, а також ударить по конкурентоздатності української залізорудної та металургійної продукції на міжнародних ринках і зумовить витіснення українських компаній російськими конкурентами. Окрім того, у Мінекономіки попереджають про ризики у вигляді скорочення кількості робочих місць і суттєвого погіршення соціально-економічної ситуації у регіонах, де сконцентровані підприємства гірничо-металургійного комплексу (ГМК).</p>
      <p>Раніше українські металурги відзначали, що законопроєкт створює необгрунтований податковий тиск на залізорудну галузь і суперечить всім міжнародним нормам, зокрема, сформованому МВФ принципу оподаткування видобутку корисних копалин.</p>
      <p>Крім того, представників галузі турбує збільшення рентних платежів у чотири рази, що різко збільшить собівартість видобутої руди і знизить конкурентоспроможність продукції української металургії і вітчизняного гірничо-металургійного комплексу на світових ринках.</p>
      <p>При цьому, як зазначено у зверненні Мінекономіки, собівартість української руди і продуктів її переробки на третину перевищить відповідні показники в РФ - що не тільки зіграє на руку державі-агресору, а й призведе до втрати Україною європейського ринку, який зараз становить близько 16 млн тонн на рік. Під загрозою опиниться також експорт продукції українських металургійних підприємств до Китаю (на сьогодні – близько 10 млн тонн на рік).</p>
      <p>Також, згідно з аналізом металургів, прийняття законопроєкту вдарить і по закордонних інвестиціях. Через загрозу знищення української металургії під питанням опинилися зарубіжні інвестиції у понад мільярд доларів.</p>
      <p>Милованов вивчив аргументи бізнесу і закликав профільний комітет провести реальні консультації з представниками українського гірничо-металургійного комплексу для того, щоб спільно доопрацювати законопроєкт 1210, зокрема, у питанні підходів до нарахування рентних платежів.</p>
      <related>
        <a href="https://glavcom.ua/economics/finances/zakonoprojekti-shcho-prohodili-cherez-podatkoviy-komitet-radi-treba-pereviriti-na-antikorupciynist-ekspert-636172.html"/>
        <a href="https://glavcom.ua/economics/finances/zakonoproekti-1209-i-1210-viklikayut-seryozne-zanepokojennya-biznesu-jeba-636136.html"/>
        <a href="https://glavcom.ua/economics/finances/uhvalennya-zakonoproektu-1210-sprovokuje-socialniy-vibuh-politolog-635749.html"/>
      </related>
    </article>
  </body>
</html>