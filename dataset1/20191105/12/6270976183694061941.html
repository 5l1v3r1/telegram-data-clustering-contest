<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/05/ukrzaliznytsya-u-zv-yazku-z-rozkradannyamy-palnogo-vprovadzhuye-pilotnyj-proekt-zapravky-lokomotyviv-z-pistoleta/"/>
    <meta property="og:site_name" content="Рубрика"/>
    <meta property="article:published_time" content="2019-11-05T12:00:15+00:00"/>
    <meta property="og:title" content="&quot;Укрзалізниця&quot; у зв'язку з розкраданнями пального впроваджує пілотний проект заправки локомотивів &quot;з пістолета&quot;"/>
    <meta property="og:description" content="АТ “Укрзалізниця” з огляду на розкрадання дизпального під час його переміщення та зберігання розпочало реалізацію пілотного проекту заправки локомотивів у депо за допомогою паливозаправників. Про це повідомив голова УЗ Євген Кравцов. “Викорінення корупції в компанії відбувається одразу за декількома напрямами. Перший – реформа закупівель, другий – протидія крадіжкам. Ми маємо отримувати товари за вигідними цінами […]"/>
  </head>
  <body>
    <article>
      <h1>"Укрзалізниця" у зв'язку з розкраданнями пального впроваджує пілотний проект заправки локомотивів "з пістолета"</h1>
      <address><time datetime="2019-11-05T12:00:15+00:00">05 Nov 2019, 12:00</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/04/3f35efb-kravcov-690_690x426-620x420.jpg"/>
      </figure>
      <p>Фото "Економічної правди"<br/><b><b>АТ “Укрзалізниця” з огляду на розкрадання дизпального під час його переміщення та зберігання розпочало реалізацію пілотного проекту заправки локомотивів у депо за допомогою паливозаправників.</b></b></p>
      <p>Про це повідомив голова УЗ <a href="https://www.uz.gov.ua/press_center/up_to_date_topic/504838/">Євген Кравцов.</a></p>
      <p>“Викорінення корупції в компанії відбувається одразу за декількома напрямами. Перший – реформа закупівель, другий – протидія крадіжкам. Ми маємо отримувати товари за вигідними цінами і не допустити їх розкрадання. Заправка локомотивів “з пістолета” посилить контроль над використанням дизпального та фактично унеможливить його крадіжки на етапі переміщення від станції відвантаження до депо”.</p>
      <p>За словами Кравцова, завдяки технології заправки тепловозів “з пістолета” “Укрзалізниця” зменшить витрати на закупівлю дизпального.</p>
      <p><b>“Потенційно йдеться про заощаджені сотні мільйонів гривень на рік”</b>, – зазначив голова компанії.</p>
      <p>Для реалізації пілотного проекту, як додав він, було обрано локомотивне депо “Запоріжжя”. Саме сюди один із постачальників погодився відвантажувати дизпальне не в цистернах, а на склад в автозаправниках і заправляти локомотиви.</p>
      <p>“На початковому етапі в такий спосіб ми заправлятимемо шість локомотивів: три магістральні і три маневрові. Це дасть можливість оцінити ефективність експерименту та проаналізувати його технічні, фінансові та логістичні аспекти. Після цього ухвалимо рішення щодо доцільності збільшення кількості рухомого складу для заправки у такий спосіб та переліку депо”, – резюмував Кравцов.</p>
      <p>
        <a href="https://rubryka.com/2019/11/04/kravtsov-ukrzaliznytsya-maye-namir-udvichi-zbilshyty-kilkist-poyizdiv-intersiti/"> “Укрзалізниця” має намір удвічі збільшити кількість поїздів “Інтерсіті+”.</a>
      </p>
      <p> </p>
    </article>
  </body>
</html>