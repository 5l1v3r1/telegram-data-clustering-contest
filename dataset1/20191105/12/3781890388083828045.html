<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740147"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T12:55:00+00:00"/>
    <meta property="og:title" content="ความเสียหายวงเงินแชร์'แม่มณี' ใกล้แตะ1,300ล้านบาท"/>
    <meta property="og:description" content="ดีเอสไอ เตรียมวางรูปคดี-จัดชุดเฉพาะกิจสอบผู้เสียหายคดีแชร์แม่มณี ขณะที่วงเงินเสียหายใกล้แตะ 1,300 ล้านบาท"/>
  </head>
  <body>
    <article>
      <h1>ความเสียหายวงเงินแชร์'แม่มณี' ใกล้แตะ1,300ล้านบาท</h1>
      <address>
        <time datetime="2019-11-05T12:55:00+00:00">05 Nov 2019, 12:55</time>
      </address>
      <p>
        <b>ดีเอสไอ เตรียมวางรูปคดี-จัดชุดเฉพาะกิจสอบผู้เสียหายคดีแชร์แม่มณี ขณะที่วงเงินเสียหายใกล้แตะ 1,300 ล้านบาท</b>
      </p>
      <p>เมื่อวันที่ 5 พ.ย. พ.ต.อ.ไพสิฐ วงศ์เมือง อธิบดีกรมสอบสวนคดีพิเศษ (ดีเอสไอ) กล่าวถึงการสอบสวนคดีแชร์แม่มณี ว่า ในสัปดาห์นี้พนักงานสอบสวนกองคดีธุรกิจการเงินนอกระบบ จะเร่งสอบปากคำผู้เสียหายในคดี และเมื่อดีเอสไอได้รับมอบสำนวนการสอบสวนจากสำนักงานตำรวจแห่งชาติ (สตช.) แล้วจะตรวจสอบภาพรวมคดีอีกครั้งว่า จำเป็นต้องเรียกสอบปากคำพยานเพิ่มเติมอีกหรือไม่ และเมื่อมีจำนวนผู้เสียหาย และตัวเลขความเสียหายที่แท้จริง พนักงานสอบสวนจะวางรูปคดี เพื่อวางแผนการสอบสวน พร้อมจัดชุดเฉพาะกิจ โดยระดมพนักงานสอบสวนจากกองคดีต่างๆ ลงพื้นที่สอบปากคำผู้เสียหายทั่วประเทศ ร่วมกับการตรวจสอบเส้นทางการเงินทั้งหมด เนื่องจากผู้ถูกกล่าวหาปฏิเสธว่าไม่มีแม่ข่ายชักชวนสมาชิกให้นำเงินมาร่วมลงทุน ซึ่งร่องรอยการเงินจะเป็นเครื่องบ่งชี้ว่า ใครมีพฤติการณ์เป็นแม่ข่าย และใครบ้างที่เป็นผู้เสียหายที่แท้จริง<br/><br/>สำหรับตัวเลขผู้เสียหายแชร์แม่มณีที่ลงทะเบียนผ่านคิวอาร์โค้ทของดีเอสไอ จนถึงวันที่ 5 พ.ย. พบว่ามีจำนวนผู้เสียหาย 4,252 ราย มูลค่าความเสียหาย  1,299,241,700.41 บาท ขณะที่แชร์ Forex-3D มีผู้เสียหาย 1,690 ราย มูลค่าความเสียหาย 321,360,971.67 บาท<br/><br/>อ่านข่าวที่เกี่ยวข้อง<br/><a href="https://www.dailynews.co.th/crime/739895">หวั่น'แม่มณี'ไม่ปลอดภัยตร.50นายคุ้มกันแม้ไร้ผู้เสียหาย.</a>.</p>
    </article>
  </body>
</html>