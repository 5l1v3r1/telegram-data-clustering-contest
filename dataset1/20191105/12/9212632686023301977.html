<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/514131/buat-hal-lah-atok-ni"/>
    <meta property="og:site_name" content="HM Online"/>
    <meta property="article:published_time" content="2019-11-05T12:31:00+00:00"/>
    <meta property="og:title" content="Buat hal lah atok ni..."/>
    <meta property="og:description" content="DATUK empat cucu dicekup berkhalwat dengan janda di rumah di taman perumahan di Alor Setar, semalam."/>
  </head>
  <body>
    <article>
      <h1>Buat hal lah atok ni...</h1>
      <address><time datetime="2019-11-05T12:31:00+00:00">05 Nov 2019, 12:31</time> by <a rel="author">Zuliaty Zulkiffli</a></address>
      <p>DATUK empat cucu dicekup berkhalwat dengan janda di rumah di taman perumahan di Alor Setar, semalam.</p>
      <p>Lelaki berusia 58 tahun itu dicekup sepasukan anggota penguatkuasa Jabatan Agama Islam Kedah (JAIK) dalam serbuan 11.45 malam.</p>
      <p>Ketua Penolong Pengarah Bahagian Penguatkuasaan Undang-Undang Syariah, Jabatan Agama Islam Kedah (JAIK), Syeikh Radzi Abdul Mutalib berkata, hasil maklumat awam yang diterima, anggotanya melakukan pemeriksaan di rumah berkenaan.</p>
      <p>Beliau berkata, hasil pemeriksaan mendapati terdapat seorang lelaki bukan mahram atau mempunyai kaitan dengan wanita yang berstatus janda berusia 50-an itu.</p>
      <p>“Lelaki itu memberi alasan datang ke rumah itu untuk mengurut kerana sakit bahu.</p>
      <p>“Bagaimanapun, alasan itu tidak boleh diterima disebabkan keadaan pintu rumah tertutup rapat dan mencurigakan,” katanya ketika dihubungi hari ini.</p>
      <p>Radzi berkata, hasil siasatan mendapati lelaki itu masuk ke rumah melalui pintu belakang dan meletakkan kenderaannya jauh dari rumah berkenaan.</p>
      <p>Beliau berkata, pasangan itu dicekup kerana berkhalwat dan kes disiasat mengikut Seksyen 25 Enakmen Kesalahan Jenayah Syariah 2014.</p>
      <p>“Sabit kesalahan boleh didenda tidak melebihi RM3,000 atau dua tahun penjara atau kedua-duanya sekali.</p>
      <p>“Lelaki itu kemudian dijamin isterinya, manakala pasangannya dijamin keluarga,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2019/09/495249/hantar-makanan-katanya"/>
        <a href="https://www.hmetro.com.my/mutakhir/2019/10/508893/nak-jaga-teman-wanita-konon"/>
        <a href="https://www.hmetro.com.my/mutakhir/2019/11/514427/sebulan-kenal-dah-angkut-balik-rumah"/>
        <a href="https://www.hmetro.com.my/utama/2019/10/508176/sekejap-isteri-sekejap-bukan"/>
        <a href="https://www.hmetro.com.my/mutakhir/2019/08/484068/nak-hantar-buah-kononnya"/>
        <a href="https://www.hmetro.com.my/mutakhir/2019/07/480866/lepas-rindu-di-hotel-bajet"/>
        <a href="https://www.hmetro.com.my/mutakhir/2019/08/490790/mana-nak-lari-nyah"/>
        <a href="https://www.hmetro.com.my/mutakhir/2019/10/507807/check-ramai-ramai"/>
      </related>
    </article>
  </body>
</html>