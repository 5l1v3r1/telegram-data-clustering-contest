<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/05/vrag-na-krasotata-pusheneto-systariava-liceto.428609"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T12:10:00+00:00"/>
    <meta property="og:title" content="Враг на красотата: Пушенето състарява лицето"/>
    <meta property="og:description" content="Вредният навик намалява кислорода, който достига до кожата ви | Dnes.bg"/>
  </head>
  <body>
    <article>
      <h1>Враг на красотата: Пушенето състарява лицето</h1>
      <h2>Вредният навик намалява кислорода, който достига до кожата ви</h2>
      <address><time datetime="2019-11-05T12:10:00+00:00">05 Nov 2019, 12:10</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Известно е, че тютюнопушенето е свързано с редица нежелани странични ефекти. Специалисти установиха, че лицето на закоравелия пушач може преждевременно да се състари, съобщава в. "Мирър".</p>
      <p>Изследването на учени от университета в Бристол обхванало 182 961 участници, които никога не са пушили, и други 150 831, които пушат или са отказали цигарите. Били ползвани данни на "Байобанк Великобритания". Специалистите взели предвид 18 000 характерни особености, въз основа на които направили сравнения в двета групи участници.</p>
      <p>Резултатите показали, че хората, които пушат или са бивши пушачи, са с увеличен риск от по-бързо състаряване на лицата им, от влошаване на белодробните им функции и от рак на кожата.</p>
      <p>"Изследвахме хиляди характерни особености, за да идентифицираме онези, които вероятно оказват влияние колко закоравял е даден пушач", заяви ръководителката на екипа Луиз Милард.</p>
      <p>Констатирано е, че пушенето има вреден ефект не само върху здравето на белите дробове, но и върху стареенето на лицето. Пушенето намалява количеството кислород, които достига до кожата ви. Това означава, че ако пушите, кожата ви старее по-бързо.</p>
      <p>Пушенето преждевременно състарява кожата ви с между 10 и 20 години и увеличава 3 пъти вероятността да имате бръчки по лицето, особено около очите и устата. Добрата новина е, че когато откажете цигарите, ще предотвратите бъдещо увреждане на кожата си, предизвикано от пушенето. (БТА)</p>
    </article>
  </body>
</html>