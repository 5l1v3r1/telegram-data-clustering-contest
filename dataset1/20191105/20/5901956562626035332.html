<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/seksi/clanek/slab-ljubimec-se-izdaja-sam-92205"/>
    <meta property="og:site_name" content="Slovenske novice"/>
    <meta property="article:published_time" content="2019-11-05T20:52:00+00:00"/>
    <meta property="og:title" content="Slab ljubimec se izdaja sam"/>
    <meta property="og:description" content="Je šarmanten, lep na pogled, skratka privlačen, kaj pa lahko od njega pričakujete v postelji? Naj vas njegov lepi videz ne zavede, kajti čeprav ljudje atraktivnežem praviloma pripisujemo tudi izj..."/>
  </head>
  <body>
    <article>
      <h1>Slab ljubimec se izdaja sam</h1>
      <h2>Kaj lahko od njega pričakujete v postelji, je mogoče ugotoviti, preden pride do intimnega spoznavanja.</h2>
      <address><time datetime="2019-11-05T20:52:00+00:00">05 Nov 2019, 20:52</time> by <a rel="author">M. F.</a></address>
      <p>Je šarmanten, lep na pogled, skratka privlačen, kaj pa lahko od njega pričakujete v postelji? Naj vas njegov lepi videz ne zavede, kajti čeprav ljudje atraktivnežem praviloma pripisujemo tudi izjemne posteljne veščine, vas bo morda razočaral. Obstajajo drugi znaki, ki pričajo o tem, kaj zmore in zna. Morda v resnici ni tako dober ljubimec, kot si želite, da bi bil ...</p>
      <h3>V resnici ga ne zanimate</h3>
      <p>Redno se sestajata in veliko časa preživita skupaj, a če ga ne zanima, kakšna je vaša preteklost, kaj načrtujete v prihodnosti, kaj se vam vsak dan dogaja v službi ali doma, kaj imate radi in česa ne marate, potem si med rjuhami ne obetajte preveč. Če ni pozoren zunaj spalnice, tudi v njej ne bo.</p>
      <h3>Obseden je s svojim videzom</h3>
      <p>Nič ni narobe, da skrbi zase, toda če negi obraza in telesa namenja preveč pozornosti, to niso najboljši obeti. Bolj kot s tem, kako uživate, se bo namreč v postelji obremenjeval s tem, kako je videti tedaj, ko ga ujame val strasti.</p>
      <h3>Nespreten je</h3>
      <p>Morda se vam zdi simpatično, ko se spotakne na stopnicah ali mu stvari vedno padajo iz rok, a če se mu to redno dogaja in ne more zabiti žeblja, ne da bi se udaril po prstu, bo nespreten tudi v postelji.</p>
      <h3>Nima življenjskih ciljev</h3>
      <p>Ni treba, da je bogat in neizmerno ambiciozen, vendar bi moral vsakdo imeti v življenju cilje, za dosego katerih si bo prizadeval. Kajti pomanjkanje strasti do življenja nakazuje tudi pomanjkanje strasti med rjuhami.</p>
      <h3>Ne skrbi za zdravje</h3>
      <p>Kar pomeni, da mu je telovadba španska vas, prav tako zdrava prehrana. Skrb za zdravje in zdravo telo sta prva pogoja za dober seks. Prav tako se med vadbo razvijajo veščine, ki jih lahko s pridom uporabi tudi v postelji.</p>
      <h3>Pri prvem poljubu je vse šlo zelo hitro</h3>
      <p>Prvi poljub je pomemben. Ne samo zato, ker je prvi, temveč tudi, ker veliko pove o njem, o vas in vajinem odnosu. Če se zgodi vse zelo hitro, brez nežnega objema in tesnega dotika, tudi v postelji ni mogoče pričakovati, da bo skrben, pozoren in se bo potrudil, da bi tudi vi doživeli vrhunec.</p>
    </article>
  </body>
</html>