<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/istifa-cagrilari-yapilmisti-rtuk-baskani-sahin-turksat-yonetim-kurulu-uyeliginden-ayrildi-888859"/>
    <meta property="og:site_name" content="Onedio"/>
    <meta property="article:published_time" content="2019-11-05T20:13:12+00:00"/>
    <meta property="og:title" content="İstifa Çağrıları Yapılmıştı: RTÜK Başkanı Şahin, TÜRKSAT Yönetim Kurulu Üyeliğinden Ayrıldı"/>
    <meta property="og:description" content="RTÜK Başkanı Ebubekir Şahin, TÜRKSAT yönetim kurulu üyeliği görevinden istifa etti. CHP Genel Başkanı Kemal Kılıçdaroğlu bugünkü grup toplantısında Şa..."/>
  </head>
  <body>
    <article>
      <h1>İstifa Çağrıları Yapılmıştı: RTÜK Başkanı Şahin, TÜRKSAT Yönetim Kurulu Üyeliğinden Ayrıldı</h1>
      <address><time datetime="2019-11-05T20:13:12+00:00">05 Nov 2019, 20:13</time> by <a rel="author" href="https://onedio.com/profil/emre-ordu" target="_blank">Emre Ordu</a></address>
      <h4>RTÜK Başkanı Ebubekir Şahin, TÜRKSAT yönetim kurulu üyeliği görevinden istifa etti. <a href="https://onedio.com/etiket/cumhuriyet-halk-partisi/50187b65295c0432640034ea">CHP</a> Genel Başkanı <a href="https://onedio.com/etiket/kemal-kilicdaroglu/50187b65295c0432640034e8">Kemal Kılıçdaroğlu</a> bugünkü grup toplantısında Şahin'e tepki göstermiş ve konunun takipçisi olacaklarını belirtmişti. </h4>
      <figure>
        <img src="https://img-s2.onedio.com/id-5dc1b2cef262702439e8f633/rev-0/w-500/s-704819a1ea8450e714078cdec2820b075150b255.jpg"/>
      </figure>
      <p>Radyo Televizyon Üst Kurulu (RTÜK) Başkanı Ebubekir Şahin, bugün TÜRKSAT Yönetim Kurulu üyeliğinden istifa etti.</p>
      <h3>Şahin, istifa kararını Twitter hesabından paylaştı.</h3>
      <figure>
        <iframe data-src="https://twitter.com/ebekirsahin/status/1191794825223442438?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><a href="https://onedio.com/etiket/cumhuriyet-halk-partisi/50187b65295c0432640034ea">CHP</a> kontenjanından RTÜK'e üye seçilen Faruk Bildirici, Ebubekir Şahin'in RTÜK Başkanlığının yanı sıra TÜRKSAT yönetim kuruluğu üyeliği görevinde bulunduğunu açıklamıştı. Bu durumun RTÜK kanununa aykırı olduğunu kaydeden Bildirici, Üst Kurul toplantısında Şahin’e istifa çağrısında bulunmuş, sonuç alamayınca da yazılı başvuruda bulunmuştu.</p>
      <p>Bu gelişmelerin ardından Faruk Bildirici'nin RTÜK üyeliği, geçtiğimiz günlerde RTÜK Toplantısı'nda "tarafsızlığını yitirdiği", "gizli kararları açıkladığı", "yayın kuruluşlarında lehte ve aleyhte tutum sergilediği" gerekçesiyle düşürülmüştü.</p>
      <h3>RTÜK üyesi Taşçı: "Hukuka aykırılığın giderilmesi bakımından yerinde bir karar"</h3>
      <figure>
        <img src="https://img-s2.onedio.com/id-5dc1d589f547e2d24b55e559/rev-0/w-500/s-9783f34e678d4374d31dc24f4fc2a38cb65bdaa2.jpg"/>
      </figure>
      <p><a href="https://onedio.com/etiket/cumhuriyet-halk-partisi/50187b65295c0432640034ea">CHP</a> kontenjanından Radyo Televizyon Üst Kurulu'na (RTÜK) seçilen İlhan Taşcı, Kurul Başkanı Ebubekir Şahin'in bugün TÜRKSAT Yönetim Kurulu üyeliğinden istifa etmesini <a href="https://www.bbc.com/turkce/live/haberler-turkiye-50241002">BBC Türkçe'ye değerlendirdi.</a> İlhan Taşcı, Şahin'in istifasının, kurumların yıpranmaması, daha da önemlisi hukuka aykırılığın giderilmesi bakımından yerinde olduğunu söyledi.</p>
      <p>CHP Genel Başkanı <a href="https://onedio.com/etiket/kemal-kilicdaroglu/50187b65295c0432640034e8">Kemal Kılıçdaroğlu</a>'nun bugün grup toplantısındaki değerlendirmelerinin önemli ve yol gösterici olduğunu belirten Taşcı, "Olması gereken Ebubekir Şahin'in (TÜRKSAT Yönetim Kurulu üyeliğinden) istifa etmesiydi" dedi. "Bizim kimseyle kişisel meselemiz yok, olamaz da" diye konuşan Taşcı, sözlerini şöyle sürdürdü:</p>
      <p>"Biz RTÜK üyesi olarak tarafsızız ama hukukun bizatihi tarafıyız. Herkesin hukukunu korumak, herkesin de hukuka yasalara uymasını beklemek durumundayız. Ortada yasaya aykırılık, hukuksuzluk varken bunu görmezden gelemeyiz.Çünkü RTÜK Yasası ve 375 sayılı KHK, RTÜK Üyelerinin görev alanlarıyla ilgili özel ya da kamu kurumu ayırt etmeksizin görev almalarını yasaklıyor.Bu kapsamda daha dün bile RTÜK Başkanlığı'na bizzat ben yeniden dilekçe vererek, istifa etmesi, aksi durumda üyelikten çekilmiş sayılması için Üst Kurulda görüşme yapılmasını talep ettim."</p>
      <h3>Kılıçdaroğlu: "Ahlaksızca para alıyor"</h3>
      <figure>
        <img src="https://img-s2.onedio.com/id-5dc1d6028aa88133549f4f79/rev-0/w-500/s-85ff158c658eeeb7b3fef0e87788650e3d1bee92.jpg"/>
      </figure>
      <p><a href="https://onedio.com/etiket/cumhuriyet-halk-partisi/50187b65295c0432640034ea">CHP</a> Genel Başkanı <a href="https://onedio.com/etiket/kemal-kilicdaroglu/50187b65295c0432640034e8">Kemal Kılıçdaroğlu</a>, bugünkü grup toplantısında RTÜK üyesi Faruk Bildirici’nin üyelikten ihraç edilmesine tepki göstermişti. <a href="https://onedio.com/etiket/kemal-kilicdaroglu/50187b65295c0432640034e8">Kılıçdaroğlu</a>, RTÜK Başkanı Şahin'in Üst Kurul dışındaki görevlerinden istifa etmesi gerektiğini belirterek konunun takipçisi olacaklarını vurgulamıştı. Kılıçdaroğlu şunları söylemişti:</p>
      <p>"Dünyanın parası var, çok büyük imkanları var, aldıkları aylık olağanüstü. Her partiden üye seçildi bizden de iki tane var, biri Faruk Bildirici. Gönderdik. Fakat gitti baktı ki RTÜK Başkanı yasalara aykırı gelir sağlıyor ve dolayısıyla bunun doğru olmadığını, atandığı yönetim kurullarından istifa etmesi gerektiğini söyledi. Bunu seslendirdi, bir yolsuzluk olayını dillendirdi. Bunun için 'sen misin' dediler, RTÜK üyeliğini düşürdüler. Parlamentonun üzerinde gücü görüyor musunuz? Kendi kendilerine çalıp oynuyorlar. Sanıyorlar ki biz bundan vazgeçeceğiz. Sanıyorlar ki bundan sonra gelenler de aynı iddiaları sürdürmeyecekler. Kendi görev alanıyla ilgili olan bir yere yönetici olarak atanamaz. Bu zat TÜRKSAT Yönetim Kurulu üyeliğine atanıyor, doğrudan RTÜK’le ilişkili. Ahlaksızca para alıyor buradan. Orada tarife belirleyip, RTÜK’e gelip bunu uyguluyor. Kendisini uyardık, 'buradan istifa <a href="https://onedio.com/etiket/et/588efb4fe56ecc870e596d3d">et</a>' dedik. Arpalık kadar kuruluş var, git oralardan paranı al."</p>
    </article>
  </body>
</html>