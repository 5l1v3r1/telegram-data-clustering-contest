<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/05/news/regno_unito_lindsay_hoyle_speaker_camera_comuni-240326956/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T20:33:00+00:00"/>
    <meta property="og:title" content="Regno Unito: sorrisi, uno zoo in casa e il dramma della figlia: chi è Lindsay Hoyle, l’erede di John Bercow"/>
    <meta property="og:description" content="A tu per tu con il nuovo “Mr. Ordeeer!”: sessantadue anni, laburista, moderato, il nuovo speaker della Camera dei Comuni è un gran"/>
  </head>
  <body>
    <article>
      <h1>Regno Unito: sorrisi, uno zoo in casa e il dramma della figlia: chi è Lindsay Hoyle, l’erede di John Bercow</h1>
      <h2>A tu per tu con il nuovo “Mr. Ordeeer!”: sessantadue anni, laburista, moderato, il nuovo speaker della Camera dei Comuni è un gran simpaticone, non si è mai espresso sulla Brexit e ci dice “che farà il possibile per riappacificare questo Paese lacerato”. Il dramma della figlia 28enne Natalie, suicida due anni fa per una “relazione tossica”</h2>
      <address><time datetime="2019-11-05T20:33:00+00:00">05 Nov 2019, 20:33</time> by <a rel="author">dal nostro corrispondente ANTONELLO GUERRERA</a></address>
      <p>LONDRA. Il nuovo “Mr Ordeeerr!” <b>Lindsay Hoyle</b>, cioè l’erede del vulcanico speaker della Camera dei Comuni britannica <b>John Bercow</b>, è un irresistibile simpaticone. Pochi giorni fa l’abbiamo incontrato in un bar di Westminster: all'improvviso ha strappato il cellulare di un nostro collega e ha iniziato a girare nell’atrio leggendo ad alta voce i suoi messaggi privati, per le risate e la gioia dei presenti. Sessantadue anni, laburista, non ha mai rivelato le sue opinioni sulla Brexit, né ha mai detto che cosa ha votato in quel referendum del 2016, a differenza del “remainer” Bercow, di cui è stato suo vice dal 2010. <br/><br/>Questa è stata un’accortezza decisiva per il voto del Parlamento ieri, che lo ha eletto nuovo speaker - cioè presidente - della gloriosa Camera dei Comuni britannica al quarto scrutinio con 325 voti, per poi essere letteralmente trascinato da altri tre deputati sulla sedia verde dove pontificava fino a pochi giorni fa Bercow: questo perché diversi speaker nella storia sono stati decapitati dai sovrani britannici, soprattutto quando portavano - da “ambasciatori” della Camera dei Comuni - brutte notizie alla Corona. Dunque, siccome "la vita è un teatro" nella scespiriana Inghilterra, quando viene eletto lo speaker si deve mostrare per tradizione sempre recalcitrante ad accettare la carica per i rischi che potrebbe correre, ed ecco che allora tre-quattro deputati lo prendono e trascinano verso il suo nuovo “trono” verde della Camera dei Comuni, per il bene della democrazia parlamentare britannica.<br/><br/>Ma farse straordinarie a parte, Hoyle è davvero una figura bipartisan. Moderato nelle idee politiche e anche nelle parole, quando lo abbiamo incontrato qualche settimana fa a Westminster ci diceva che “il suo obiettivo principale sarebbe stato ricucire le lacerazioni del Parlamento e del Paese”. Difficile dire se sarà ascoltato, vista la crescente acrimonia soprattutto tra il premier Boris Johnson e il leader dell’opposizione Jeremy Corbyn, ma per questo “convocherò il prima possibile delegazioni di partiti per cercare di trovare un punto di incontro, una sorta di… armonia collettiva”. “Sarò neutrale, molto onesto”, aveva continuato a dirci Hoyle, “e anche con me il parlamento rimarrà centrale nella vita politica britannica, con i deputati semplici che potranno chiedere conto in ogni momento dell’operato del governo". Nella circostanza, Hoyle fu anche piuttosto critico nei confronti dell’eredità di Bercow, suo ex superiore, pur senza mai nominarlo: “Prenderò le decisioni consultando di più i collaboratori dello Speaker. La Costituzione è fatta dagli esperti, non dallo speaker…”. Non solo: Hoyle vuole anche “un medico di base a Downing Street” e "permetterò alle donne di allattare sui banchi del Parlamento, se lo vorranno”.<br/><br/>A casa, Hoyle, sposato due volte con tre figli, ha un mezzo zoo. Ovvero, tanti animali domestici e tutti col nome di un politico, a conferma della genuina passione di Hoyle. Per esempio c’è il pappagallo di nome Boris, come Johnson, che già starnazza “Ooorddeeer, Ooordeeer!”. Poi ha un cane terrier, di nome Betty, come Betty Boothroyd, la prima e unica speaker donna della storia parlamentare britannica, oggi 90enne. Il rottweiler di nome Gordon, invece, ricalca l’ex premier britannico - e laburista come Hoyle - Gordon Brown. E infine la tartaruga Maggie invoca la “lady di ferro” Margaret Thatcher.<br/><br/>C’è un solo un momento in cui il simpaticone Hoyle si rabbuia nei suoi capelli bianchi e nel suo affabile faccione scenico da Grand Guignol. E cioè quando viene citata la morte di sua figlia Natalie, impiccatasi a 28 anni a causa di “una relazione tossica”, ossia una storia d’amore molto complessa, dopo aver ricevuto alcune telefonate. Solo in quel momento il sorriso di Hoyle si tramuta in lucida commozione, come accaduto ieri, durante il discorso in Parlamento subito dopo la sua nomina: “Manca una persona qui stasera. È mia figlia Natalie. Magari fosse qui con noi. Era tutta la nostra vita in famiglia. Natalie ci mancherà sempre. E sarà per sempre nei nostri pensieri”.</p>
    </article>
  </body>
</html>