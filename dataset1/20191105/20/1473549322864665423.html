<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/atak-na-amerykanskich-mormonow-w-meksyku-trump-zapowiada-wojne-z-kartelami,983142.html"/>
    <meta property="og:site_name" content="TVN24"/>
    <meta property="article:published_time" content="2019-11-05T20:00:00+00:00"/>
    <meta property="og:title" content="Atak kartelu, zginęli obywatele USA. Trump: to czas, by wszcząć wojnę"/>
    <meta property="og:description" content="USA są gotowe udzielić Meksykowi pomocy wojskowej po masakrze dziewięciorga amerykańskich mormonów na północy tego kraju - oświadczył we wtorek prezydent Donald Trump. Do masakry doszło w regionie,..."/>
  </head>
  <body>
    <article>
      <h1>Atak kartelu, zginęli obywatele USA. Trump: to czas, by wszcząć wojnę</h1>
      <address><time datetime="2019-11-05T20:00:00+00:00">05 Nov 2019, 20:00</time> by <a rel="author">ft//now</a></address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/34d3c8aa-0f7e-4976-a985-211a5546ef3a.jpg?type=1&amp;srcmode=0&amp;srcx=1/1&amp;srcy=17/20&amp;srcw=1/1&amp;srch=17/20&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/438833a2-f2cd-4751-8c62-44cb0f89a3fa-480p.mp4"/>
          <figcaption>Masakra w Meksyku. Zamordowano 9 członków społeczności...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/554797fe-8228-4ad8-9de1-727e79629953-480p.mp4"/>
          <figcaption>Walki kartelu Sinaloa z policją w Meksyku</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/558bf283-4c71-44a5-9499-7184e951af95-480p.mp4"/>
          <figcaption>Do walki z kartelami prezydent skierował żołnierzy Gwardii...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/f26dab9bf6a137c3b6782e562794c2f2/9d4f2ec5-d425-498a-997f-a9f8bcbc0483-480p.mp4"/>
          <figcaption>Meksyk: śledczy znaleźli 166 ludzkich czaszek w grobie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/b3bbccd6c008e727785cb81b1aa08ac5/19b3165e-7a3d-4eea-b024-af94ba96ddae-480p.mp4" autoplay="" loop=""/>
          <figcaption>Liczba zabójstw w Meksyku prawdopodobnie największa od 20 lat</figcaption>
        </figure>
        <figcaption>Po masakrze mormonów w Meksyku Donald Trump zagroził wojną kartelom<cite>Foto: ALFREDO ESTRELLA / AFP / EastNews | Video: Reuters</cite></figcaption>
      </slideshow>
      <h3>USA są gotowe udzielić Meksykowi pomocy wojskowej po masakrze dziewięciorga amerykańskich mormonów na północy tego kraju - oświadczył we wtorek prezydent Donald Trump. Do masakry doszło w regionie, w którym walczą ze sobą kartele narkotykowe. "Dla Meksyku to czas, by z pomocą USA wszcząć wojnę z kartelami i zetrzeć je z powierzchni ziemi" - zaproponował meksykańskiemu prezydentowi amerykański przywódca.</h3>
      <p>"Wspaniała rodzina i przyjaciele z Utah trafili pomiędzy dwa kartele, które ostrzeliwały się wzajemnie, i w rezultacie wielu Amerykanów zostało zabitych, z małymi dziećmi włącznie, a niektórzy zaginęli" - napisał prezydent USA w mediach społecznościowych.</p>
      <p>W następnym wpisie Donald Trump zaznaczył, że "jeśli Meksyk potrzebuje pomocy lub poprosi o nią, to USA stoją w gotowości (...). Wspaniały prezydent Meksyku zrobił z tego ważną kwestię, ale kartele stały się tak wielkie i silne, że potrzeba armii, by pokonać armię" - dodał.</p>
      <p>"Dla Meksyku to czas, by z pomocą USA wszcząć wojnę z kartelami i zetrzeć je z powierzchni ziemi. Czekamy tylko na telefon prezydenta" - kontynuował Donald Trump.</p>
      <p> </p>
      <h3>Mormoni zamordowani w Meksyku</h3>
      <related>
        <a href="https://www.tvn24.pl/wiadomosci-ze-swiata,2/czesc-zastrzelono-inni-sploneli-zywcem-masakra-mormonskiej-rodziny,983037.html"/>
      </related>
      <p>Prezydent Meksyku Andres Manuel Lopez Obrador poinformował na konferencji prasowej, że ma zamiar rozmawiać z Trumpem o pomocy, ponieważ "wszelka współpraca będzie konieczna".</p>
      <p>Wpływowy republikański senator Mitt Romney, który jest mormonem, a jego ojciec urodził się we wspólnocie mormońskiej w Meksyku, potępił w reakcji na Twitterze "potworne ataki" i wezwał USA do podjęcia współpracy z władzami Meksyku, aby "sprawcy tej bezmyślnej agresji zostali rozliczeni".</p>
      <p>W masakrze amerykańskiej społeczności mormońskiej zginęło co najmniej dziewięć osób: trzy kobiety i sześcioro dzieci. Jedna dziewczynka uciekła do lasu i zaginęła. Pięcioro dzieci, z których jedno zostało postrzelone, zdołało uciec i dotrzeć do domu.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/bc341c11-bdb9-42ee-9fa7-f9529bbac04f.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Do masakry doszło między stanami Chihuahua i Sonora przy granicy z USA<cite>Źródło: Google Maps</cite></figcaption>
      </figure>
      <h3>Ciała w spalonych autach</h3>
      <related>
        <a href="https://www.tvn24.pl/wiadomosci-ze-swiata,2/ostrzelali-policyjny-konwoj-zostawili-ostrzezenie-13-ofiar-ataku-kartelu,977881.html"/>
      </related>
      <p>Według lokalnych mediów ofiary należały do rodziny LeBaron, powiązanej ze społecznością mormonów, których przodkowie osiedlili się w północnym Meksyku pod koniec XIX wieku, uciekając z USA przed prześladowaniami ze względu na ich tradycje, między innymi poligamię - pisze agencja AFP. Wielu mormonów w Meksyku posiada podwójne obywatelstwo: meksykańskie i amerykańskie.</p>
      <p>Lokalny aktywista i krewny zamordowanych Julian LeBaron opisał zabójstwo jako "masakrę" i zaznaczył, że niektóre ofiary spłonęły żywcem. Poinformował, że jego kuzynka jechała na lotnisko, kiedy została zaatakowana i zastrzelona w swoim samochodzie razem z czworgiem dzieci na obszarze, w którym działają przemytnicy narkotyków i "wszelkiego rodzaju bandyci" - pisze AFP. LeBaron dodał, że jego bliscy odnaleźli spalony samochód, w którym znajdowały się zwłoki, a po kilku godzinach odnaleziono kolejne dwa auta, w których odkryto ciała dwóch kobiet i dwojga dzieci.</p>
      <p>Do tragicznego zdarzenia doszło w poniedziałek między stanami Chihuahua i Sonora przy granicy z USA. Lokalne władze wydały w poniedziałek wspólne oświadczenie, w którym poinformowano o wszczęciu dochodzenia w sprawie ataku na mormonów. Dodano, że niektóre osoby uznano za zabite, a niektóre za zaginione. Na miejsce oddelegowano dodatkowe siły bezpieczeństwa.</p>
      <p>AFP podała, że brat Juliana LeBarona, Benjamin, który był założycielem grupy walczącej z przestępczością SOS Chihuahua, został zamordowany w 2009 roku.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/c3395dd46c34fa7fd8d729d8cf88b7a8/14e9de42-048c-4f2c-bdd0-003a8942267b.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Morderstwa w Meksyku<cite>Źródło: PAP/Adam Ziemienowicz</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/rekordowa-amnestia-w-historii-usa,983287.html"/>
        <a href="https://www.tvn24.pl/wiadomosci-ze-swiata,2/nowe-zeznania-ambasadora-usa-przy-unii,983301.html"/>
        <a href="https://www.tvn24.pl/wiadomosci-ze-swiata,2/szef-administracji-trumpa-wezwany-przed-kongres-bialy-dom-odpowiada,983270.html"/>
        <a href="https://www.tvn24.pl/wiadomosci-ze-swiata,2/republikanie-traca-dwa-stany-media-wazny-test-przed-wyborami-prezydenckimi,983264.html"/>
        <a href="https://www.tvn24.pl/wiadomosci-ze-swiata,2/zeznawali-za-zamknietymi-drzwiami-w-sprawie-trumpa-ujawniono-tresci-z-zeznan,983074.html"/>
      </related>
    </article>
  </body>
</html>