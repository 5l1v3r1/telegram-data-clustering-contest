<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/impichment-trampa-oprilyudneno-stenogrami-svidchen-volkera-i-sondlanda-637943.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T20:31:35+00:00"/>
    <meta property="og:title" content="Імпічмент Трампа: оприлюднено стенограми свідчень Волкера і Сондланда"/>
    <meta property="og:description" content="Комітети Палати представників також готуються до проведення перших відкритих слухань"/>
  </head>
  <body>
    <article>
      <h1>Імпічмент Трампа: оприлюднено стенограми свідчень Волкера і Сондланда</h1>
      <address>
        <time datetime="2019-11-05T20:31:35+00:00">05 Nov 2019, 20:31</time>
      </address>
      <h4>Комітети Палати представників також готуються до проведення перших відкритих слухань</h4>
      <p>Комітет із питань розвідки Палати представників Сполучених Штатів Америки оприлюднив скорочені версії стенограм свідчень американського посла в Європейському Союзі Гордона Сондланда і ексспецпредставника Державного департаменту з питань України Курта Волкера у справі щодо імпічменту американського президента Дональда Трампа.</p>
      <p>Стенограми <a href="https://intelligence.house.gov/">оприлюднені на сайті комітету.</a></p>
      <p>Зокрема, Сондланд розповів, як він став учасником неофіційного каналу американської зовнішньої політики щодо України, про який згадував у своєму виступі тимчасовий повірений у справах США в Україні Вільям Тейлор.</p>
      <p>Своєю чергою, Волкер у своїх свідченнях зазначив, що особистого адвоката Дональда Трампа Рудольфа Джуліані навмисне робили «головним зв’язковим» із американським президентом для українських посадовців.</p>
      <p>Комітети Палати представників також готуються до проведення перших відкритих слухань: передбачається, що вони почнуться до кінця листопада.</p>
      <p>Раніше, 4 листопада, <a href="https://glavcom.ua/news/u-ssha-oprilyudnili-stenogramu-svidchen-dvoh-svidkiv-u-spravi-pro-impichment-trampa-637661.html">було оприлюднено стенограми свідчень експосла США в Україні Марі Йованович та колишнього старшого радника Державного секретаря Майкла Маккінлі.</a></p>
      <p>Як відомо, Дональд Трамп вважає, що інформатор, чиї повідомлення привели до запуску процедури імпічменту, <a href="https://glavcom.ua/world/observe/tramp-vimagaje-rozkriti-osobu-informatora-pro-rozmovu-iz-zelenskim-637390.html">повинен показати себе.</a></p>
      <p>Працівник розвідки, чия скарга призвела до розслідування у Палаті представників імпічменту президента Трампа, готовий відповідати на письмові запитання республіканців.</p>
      <p>Нагадаємо, у неділю газета The Washington Post повідомила, що <a href="https://glavcom.ua/world/observe/the-washington-post-poyasnila-za-shcho-tramp-nenavidiv-ukrajinu-637300.html">Дональд Трамп відчував ненависть до України з перших днів в Білому домі.</a></p>
      <p>До слова, <a href="https://glavcom.ua/world/observe/impichment-trampa-bilij-dim-znovu-zaboronjaje-pratsivnikam-svidchiti-u-kongresi-637379.html">Білий дім знову забороняє працівникам свідчити у Конгресі</a> у рамках процедури імпічменту.</p>
      <p>Декілька днів тому представники Білого дому заявили, що в адміністрації президента США <a href="https://glavcom.ua/news/biliy-dim-mi-gotovi-do-impichmentu-trampa-637135.html">готові до того, що Дональду Трампу можуть оголосити імпічмент.</a></p>
      <p>Нагадаємо, 31 жовтня Палата представників Конгресу <a href="https://glavcom.ua/news/nizhnya-palata-kongresu-progolosuvala-za-poryadok-impichmentu-trampa-636798.html">США більшістю голосів проголосувала за визначення процедури імпічменту</a> президента країни Дональда Трампа. Прийнятий документ передбачає проведення публічних слухань у ході розслідування проти Трампа і оприлюднення стенограм із закритих засідань, а також визначає, які права мають президент США і противники імпічменту в Конгресі.</p>
      <p>Президент США<a href="https://glavcom.ua/world/observe/tramp-vidreaguvav-na-zatverdzhennya-u-kongresi-rezolyuciji-pro-impichment-636833.html"> Дональд Трамп назвав ухвалення резолюції «найбільшим полюванням на відьом</a> за всю американську історію».</p>
      <related>
        <a href="https://glavcom.ua/topics/electionsusa/u-spravi-pro-rozmovu-trampa-iz-zelenskim-z-javivsja-novij-svidok-new-york-times-630373.html"/>
        <a href="https://glavcom.ua/world/observe/impichment-trampa-bilij-dim-znovu-zaboronjaje-pratsivnikam-svidchiti-u-kongresi-637379.html"/>
        <a href="https://glavcom.ua/news/ukrajinsko-amerikanskiy-biznesmen-parnas-gotoviy-svidchiti-u-spravi-impichmentu-trampa-637706.html"/>
      </related>
    </article>
  </body>
</html>