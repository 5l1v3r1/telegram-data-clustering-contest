<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/paisvalencia/Albert-Rivera-que-president-ideologia_0_2338566317.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T20:41:55+00:00"/>
    <meta property="og:title" content="Albert Rivera afirma que desitja ser un president &quot;sense ideologia&quot; que &quot;no molesti&quot; els ciutadans"/>
    <meta property="og:description" content="Cs proposa duplicar les ajudes a les famílies i equiparar els permisos de paternitat"/>
  </head>
  <body>
    <article>
      <h1>Albert Rivera afirma que desitja ser un president "sense ideologia" que "no molesti" els ciutadans</h1>
      <h2>Cs proposa duplicar les ajudes a les famílies i equiparar els permisos de paternitat</h2>
      <address>
        <time datetime="2019-11-05T20:41:55+00:00">05 Nov 2019, 20:41</time>
      </address>
      <p>El president de Ciutadans (Cs) i candidat a la presidència del govern espanyol, Albert Rivera, ha defensat aquesta tarda que el seu objectiu és esdevenir un president que "no molesti els ciutadans" i que no assumeixi un paper protagonista, sinó el d'un "àrbitre" que apliqui una política "sense ideologia" però amb "sentit comú". Rivera ha fet aquestes declaracions durant la seva participació a València en una trobada amb militants i seguidors de la formació taronja "dedicat a les famílies".</p>
      <p>El polític barceloní ha sigut rebut per prop de 200 persones amb crits de "Remuntada", en una evident referència al mal resultat que les enquestes pronostiquen per a la formació aquest diumenge. Rivera ha aprofitat la trobada per defensar el caràcter liberal del seu partit i ha afirmat que el seu desig no és aplicar "una política amb ideologia, sinó amb sentit comú". "No vull un estat que ho faci tot, sinó que ens deixin viure i que recapti uns quants impostos, però tampoc massa".</p>
      <p>"Vull ser un president que no molesti, que estigui al costat dels ciutadans, que sàpiga el que els passa, el que necessiten i que intenti millorar humilment una mica les seves vides", ha detallat Albert Rivera, que ha afegit que no desitja "una política sectària, amb ideologia, sinó amb sentit comú"</p>
      <h3>Duplicar les ajudes a les famílies i equiparar els permisos de paternitat</h3>
      <p>En relació a les polítiques socials, Rivera ha defensat la creació d'una llei de famílies que ampliï les ajudes a la paternitat, generalitzi l'educació de 0 a 3 anys i reguli la gestió subrogada. La nova norma hauria d'atorgar una ajuda de 1.200 euros a les famílies monoparentals i amb dos fills, que és l'import que perceben actualment les famílies nombroses. De la mateixa manera, les famílies nombroses veurien duplicada la seva ajuda fins als 2.400 d'euros.</p>
      <p>El polític català també ha promès l'ampliació de l'educació de 0 a 3 anys perquè deixi de "ser elitista i passi a formar part de l’educació pública", així com l'equiparació entre homes i dones dels permisos de paternitat en 16 setmanes i la regulació de la gestació subrogada.</p>
    </article>
  </body>
</html>