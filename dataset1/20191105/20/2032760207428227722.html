<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88788"/>
    <meta property="og:site_name" content="Denník politika"/>
    <meta property="article:published_time" content="2019-11-05T20:35:01+00:00"/>
    <meta property="og:title" content="Hokejový All-Star víkend privíta Trenčín, Hossa a Gáborík sa predvedú v úlohách trénerov"/>
    <meta property="og:description" content="5.11.2019 (Webnoviny.sk) – Po dvojročnej prestávke sa môžu priaznivci slovenskej najvyššej hokejovej súťaže opäť tešiť na Zápas hviezd Tipsport ligy. Súboj najlepších hráčov na slovenských klziskách sa uskutoční v Trenčíne v rámci All-Star víkendu, ktorý bude na programe 18. a 19. januára 2020. Vo vzájomnom dueli si zmerajú sily tímy vedené Mariánom Hossom a Mariánom Gáboríkom."/>
  </head>
  <body>
    <article>
      <h1>Hokejový All-Star víkend privíta Trenčín, Hossa a Gáborík sa predvedú v úlohách trénerov</h1>
      <address><time datetime="2019-11-05T20:35:01+00:00">05 Nov 2019, 20:35</time> by <a rel="author">Webnoviny</a></address>
      <p>5.11.2019 (Webnoviny.sk) – Po dvojročnej prestávke sa môžu priaznivci slovenskej najvyššej hokejovej súťaže opäť tešiť na Zápas hviezd Tipsport ligy. Súboj najlepších hráčov na slovenských klziskách sa uskutoční v Trenčíne v rámci All-Star víkendu, ktorý bude na programe 18. a 19. januára 2020. Vo vzájomnom dueli si zmerajú sily tímy vedené Mariánom Hossom a Mariánom Gáboríkom.</p>
      <p>Program spestria súťaže zručnosti, v ktorých sa predstavia hviezdy minulosti v konfrontácii so súčasnými osobnosťami domácej ligovej scény.</p>
      <h3>Traja proti trom</h3>
      <p>Nominácia 24 hráčov pozostávajúca z dvadsiatich korčuliarov a štyroch brankárov na Zápas hviezd Tipsport ligy bude známa dva týždne pred úvodným vhadzovaním. V predvečer stretnutia si následne z menoslovu, v ktorom bude mať zastúpenie každý účastník súťaže, manažéri oboch tímov zvolia svoju dvanástku mužov.</p>
      <p>V drafte bude pozorne sledovaná predovšetkým pozícia jednotky, ale aj voľba kapitánov. Spomenutý zápas sa bude hrať vo formáte troch proti trom, jedna tretina potrvá desať minút.</p>
      <p><i>„Som starší a v minulosti som pomáhal trénerom na striedačke. Mám preto viac skúseností ako Marián Gáborík. Urobím všetko preto, aby som bol môj tím úspešnejší. Nič iné ako víťazstvo si nepripúšťam,“</i> hovoril Hossa, ktorému jeho bývalý reprezentačný spoluhráč nechce nič darovať.</p>
      <p><i>„Zdolať Mariána Hossu je veľká výzva. Na ľade som bol vždy rýchly, rovnaký by mal byť aj môj tím. Pri formáte troch proti trom je rýchlosť dôležitá a pred bránkou súpera bude horúco,“</i> doplnil Gáborík.</p>
      <h3>Osvedčený model</h3>
      <p>V uplynulých dvoch sezónach chýbal v kalendári Zápas hviezd Tipsport ligy. V roku 2018 ho nahradil All-Star Cup, v ktorom proti sebe bojovali výbery nadnárodnej EBEL, nemeckej DEL, českej aj slovenskej najvyššej súťaže.</p>
      <p>Vo februári tohto roka bol na programe premiérový duel v štýle Winter Classic. Po prestávke prichádza opäť návrat k tradičnejšiemu formátu. Ten však spestria súťaže zručností medzi legendami a súčasnými hviezdami ligy.</p>
      <p><i>„Rozhodli sme sa zachovať a ešte vylepšiť osvedčený model, ktorý sme predstavili v roku 2017 v Poprade. Pre divákov pripravujeme atraktívny zápas a na tribúnach sa určite nebudú nudiť. Súťaže zručností sú medzi divákmi obľúbené a tentoraz ponúkneme porovnanie šikovnosti aktívnych a bývalých hráčov. Niečo podobné sme tu ešte nemali. Nezabúdame ani na charitatívny rozmer akcie. Za každé víťazstvo hokejových veteránov či remízový stav poputuje 1000 eur pre detské autistické centrum v Trenčíne,“</i> doplnil riaditeľ Pro-Hokeja Richard Lintner.</p>
      <p>Viac k témam: <a href="https://www.webnoviny.sk/tag/tipsport-liga/"><u>Tipsport liga</u></a>, <a href="https://www.webnoviny.sk/tag/zapas-hviezd-tipsport-ligy/"><u>Zápas hviezd Tipsport ligy</u></a><br/>Zdroj: Webnoviny.sk – <a href="https://www.webnoviny.sk/hokejovy-all-star-vikend-privita-trencin-hossa-a-gaborik-sa-predvedu-v-ulohach-trenerov/"><u>Hokejový All-Star víkend privíta Trenčín, Hossa a Gáborík sa predvedú v úlohách trénerov</u></a> © SITA Všetky práva vyhradené.</p>
    </article>
  </body>
</html>