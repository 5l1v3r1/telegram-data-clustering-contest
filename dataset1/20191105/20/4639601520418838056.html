<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/finance/feta-kai-ouzo-sta-prostateyomena-eyropaika-proionta/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T20:43:35+00:00"/>
    <meta property="og:title" content="Φέτα και ούζο στα προστατευόμενα ευρωπαϊκά προϊόντα"/>
    <meta property="og:description" content="Τι προβλέπει η συμφωνία ΕΕ – Κίνας"/>
  </head>
  <body>
    <article>
      <h1>Φέτα και ούζο στα προστατευόμενα ευρωπαϊκά προϊόντα</h1>
      <h2>Τι προβλέπει η συμφωνία ΕΕ – Κίνας</h2>
      <address><time datetime="2019-11-05T20:43:35+00:00">05 Nov 2019, 20:43</time> by <a rel="author">ΤοΒΗΜΑ Team</a></address>
      <p>Σε συμφωνία με την Κίνα για την εμπορική προστασία μιας σειράς ευρωπαϊκών προϊόντων προχώρησε η Ευρωπαϊκή Ενωση, η οποία αναμένεται να υπογραφεί την Τετάρτη στο Πεκίνο. Ανάμεσα σε αυτά μάλιστα βρίσκονται και ελληνικά προϊόντα, εξέλιξη η οποία είναι ιδιαιτέρως σημαντική.</p>
      <p>Η συμφωνία προβλέπει την προστασία μιας λίστας με 100 αγροτικά προϊόντα της Ευρωπαϊκής Ένωσης στην κινεζική αγορά, με αντάλλαγμα την προστασία 100 κινεζικών προϊόντων στις αγορές της ΕΕ.</p>
      <p><a href="https://www.in.gr/2019/11/05/economy/oikonomikes-eidiseis/ebz-ekleise-symfonia-tin-royal-sugar/">Διαβάστε ακόμη : EBZ : Έκλεισε η συμφωνία με την Royal Sugar <br/></a>Στη λίστα αυτή περιλαμβάνονται εμβληματικά ελληνικά προϊόντα, όπως η φέτα, το ούζο, η μαστίχα Χίου και η ελιά Καλαμάτας.</p>
      <figure>
        <img src="https://www.in.gr/wp-content/uploads/2019/11/1-7.jpeg"/>
      </figure>
      <h3>Τι προβλέπεται</h3>
      <p>Σύμφωνα με το Politico, η συμφωνία προβλέπει ότι τα 100 αυτά προϊόντα μπορούν να επισημανθούν και να πωληθούν στην Κίνα μόνον εφόσον έχουν παραχθεί σε συγκεκριμένες ευρωπαϊκές χώρες, για παράδειγμα η φέτα στην Ελλάδα.</p>
      <p>Οι υπόλοιποι παραγωγοί ανάλογων προϊόντων οφείλουν να αναζητήσουν ένα διαφορετικό όνομα για το προϊόν τους.</p>
      <p>Παράλληλα, προβλέπεται ότι μέσα στα επόμενα οκτώ χρόνια θα υπάρξει σταδιακή απόσυρση όλων των προϊόντων που ήδη κυκλοφορούν στην αγορά της Κίνας χρησιμοποιώντας τα παραπάνω ονόματα.</p>
      <p>Επιπλέον, η συμφωνία επισημαίνει ότι τα προϊόντα που θα παραμείνουν στην αγορά της Κίνας δεν θα επιτρέπεται να κάνουν χρήση συμβόλων που να παραπέμπουν στις παραπάνω χώρες ως χώρες προέλευσης.</p>
      <p>
        <a href="https://www.tovima.gr/2019/11/06/society/aytokinita-allages-fernoun-ta-pano-kato/">Αυτοκίνητα : Αλλαγές φέρνουν τα πάνω κάτω – Τι θα συμβεί με τα τέλη κυκλοφορίας</a>
      </p>
    </article>
  </body>
</html>