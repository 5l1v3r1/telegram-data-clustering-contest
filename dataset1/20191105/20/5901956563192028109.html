<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/astro/clanek/intuicija-kot-smerokaz-241647"/>
    <meta property="og:site_name" content="Slovenske novice"/>
    <meta property="article:published_time" content="2019-11-05T20:06:00+00:00"/>
    <meta property="og:title" content="Intuicija kot smerokaz"/>
    <meta property="og:description" content="Vsi odgovori se skrivajo v vas, samo ustaviti se morate in se naučiti prisluhniti svoji intuiciji. Okrepite jo lahko tako, da jo večkrat preizkusite in spremljate, kako dobro vam je šlo. Sčasoma s..."/>
  </head>
  <body>
    <article>
      <h1>Intuicija kot smerokaz</h1>
      <h2>Vse odgovore poznate, samo poiskati jih je treba. Zabeležite jih, da boste lahko primerjali njihovo točnost.</h2>
      <address><time datetime="2019-11-05T20:06:00+00:00">05 Nov 2019, 20:06</time> by <a rel="author">M. B. Z.</a></address>
      <p>Vsi odgovori se skrivajo v vas, samo ustaviti se morate in se naučiti prisluhniti svoji intuiciji. Okrepite jo lahko tako, da jo večkrat preizkusite in spremljate, kako dobro vam je šlo. Sčasoma se bo vaš pretanjeni občutek o tem, kam vas usmerja notranje vodstvo, okrepil. Če ste pred pomembno odločitvijo, tehtate med dvema možnostma ali smerema ali se sprašujete, ali bi bilo smiselno uresničiti določeno idejo ali raje pozabiti nanjo, si predstavljajte velikanski termometer z desetimi enotami. Prosite svojo notranjo modrost, naj vam pove, kako dobra je posamezna ideja ali odločitev – na lestvici od ena do deset. Opazujte, kako se tekočina zvišuje v njem, dokler se naposled ne ustavi na pravi enoti. Zabeležite si rezultat za vsako posamezno idejo, da jih boste na koncu lahko primerjali, ko se bodo odvili konkretni dogodki, in preverili, kako prav je imela vaša intuicija.<br/><br/>Vprašate se lahko, kateri novi projekti in podvigi so najboljši za vas. Vsako posebej si prikličite v misli, predstavljajte si, kako jo opravljate in občutite, in opazujte termometer. Katera ideja vas bo najbolj izpolnila? S katero bi bilo najbolje začeti? Katera bo dolgoročno prinesla najboljše rezultate?<br/><br/>Preverite lahko tudi, katere tekoče projekte in ideje bi bilo bolje zaključiti. Morda, kateri odnosi vas izčrpavajo in vam škodijo in kateri so samo trenutno v krizi. Vsako stvar si predstavljajte in preverite termometer. Katera je najbolj v nasprotju z vašim namenom? Katero bi bilo prav opustiti? Kaj morate storiti? Opazujte in s tem krepite svojo intuicijo. </p>
    </article>
  </body>
</html>