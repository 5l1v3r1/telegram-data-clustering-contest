<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88790"/>
    <meta property="og:site_name" content="Denník politika"/>
    <meta property="article:published_time" content="2019-11-05T20:35:06+00:00"/>
    <meta property="og:title" content="Norimberg odvolal svojho hlavného trénera, mužstvo dočasne povedie Marek Mintál"/>
    <meta property="og:description" content="5.11.2019 (Webnoviny.sk) – Účastník II. nemeckej futbalovej bundesligy 1. FC Norimberg odvolal hlavného trénera Damira Canadiho. Jeho nástupcom zodpovedným za športovú stránku mužstva sa stal Marek Mintál. Niekdajší slovenský reprezentant a tiež najlepší bundesligový strelec pôsobí v Norimbergu ako tréner tímu do 21 rokov. Vedenie A-mužstva prevzal pravdepodobne len dočasne, kým vedenie nezoženie náhradu za Canadiho."/>
  </head>
  <body>
    <article>
      <h1>Norimberg odvolal svojho hlavného trénera, mužstvo dočasne povedie Marek Mintál</h1>
      <address><time datetime="2019-11-05T20:35:06+00:00">05 Nov 2019, 20:35</time> by <a rel="author">Webnoviny</a></address>
      <p>5.11.2019 (Webnoviny.sk) – Účastník II. nemeckej futbalovej bundesligy 1. FC Norimberg odvolal hlavného trénera Damira Canadiho. Jeho nástupcom zodpovedným za športovú stránku mužstva sa stal Marek Mintál. Niekdajší slovenský reprezentant a tiež najlepší bundesligový strelec pôsobí v Norimbergu ako tréner tímu do 21 rokov. Vedenie A-mužstva prevzal pravdepodobne len dočasne, kým vedenie nezoženie náhradu za Canadiho.</p>
      <p>Norimbergu patrí po 12. kole II. bundesligy tabuľke až 11. priečka s bilanciou 3 víťazstvá – 5 remíz – 4 prehry. Priamym dôvodom na odvolanie Canadiho bola pondelková prehra v Bochume 1:3.</p>
      <p><i>„Po príchode z Bochumu sme si sadli a sebakriticky zhodnotili, že jediný správny krok bude ukončenie spolupráce s hlavným trénerom. Ďakujeme Damirovi Canadimu a tiež jeho asistentovi Erikovi Oriemu za ich vklad do nášho klubu a v budúcnosti im prajeme len to najlepšie,“</i> uviedol člen predstavenstva 1. FCN Robert Palikuca na klubovom webe.</p>
      <p>Štyridsaťdvaročný Marek Mintál začne od stredy mužstvo pripravovať na nedeľňajší domáci duel proti Arminii Bielefeld. Jeho asistentom bude Ahmet Koc, s ktorým spolupracuje aj v tíme do 21 rokov.</p>
      <p>Viac k témam: <a href="https://www.webnoviny.sk/tag/ii-bundesliga/"><u>II. bundesliga</u></a><br/>Zdroj: Webnoviny.sk – <a href="https://www.webnoviny.sk/norimberg-odvolal-svojho-hlavneho-trenera-muzstvo-docasne-povedie-marek-mintal/"><u>Norimberg odvolal svojho hlavného trénera, mužstvo dočasne povedie Marek Mintál</u></a> © SITA Všetky práva vyhradené.</p>
    </article>
  </body>
</html>