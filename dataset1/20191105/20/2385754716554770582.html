<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595913/stin-atypi-synodo-koryfis-omadas-filoi-tis-synoxis-symmeteixe-i-kypros"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T20:52:00+00:00"/>
    <meta property="og:title" content="Στην Άτυπη Σύνοδο Κορυφής Ομάδας «Φίλοι της Συνοχής» συμμετείχε η Κύπρος"/>
    <meta property="og:description" content="Την κρίσιμη καμπή στην οποία βρίσκεται η Κυπριακή οικονομία, σημείωσε ο Γενικός Διευθυντής της Γενικής Διεύθυνσης Ευρωπαϊκών Προγραμμάτων, Συντονισμού και..."/>
  </head>
  <body>
    <article>
      <h1>Στην Άτυπη Σύνοδο Κορυφής Ομάδας «Φίλοι της Συνοχής» συμμετείχε η Κύπρος</h1>
      <address><time datetime="2019-11-05T20:52:00+00:00">05 Nov 2019, 20:52</time> by <a rel="author">SigmaLive</a></address>
      <p><b>Την κρίσιμη καμπή στην οποία βρίσκεται η Κυπριακή οικονομία, σημείωσε ο Γενικός Διευθυντής της Γενικής Διεύθυνσης Ευρωπαϊκών Προγραμμάτων, Συντονισμού και Ανάπτυξης και Γραμματέας του Υπουργικού Συμβουλίου, Θεοδόσης Τσιόλας, σε παρέμβαση του στην Άτυπη Σύνοδο Κορυφής της Ομάδας «Φίλοι της Συνοχής», κρατών μελών ΕΕ.<br/></b> <br/>Σύμφωνα με ανακοίνωση της Προεδρίας, πραγματοποιήθηκε σήμερα στην Πράγα, με πρωτοβουλία του Τσέχου Πρωθυπουργού, Andrej Babis, άτυπη σύνοδος Αρχηγών Κρατών και Κυβερνήσεων ή εκπροσώπων τους, Κρατών Μελών της Ευρωπαϊκής Ένωσης που στηρίζουν την Πολιτική Συνοχής και την Κοινή Αγροτική Πολιτική, στο πλαίσιο του νέου επταετούς προϋπολογισμού της Ευρωπαϊκής Ένωσης 2021 – 2027. <br/> <br/>Το Πολυετές Δημοσιονομικό Πλαίσιο, ορίζει τα όρια δαπανών της Ένωσης ανά έτος και για κάθε τομέα Πολιτικής.<br/> <br/>Κατά τη διάρκεια των εργασιών της Συνόδου, οι συμμετέχοντες αντάλλαξαν απόψεις για τους τρόπους με τους οποίους οι δύο Πολιτικές, που λαμβάνουν σημαντικό ποσοστό του Προϋπολογισμού, θα ανταποκριθούν αποτελεσματικά στις νέες προκλήσεις της Ευρωπαϊκής οικονομίας, επιφέροντας παράλληλα καλύτερες ευκαιρίες για τους πολίτες και τις επιχειρήσεις.<br/> <br/>Παράλληλα συζητήθηκαν οι τρόποι με τους οποίους οι δύο πολιτικές θα θωρακίσουν την κοινωνική συνοχή, προωθώντας παράλληλα τη μετάβαση σε πιο φιλικές για το περιβάλλον δημόσιες επενδύσεις. Σημαντικό κρίνεται το γεγονός ότι συντριπτική πλειοψηφία των συμμετεχόντων συμφώνησε στην ανάγκη για επίσπευση των διαδικασιών προς έγκριση του νέου Προϋπολογισμού, αφού αυτό θα συνδράμει, έτσι ώστε οι Ευρωπαίοι πολίτες να μπορέσουν να επωφεληθούν άμεσα από τις ευκαιρίες για χρηματοδότηση, που προσφέρονται μέσω του υπό αναφορά Προϋπολογισμού.<br/> <br/>Κατά την παρέμβαση του ο Γενικός Διευθυντής της Γενικής Διεύθυνσης Ευρωπαϊκών Προγραμμάτων, Συντονισμού και Ανάπτυξης και Γραμματέας του Υπουργικού Συμβουλίου, Θεοδόσης Τσιόλας – ο οποίος εκπροσώπησε τον Πρόεδρο της Δημοκρατίας στην εν λόγω συνάντηση – σημείωσε την κρίσιμη καμπή στην οποία βρίσκεται η Κυπριακή οικονομία, η οποία με σύμμαχο τους τελευταίους συνεχιζόμενους θετικούς ρυθμούς ανάπτυξης, είναι σε καλύτερη θέση να δημιουργήσει επενδύσεις από τα Ταμεία της Πολιτικής Συνοχής εκσυγχρονίζοντας περαιτέρω τους τομείς της έρευνας και καινοτομίας, επιχειρηματικότητας, ψηφιοποίησης και περιβάλλοντος -  τομείς στους οποίους η Ευρωπαϊκή Ένωση δίνει ιδιαίτερη βαρύτητα.<br/> <br/>Επεσήμανε παράλληλα τα ιδιαίτερα χαρακτηριστικά της Κύπρου που προκύπτουν από το μικρό μέγεθος, τον νησιωτικό χαρακτήρα, αλλά και τη θέση της στην περιφέρεια της ΕΕ, χαρακτηριστικά από τα οποία επηρεάζεται αρνητικά ειδικά σε σχέση με την τρέχουσα μεταναστευτική κρίση.<br/> <br/>Για το σκοπό αυτό ζητήθηκε η δέουσα επίδειξη αλληλεγγύης από τα κράτη μέλη, ενώ παράλληλα τονίστηκε η ανάγκη επαρκούς χρηματοδότησης για ανακούφιση του προβλήματος.<br/> <br/>Ο κ. Τσιόλας επαναβεβαίωσε τη στήριξη της Κύπρου τόσο προς την Προεδρία όσο και προς τη νέα Ευρωπαϊκή Επιτροπή , για ολοκλήρωση της συμφωνίας το ταχύτερο δυνατό.<br/> <br/>Με το πέρας της συνάντησης, εκδόθηκε Κοινή Διακήρυξη την οποία προσυπογράφουν 16 κράτη μέλη – εκ των οποίων και η Κύπρος – σύμφωνα με την οποία αναγνωρίζεται η προστιθέμενη αξία της Πολιτικής Συνοχής για την ανάπτυξη και τη σύγκλιση των οικονομιών, καλεί την Ευρωπαϊκή Επιτροπή για διατήρηση της χρηματοδότησης της σε υψηλά επίπεδα καθώς και τα ευρωπαϊκά ποσοστά χρηματοδότησης και την περίοδο υλοποίησης έργων και επαναβεβαιώνει τη στήριξη της Ομάδας «Φίλοι της Συνοχής» σε υιοθέτηση προνοιών που αναγνωρίζουν τα ιδιαίτερα χαρακτηριστικά των κρατών μελών.</p>
    </article>
  </body>
</html>