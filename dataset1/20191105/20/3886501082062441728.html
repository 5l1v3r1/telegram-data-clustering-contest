<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118918-obradovic-vucic-nije-smeo-da-se-suoci-sa-tri-studentkinje?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-05T20:45:04+00:00"/>
    <meta property="og:title" content="Obradović: Vučić nije smeo da se suoči sa tri studentkinje"/>
    <meta property="og:description" content="Lider pokreta Dveri Boško Obradović izjavio je da predsednik Srbije Aleksandar Vučić nije smeo da se suoči sa tri studentkinje koje su ga večeras čekale na tri različita ulaza Radio televizije Srbije.Ispred RTS-a gde su se okupile pristalice Udruženja Jedan od pet miliona i Saveza za Srbiju, Obradović je rekao da je na telefonu gledajući emisiju Upitnik u kojoj gostuje Vučić, video &quot;lice uplašenog čoveka, političke kukavice i diktatora&quot;.Obradović je upitao da li je Vučić ušao u RTS na neki četvrti ulaz za koji niko ne zna, ili je emisija snimljena ranije.On je ocenio da se voditeljka Olivera Jovićević i Aleksandar Vučić u emisiji ponašaju kao da je sve u redu i pozvao novinare da pitaju predsednika Srbije kako je ušao u RTS.&quot;Aleksandar Vučić je politička kukavica&quot;, rekao je Obradović novinarima ispred RTS-a.Jedna od organizatorki protesta Jedan od pet miliona, studentkinja Valentina Reković rekla je da su oni danas najavili preko društvenih mreža da će postaviti neka pitanja Aleksandru Vučiću, a da se on nije…"/>
  </head>
  <body>
    <article>
      <h1>Obradović: Vučić nije smeo da se suoči sa tri studentkinje</h1>
      <address>
        <time datetime="2019-11-05T20:45:04+00:00">05 Nov 2019, 20:45</time>
      </address>
      <slideshow>
        <figure>
          <img src="https://static.beta.rs/thumbs/191105e7_1572990006.660x371.jpg"/>
        </figure>
        <figure>
          <img src="https://static.beta.rs/thumbs/Beta-fqc3tgnkrt.556x371.jpg"/>
        </figure>
        <figure>
          <img src="https://static.beta.rs/thumbs/bosko-obradovic-izjava_1572987689.557x371.jpg"/>
        </figure>
      </slideshow>
      <p><b>Lider pokreta Dveri Boško Obradović izjavio je da predsednik Srbije Aleksandar Vučić nije smeo da se suoči sa tri studentkinje koje su ga večeras čekale na tri različita ulaza Radio televizije Srbije.</b><br/><br/>Ispred RTS-a gde su se okupile pristalice Udruženja Jedan od pet miliona i Saveza za Srbiju, Obradović je rekao da je na telefonu gledajući emisiju Upitnik u kojoj gostuje Vučić, video "lice uplašenog čoveka, političke kukavice i diktatora".<br/><br/>Obradović je upitao da li je Vučić ušao u RTS na neki četvrti ulaz za koji niko ne zna, ili je emisija snimljena ranije.<br/><br/>On je ocenio da se voditeljka Olivera Jovićević i Aleksandar Vučić u emisiji ponašaju kao da je sve u redu i pozvao novinare da pitaju predsednika Srbije kako je ušao u RTS.<br/><br/>"Aleksandar Vučić je politička kukavica", rekao je Obradović novinarima ispred RTS-a.<br/><br/>Jedna od organizatorki protesta Jedan od pet miliona, studentkinja Valentina Reković rekla je da su oni danas najavili preko društvenih mreža da će postaviti neka pitanja Aleksandru Vučiću, a da se on nije pojavio ni na jednom od tri ulaza RTS-a.<br/><br/>"Već 11 meseci tražimo odgovore na neka pitanja, a Aleksandar Vučić ne sme da odgovori", rekla je ona i pročitala spisak pitanja za Vučića.<br/><br/>Prvo na spisku koji su studenti pripremili je pitanje Vučiću kada će posetiti uzbunjivača iz fabrike Krušik u Valjevu Aleksandra Obradovića da mu ispriča sve o trgovini oružjem.<br/><br/>Na spisku je i pitanje kada će smeniti ministra finansija Sinišu Malog zbog prepisivanja doktorata, i direktora BIA Bratislava Gašića zato što proganja neistomišljenike, navela je Reković.<br/><br/>"Zašto ste od Dedinja napravili sigurnu kuću za bivše palestinske obaveštajce i kada ćete iz Srpske napredne stranke izbaciti Milutina Jelačića Jutku i Dragoljuba Simonovića", dodala je Reković navodeći pitanja za Vučića.<br/><br/>Prema njenim rečima Aleksandar Vučić pokazao je večeras da ne sme da se sretne sa studentima i odgovori na pitanja na koja sigurno zna odgovor i zato što se plaši istine.<br/><br/>Grupa od 20-tak Vučićevih pristalica razišla se, dok je uz gradjane koji su se odazvali pozivu dela opozicije ispred RTS-a prisutan i veliki broj policajaca.</p>
    </article>
  </body>
</html>