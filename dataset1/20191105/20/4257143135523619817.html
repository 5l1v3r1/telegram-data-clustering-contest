<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/05/csucson-az-ossznemet-elegedettseg-a-sajat-boldogsagatlaszuk-szerint"/>
    <meta property="og:site_name" content="infostart"/>
    <meta property="article:published_time" content="2019-11-05T20:05:00+00:00"/>
    <meta property="og:title" content="Csúcson az össznémet elégedettség a saját Boldogságatlaszuk szerint"/>
    <meta property="og:description" content="A társadalom egészének elégedettségét 0 és 10 között kifejező mutató 7,14 ponton áll idén, ez az újraegyesítés óta a legmagasabb szám. Európában persze ez így is csak a középmezőny."/>
  </head>
  <body>
    <article>
      <h1>Csúcson az össznémet elégedettség a saját Boldogságatlaszuk szerint</h1>
      <address><time datetime="2019-11-05T20:05:00+00:00">05 Nov 2019, 20:05</time> by <a rel="author">Infostart / MTI</a></address>
      <h3>A társadalom egészének elégedettségét 0 és 10 között kifejező mutató 7,14 ponton áll idén, ez az újraegyesítés óta a legmagasabb szám. Európában persze ez így is csak a középmezőny.</h3>
      <p>Országuk újraegyesítése óta idén a leginkább elégedettek az életükkel a németek egy kedden ismertetett felmérés szerint.</p>
      <p>A német postavállalat (Deutsche Post) megbízásából 2011 óta évente végzett úgynevezett Boldogságatlasz (Glücksatlas) felmérés szerint a társadalom egészének elégedettségét 0 és 10 között kifejező mutató 7,14 ponton áll idén. Ez 0,09 ponttal magasabb a tavalyi 7,05 pontnál, a felméréssorozatban rögzített eddigi legmagasabb érték, és valamennyi hasonló korábbi kutatást tekintve is a legmagasabb szintű elégedettséget jelzi a harminc éve lezajlott békés forradalom révén újraegyesített ország történetében.</p>
      <p>Az egykori Német Demokratikus Köztársaság (NDK) területe és az ország nyugati része közötti különbség tovább csökkent; a keleti tartományok elégedettségi mutatója 0,11 pontos növekedéssel 7,0 pontot, történelmi csúcsot ért el, és így már csak 0,17 ponttal marad el a nyugati tartományokat jellemző 7,17 ponttól, míg tavaly még 0,20 pont volt a különbség.</p>
      <p>A felmérés résztvevőit a többi között az anyagi-pénzügyi, a családi, a munkahelyi és a lakhatási helyzetükről alkotott véleményükről kérdezték.</p>
      <p>A minden korábbinál nagyobb elégedettség egyebek mellett</p>
      <blockquote>a tartósan magas foglalkoztatottságra és a háztartások jövedelmének növekedésére vezethető vissza</blockquote>
      <p>Bernd Raffelhüschen kutatásvezető szerint.</p>
      <p>A legboldogabb régió továbbra is - sorban a hetedik éve - az ország északnyugati, tengerparti részén fekvő Schleswig-Holstein tartomány 7,44 ponttal. A tartomány lakói főleg az egészségi állapotukkal, a lakáshelyzetükkel és szabadidejük mennyiségével elégedettek.</p>
      <p>Az élbolyhoz kizárólag nyugati tartományok és régiók tartoznak, az ország keleti részének területei pedig a rangsor második felébe kerültek. A legkevésbé boldog a lengyel határ mentén és a főváros, Berlin körül elterülő Brandenburg tartomány 6,76 ponttal. A helyiek a legkevésbé az egészségi állapotukkal és családjuk, háztartásuk jövedelmével elégedettek.</p>
      <p>Az Európai Bizottság Eurobarometer nevű felméréssorozatának adatai alapján</p>
      <blockquote>Németország az Európai Unió középmezőnyéhez tartozik a társadalom elégedettségét tekintve.</blockquote>
      <p>A legutóbbi, 2018-as adatfelvétel szerint</p>
      <p>
        <mark>az első helyen Dánia áll</mark>
      </p>
      <p>8,9 ponttal, az utolsó Bulgária 4,5 ponttal, az EU-s átlag 6,8 pont.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>