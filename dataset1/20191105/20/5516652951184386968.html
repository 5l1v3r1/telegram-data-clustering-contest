<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425178/synanthsh-xenodoxwn-xenodoxoypallhlwn-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T20:50:02+00:00"/>
    <meta property="og:title" content="Συνάντηση ξενοδόχων- ξενοδοχοϋπαλλήλων στη Ρόδο"/>
    <meta property="og:description" content="Επίσκεψη γνωριμίας με τη νέα διοίκηση της Ένωσης Ξενοδόχων Ρόδου (ΕΞΡ) πραγματοποίησε την περασμένη Παρασκευή στα γραφεία της αντιπροσωπεία του διοικητικού συμβουλίου του σωματείου Ξενοδοχϋπαλλήλων Ρόδου."/>
  </head>
  <body>
    <article>
      <h1>Συνάντηση ξενοδόχων- ξενοδοχοϋπαλλήλων στη Ρόδο</h1>
      <h2>Συζήτηση μέσα σε άριστο κλίμα συνεργασίας</h2>
      <address>
        <time datetime="2019-11-05T20:50:02+00:00">05 Nov 2019, 20:50</time>
      </address>
      <p>
        <b>Επίσκεψη γνωριμίας με τη νέα διοίκηση της Ένωσης Ξενοδόχων Ρόδου (ΕΞΡ) πραγματοποίησε την περασμένη Παρασκευή στα γραφεία της αντιπροσωπεία του διοικητικού συμβουλίου του σωματείου Ξενοδοχϋπαλλήλων Ρόδου.</b>
      </p>
      <p>Ήταν η πρώτη συνάντηση του σωματείου μετά την ανάληψη των καθηκόντων από το νέο πρόεδρο Μανώλη Μαρκόπουλο και την αναδιάρθρωση στη διοίκηση που επήλθε κατόπιν παραίτησης του προηγούμενου προέδρου Αντώνη Καμπουράκη για να αναλάβει τα καθήκοντά του ως δήμαρχος Ρόδου.</p>
      <p>Σημειώνεται ότι τις δύο πλευρές που ήταν πολυμελείς απασχόλησαν διάφορα ζητήματα, ενώ μία πρώτη συζήτηση έγινε και για το θέμα υπογραφής της νέας σύμβασης εργασίας, καθώς η ισχύς της παρούσας λήγει στις 31 Δεκεμβρίου 2019. Για τη συνάντηση η ΕΞΡ σε ανακοίνωσή της αναφέρει τα εξής:</p>
      <p>«Η Ένωση Ξενοδόχων Ρόδου δια των εκπροσώπων της κ.κ. Μανώλη Γ. Μαρκόπουλο – Πρόεδρο, Παναγιώτη Ιωαννίδη – Αντιπρόεδρο, Κώστα Καλλιουδάκη –Ταμία, Νίκο Καντή, Αδριάνα Χατζηλαζάρου, Γιάννη Χατζή&amp;Θωμά Σβυριάδη – Μέλη του Δ.Σ., υποδέχτηκε στα γραφεία της τον Πρόεδρο Κο Αθανάσιο Σταμούλη και τα Μέλη του Δ.Σ. του Σωματείου Ξενοδοχοϋπαλλήλων Ρόδου.</p>
      <p>Στη συνάντηση εργασίας, σε άριστο κλίμα σύμπνοιας, συζητήθηκε ευρύ φάσμα θεμάτων, έγινε ένας μικρός απολογισμός της σεζόν ως προς τα δεδομένα της και τις εργασιακές σχέσεις, και διαπιστώθηκε πως με δουλειά και συνεργατικό πνεύμα μεταξύ των δύο φορέων, συνεχίζουν οι στόχοι και οι επιδιώξεις να είναι κοινοί». Αξίζει να σημειωθεί ότι το επόμενο διάστημα θα πραγματοποιηθεί και η γενική συνέλευση της Ένωσης Ξενοδόχων Ρόδου, για να συζητηθούν ζητήματα που αφορούν τον κλάδο και να γίνει επίσης ένας απολογισμός της χρονιάς που πέρασε.</p>
      <p>Ως τελική ημερομηνία διεξαγωγής της ορίστηκε η 4η Δεκεμβρίου και μάλιστα τις εργασίες της θα παρακολουθήσει εκτός απροόπτου και ο πρόεδρος της Πανελλήνιας Ομοσπονδίας Ξενοδόχων Γρηγόρης Τάσιος.</p>
    </article>
  </body>
</html>