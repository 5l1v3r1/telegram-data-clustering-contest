<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/diretta-napoli-salisburgo-streaming-video-tv-saranno-ottavi-champions-league/1945101/"/>
    <meta property="og:site_name" content="IlSussidiario"/>
    <meta property="article:published_time" content="2019-11-05T20:39:14+00:00"/>
    <meta property="og:title" content="DIRETTA/ Napoli-Salisburgo (risultato 1-1) sreaming video tv: pareggia Lozano!"/>
    <meta property="og:description" content="Diretta Napoli Salisburgo streaming video e tv: risultato live 0-0. Formazioni ufficiali e cronaca della partita, 4^ giornata gruppo E di Champions League."/>
  </head>
  <body>
    <article>
      <h1>DIRETTA/ Napoli-Salisburgo (risultato 1-1) sreaming video tv: pareggia Lozano!</h1>
      <h2>Diretta Napoli Salisburgo streaming video e tv: risultato live 0-0. Formazioni ufficiali e cronaca della partita che si gioca per la quarta giornata nel gruppo E di Champions League.</h2>
      <address><time datetime="2019-11-05T20:39:14+00:00">05 Nov 2019, 20:39</time> by <a rel="author" href="https://www.ilsussidiario.net/autori/claudio-franceschini/" target="_blank">Claudio Franceschini</a></address>
      <h4>DIRETTA NAPOLI SALISBURGO (RISULTATO LIVE 1-1): PAREGGIA LOZANO!</h4>
      <p>Intervallo al San Paolo dove si è appena concluso sul punteggio di <b>1-1</b> il primo tempo di <b>Napoli-Salisburgo</b>, partita valevole per la quarta giornata del<b> girone E</b> di <b>Champions League 2019-2020</b>. Alla fine gli sforzi profusi dai partenopei nel tentativo di pareggiare i conti sono stati premiati, gli uomini di Ancelotti hanno creato tantissime palle gol graziando più volte la retroguardia avversaria. Al 33′ Insigne fa tutto alla perfezione per poi sbagliare un rigore in movimento, i padroni di casa non danno un attimo di tregua agli ospiti e al 44′, al termine di un’azione fulminea, <b>Lozano</b> la piazza all’angolino beffando Coronel. Tutto da rifare per gli uomini di Marsch, adesso Haaland è chiamato a segnare il suo ottavo gol per riportare avanti i campioni d’Austria. <i>{agg. di Stefano Belli}</i></p>
      <h4>PALO DI CALLEJON!</h4>
      <p>Alla mezz’ora del primo tempo resiste il vantaggio del <b>Salisburgo</b> sul <b>Napoli</b> con la formazione di Marsch che conduce sempre per <b>1 a 0</b>. I partenopei attaccano come se non ci fosse un domani con <b>Callejon</b> che colpisce il <b>palo</b> interno a portiere battuto, sfortunatissimo lo spagnolo che non sta attraversando un grandissimo momento come molti suoi compagni del resto. Gli uomini di Ancelotti insistono con Insigne che non riesce a deviare il pallone in rete da pochi passi mentre Coronel si oppone a Lozano con una gran parata. I campioni d’Austria si rendono pericolosi in contropiede ma in difesa appaiono piuttosto vulnerabili e rischiano grosso ogni volta che i giocatori del Napoli accelerano la manovra. <i>{agg. di Stefano Belli}</i></p>
      <h4>HAALAND GELA IL SAN PAOLO</h4>
      <p>Al San Paolo è cominciata la sfida tra <b>Napoli</b> e <b>Salisburgo</b>, al decimo minuto del primo tempo il punteggio vede la squadra di Marsch in vantaggio per <b>1 a 0</b>. I padroni di casa stanno deludendo in campionato e provano a riscattarsi in <b>Champions League</b> dove stasera, in caso di vittoria, strapperebbero il pass per gli ottavi di finale. Gli ospiti battono subito un calcio d’angolo con la retroguardia dei partenopei che riesce ad allontanare il pallone, sugli sviluppi di un altro tiro dalla bandierina Onguene colpisce di testa il pallone sfiorando il palo alla destra di Meret. Dall’altra parte Zielinski ci prova dalla lunga distanza con un sinistro potente ma impreciso che si perde sul fondo mentre Mertens si fa anticipare dall’uscita di Coronel. Al 10′ Koulibaly atterra Hwang dentro l’area di rigore, nessun dubbio per l’arbitro Marciniak che indica il dischetto dove si presenta il solito <b>Haaland</b> che segna così il suo settimo gol in quattro partite. Davvero impressionante. <i>{agg. di Stefano Belli}</i></p>
      <h4>DIRETTA STREAMING VIDEO E TV: COME VEDERE LA PARTITA</h4>
      <p>La <b>diretta tv</b> di <b>Napoli Salisburgo</b> verrà trasmessa in esclusiva per gli abbonati alla televisione satellitare, nello specifico sul canale Sky Sport Arena (numero 204 del decoder); come sempre inoltre i clienti Sky potranno seguire questa partita di Champions League anche in <b>diretta streaming video</b>, attivando l’applicazione Sky Go (che non comporta costi aggiuntivi) su dispositivi mobili come PC, tablet e smartphone.</p>
      <h4>FORMAZIONI UFFICIALI, SI COMINCIA!</h4>
      <p>Ci siamo: <b>Napoli Salisburgo</b> sta per cominciare, ci resta però il tempo per dare uno sguardo alle statistiche delle due formazioni nella fase a gironi di questa Champions League. Tutto bene finora per Carlo Ancelotti: il suo Napoli infatti è al primo posto della classifica del girone E con 7 punti, frutto di due vittorie e un pareggio. Naturalmente è di conseguenza positiva anche la differenza reti (+3), perché i partenopei finora hanno segnato cinque gol e ne hanno incassati solamente due. Il Salisburgo risponde con 3 punti perché gli austriaci finora hanno vinto una partita e ne hanno perse due. La goleada contro il Genk consente però anche al Salisburgo di avere una differenza reti positiva (+2), grazie alla bellezza di undici gol segnati pur a fronte di nove reti subite. Adesso però basta parole e numeri: leggiamo le formazioni ufficiali di Napoli Salisburgo, poi si gioca! NAPOLI (4-4-2): Meret; Di Lorenzo, Ni. Maksimovic, Koulibaly, Mario Rui; Callejon, Fabian Ruiz, Zielinski, L. Insigne; Mertens, Lozano. Allenatore: Carlo Ancelotti SALISBURGO (5-3-2): Coronel; Kristensen, Pongracic, Onguéné, Wober, Ulmer; Minamino, Junuzovic, Szoboszlai; Haaland, Hwang Hee-Chan. Allenatore: Jesse Marsch (Aggiornamento di Mauro Mantegazza)</p>
      <h4>DIRETTA NAPOLI SALISBURGO, MERTENS E HALAND GUIDANO GLI ATTACCHI</h4>
      <p>Molto interessante esplorare i numeri dei bomber in vista della diretta di <b>Napoli Salisburgo</b>. I partenopei sono alla testa del girone E di Champions League e molto del merito va assegnato ai tre gol di Dries Mertens, autore di una rete contro il Liverpool e poi di una doppietta proprio a Salisburgo, partita che fu infine decisa dalla rete di Lorenzo insigne, che era entrato dalla panchina, mentre contro i Reds ci fu gloria anche per Fernando Llorente. Parlando di gol segnati spiccano però i ben undici gol all’attivo del Salisburgo. Due reti per Hwang Hee-chan, una a testa per Dominik Szoboszlai, Andreas Ulmer e Takumi Minamino, il mattatore però è naturalmente Erling Braut Håland, classe 2000 che è il primo giocatore nella storia a segnare sei gol nelle sue prime tre apparizioni in Champions League. Per il norvegese tripletta al debutto contro il Genk e poi conferme anche contro le due big del gruppo, grazie a un gol segnato al Liverpool e alla doppietta rifilata al Napoli. (Aggiornamento di Mauro Mantegazza)</p>
      <h4>I TESTA A TESTA</h4>
      <p>La storia della diretta di <b>Napoli Salisburgo</b> è breve ma molto intensa. Dobbiamo tornare indietro solo di qualche mese per trovare gli ottavi di Europa League della scorsa stagione, nei quali i partenopei ebbero la meglio ma con qualche brivido di troppo nella partita di ritorno in Austria. Infatti al San Paolo tutto era stato facile, una vittoria per 3-0 firmata Milik, Fabian Ruiz più un’autorete, il polacco poi segnò anche al ritorno e dunque tutto sembrava già deciso, il Salisburgo invece reagì alla grande e si impose per 3-1, anche se naturalmente questo non bastò ai padroni di casa per colmare il gap. Stavolta il Napoli ha già vinto in Austria, con un pirotecnico 2-3 firmato dalla doppietta di Mertens e dal gol di Insigne, a questo punto sarebbe davvero eccellente seguire l’esempio della partita giocata al San Paolo nemmeno un anno fa, per un’altra serata di festa europea di cui il Napoli in questo momento avrebbe estremo bisogno. (Aggiornamento di Mauro Mantegazza)</p>
      <h4>ARBITRA SZYMON MARCINIAK</h4>
      <p><b>Napoli Salisburgo</b> sarà diretta, stasera al San Paolo, dall’arbitro polacco Szymon Marciniak. Di conseguenza, la squadra arbitrale per questa partita di Champions League sarà tutta polacca: al fianco del signor Marciniak avremo innanzitutto i due guardalinee Paweł Sokolnicki e Tomasz Listkiewicz, oltre al quarto uomo Tomasz Musiał. I due addetti davanti al VAR invece saranno Pawel Gil e l’assistente AVAR Marcin Borkowski, anch’essi naturalmente della federazione polacca come tutti i loro colleghi. Nato il 7 gennaio 1981 a Plock, nel 2011 Szymon Marciniak ha ottenuto la qualifica di arbitro internazionale e da allora ha arbitrato – fra le altre – anche 22 partite del tabellone principale della Champions League, nella quale Marciniak ha un bilancio di 89 ammonizioni, due espulsioni equamente divise in un rosso diretto e una somma di ammonizioni e ha pure comminato sei calci di rigore. Marciniak è stato anche uno degli arbitri dei Mondiali di Russia 2018, dove il fischietto polacco ha diretto nella fase a gironi Argentina Islanda e Germania Svezia. (Aggiornamento di Mauro Mantegazza)</p>
      <h4>ORARIO E PRESENTAZIONE</h4>
      <p><b>Napoli Salisburgo</b>, sfida <b>diretta</b> dall’arbitro polacco Szymon Marciniak, è valida per la quarta giornata nel gruppo E di <b>Champions League 2019-2020</b>: alle ore 21:00 di martedì 5 novembre i partenopei vanno a caccia di una vittoria che significherebbe qualificazione agli ottavi, a meno che il Genk non ottenga tre punti ad Anfield che sarebbero incredibili. In Europa il Napoli viaggia a gonfie vele, e dopo aver battuto i campioni del Liverpool ha anche centrato <a href="https://www.ilsussidiario.net/news/video-salisburgo-napoli-2-3-highlights-e-gol-insigne-chiude-la-sfida/1940805/"><b>un preziosissimo successo alla Red Bull Arena</b></a>, con il quale ha sparigliato le carte mettendosi in una posizione di assoluta forza; Carlo Ancelotti potrebbe anche vincere il girone e questa sera cercherà di dimenticare le delusioni di Serie A, perchè <a href="https://www.ilsussidiario.net/news/video-roma-napoli-2-1-highlights-e-gol-giallorossi-spietati-serie-a/1944632/"><b>perdendo sul campo della Roma</b></a> la squadra è scivolata ancor più in classifica e adesso occupa la settima posizione, a -10 dal secondo posto dell’Inter. Vediamo dunque se gli azzurri confermeranno il loro passo da Champions League nella diretta di Napoli Salisburgo; intanto valutiamo insieme quali potrebbero essere le scelte dei due allenatori analizzando le probabili formazioni della partita.</p>
      <h4>PROBABILI FORMAZIONI NAPOLI SALISBURGO</h4>
      <p>Ancelotti ha qualche dubbio per Napoli Salisburgo: in difesa Nikola Maksimovic insidia Manolas mentre Luperto potrebbe giocare a sinistra in luogo di Mario Rui, con la conferma di Di Lorenzo da terzino destro. Ci saranno ovviamente anche Meret e Koulibaly, con un centrocampo nel quale rischia nuovamente il posto Lorenzo Insigne perchè Zielinski potrebbe allargarsi a sinistra favorendo l’ingresso di Elmas, che in questo modo affiancherebbe Fabian Ruiz. Callejon sarà confermato a destra; davanti Mertens e Milik partono favoriti ma attenzione a Lozano e Fernando Llorente. Stesso modulo per Jesse Marsch: lo straordinario Daka, tripletta al Mattersburg in campionato, contende a Hwang Hee-Chan la maglia di attaccante al fianco dell’intoccabile Haaland, per il resto le scelte dovrebbero essere fissate. Junuzovic e Mwepu formano la barriera di centrocampo, Minamino e Szoboszlai agiranno come laterali alti avendo in Kristensen e Wober i terzini di riferimento. In mezzo ci sono Onguéné e André Ramalho, il portiere sarà Coronel che sostituisce l’infortunato Cican Stankovic.</p>
      <h4>QUOTE E PRONOSTICO</h4>
      <p>Il pronostico su Napoli Salisburgo, sancito dall’agenzia di scommesse Snai, ci dice che i partenopei partono favoriti: valore di 1,87 volte la puntata sul segno 1 che identifica la loro vittoria casalinga, la quota che è stata posta sul segno 2 (da giocare per il successo degli austriaci) vi permetterebbe di guadagnare un corrispettivo di 3,65 volte la giocata mentre il pareggio, regolato dal segno X, porta in dote una vincita che ammonta a 4,00 volte quello che avrete messo sul piatto.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/risultati-champions-league-classifica-diretta-gol-live-score-4-giornata/1944640/"/>
        <a href="https://www.ilsussidiario.net/news/diretta-partizan-venezia-streaming-video-tv-serbi-ancora-imbattuti-eurocup/1944989/"/>
        <a href="https://www.ilsussidiario.net/news/diretta-liverpool-genk-streaming-video-tv-goleada-dei-reds-champions-league/1945114/"/>
        <a href="https://www.ilsussidiario.net/news/diretta-chelsea-ajax-streaming-video-tv-scontro-al-vertice-champions-league/1945044/"/>
        <a href="https://www.ilsussidiario.net/news/diretta-dortmund-inter-streaming-video-canale-5-partita-decisiva-champions-league/1945073/"/>
        <a href="https://www.ilsussidiario.net/news/diretta-atp-nextgen-2019-sinner-tiafoe-streaming-video-tv-orario-tennis/1945336/"/>
      </related>
    </article>
  </body>
</html>