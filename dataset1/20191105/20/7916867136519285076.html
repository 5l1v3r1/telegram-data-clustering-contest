<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134338-hardy-ir-udro-tritaskiai-isgelbejo-siaulius-pirmosiose-kmt-antrojo-etapo-rungtynese.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-05T20:48:00+00:00"/>
    <meta property="og:title" content="Hardy ir Udro tritaškiai išgelbėjo „Šiaulius“ pirmosiose KMT antrojo etapo rungtynėse"/>
    <meta property="og:description" content="Per paskutines 30 sekundžių Kevinas Hardy pataikė tolimą metimą, persvėrusį rezultatą, o Antanas Udras realizavo tritaškį, taip padidindamas „Šiaulių“ pranašumą ir užtikrindamas pergalę. Antano Sireikos auklėtiniai antradienio vakarą namuose Karaliaus Mindaugo taurės (KMT) antrojo etapo susitikime 85:80 (20:19, 21:17, 19:26, 25:18) nugalėjo Prienų „CBet“ krepšininkus ir į atsakomąjį mačą nusiveš 5 taškų persvarą. Komandos kovoja dėl ..."/>
  </head>
  <body>
    <article>
      <h1>Hardy ir Udro tritaškiai išgelbėjo „Šiaulius“ pirmosiose KMT antrojo etapo rungtynėse</h1>
      <address>
        <time datetime="2019-11-05T20:48:00+00:00">05 Nov 2019, 20:48</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-200478-any1000x1000.jpg">
          <img src="https://www.basketnews.lt/paveikslelis-200478-any630x500.jpg"/>
        </a>
      </figure>
      <p>Nuotr. BNS</p>
      <p>Per paskutines 30 sekundžių Kevinas Hardy pataikė tolimą metimą, persvėrusį rezultatą, o Antanas Udras realizavo tritaškį, taip padidindamas „Šiaulių“ pranašumą ir užtikrindamas pergalę.</p>
      <p>Antano Sireikos auklėtiniai antradienio vakarą namuose Karaliaus Mindaugo taurės (KMT) antrojo etapo susitikime <a href="https://www.basketnews.lt/rungtynes/ziureti/84564-siauliu-siauliai-prienu-cbet.html"><b>85:80</b> (20:19, 21:17, 19:26, 25:18)</a> nugalėjo Prienų „CBet“ krepšininkus ir į atsakomąjį mačą nusiveš 5 taškų persvarą.</p>
      <p>Komandos kovoja dėl patekimo į KMT ketvirtfinalį, kurį pasieks ekipa, po dviejų tarpusavio susitikimų turėsianti geresnį įmestų ir praleistų taškų santykį. Atsakomosios rungtynės lapkričio 13 dieną bus žaidžiamos Prienuose.</p>
      <p>Likus kiek daugiau nei 3 minutėms Hardy dėjo į krepšį ir taip „Šiaulių“ atsilikimą sumažino iki minimalaus (74:75), tačiau po pusės minutės taikliu tritaškiu atsakęs Regimantas Miniotas „CBet“ sugrąžino 4 taškų persvarą – 78:74.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fghettogames%2Fvideos%2F437395366979765%2F&amp;show_text=0&amp;width=630" width="630" height="356" data-service="Facebook" scrolling="no"/>
      </figure>
      <p>Rokas Gustys pataikė dvi baudas, o Miniotas ir Hardy apsikeitė taikliais dvitaškiais – Prienų klubas, likus minutei ir 41 sekundei, buvo priekyje 80:78.</p>
      <p>Iki rungtynių pabaigos likus žaisti kiek daugiau nei minutei Gustys realizavo vieną iš dviejų baudų, o Hardy, likus 33 sekundėms, šovė iš toli ir taip išvedė šeimininkus į priekį – 82:80.</p>
      <p>„CBet“ bandymai užpulti buvo nesėkmingi, o tašką rungtynėse dėjo Udras, kuris paskutinėmis rungtynių akimirkomis dar pataikė tolimą metimą – „Šiauliai“ triumfavo 5 taškų persvara.</p>
      <p>
        <i>„Šiauliai“: Evaldas Šaulys 18 (5 rez. perd.), Kevinas Hardy (7/10 dvit.) ir Benas Griciūnas (7/10 dvit.) po 15, Rokas Gustys (10 atk. kam.) ir Kerronas DeShieldsas po 9.</i>
      </p>
      <p>
        <i>„Cbet“: Martynas Varnas 17 (3/3 trit.), Lukas Uleckas 12 (4 atk. kam.), Arnas Velička (12 rez. perd.), Regimantas Miniotas (7 atk. kam.) ir Karolis Guščikas (5 atk. kam.) po 11, Mindaugas Lukauskis 9.</i>
      </p>
      <p>
        <b>Rungtynių epizodai:</b>
      </p>
      <figure>
        <iframe src="https://www.youtube.com/embed/gqoGq-g9-Ds" width="630" height="354" data-service="Youtube" scrolling="no"/>
      </figure>
      <p>
        <b>Trenerių komentarai:</b>
      </p>
      <figure>
        <iframe src="https://www.youtube.com/embed/HAsGH2c458o" width="630" height="354" data-service="Youtube" scrolling="no"/>
      </figure>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-200339-crop100x150.jpg"/>
      </figure>
      <p><a href="https://www.basketnews.lt/zaidejai/8980-evaldas-saulys.html">Evaldas Šaulys</a> Taškai: 18 Naudingumas: 19 Dvitaškiai: 64% 7/11 Atkovoti kamuoliai: 4</p>
    </article>
  </body>
</html>