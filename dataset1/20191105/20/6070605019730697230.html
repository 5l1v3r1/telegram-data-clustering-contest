<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-2019-10-novembre-ANC-bloqueg-congres_0_2339166112.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T20:32:07+00:00"/>
    <meta property="og:title" content="L’ANC es limita a reclamar un front de bloqueig al Congrés"/>
    <meta property="og:description" content="Els crítics volien que només demanés el vot per als qui refusen investir candidats del 155"/>
  </head>
  <body>
    <article>
      <h1>L’ANC es limita a reclamar un front de bloqueig al Congrés</h1>
      <h2>Els crítics volien que només demanés el vot per als qui refusen investir candidats del 155</h2>
      <address>
        <time datetime="2019-11-05T20:32:07+00:00">05 Nov 2019, 20:32</time>
      </address>
      <p>L’ANC ja té un posicionament avalat pels socis sobre el 10-N: reclamar als partits que configurin “un front de bloqueig a la governabilitat de l’Estat”. El sí es va imposar de manera aclaparadora amb el 97,8% dels vots, en una consulta que es va engegar dijous i es va acabar dilluns a la nit i en la qual van participar 9.582 socis (el 21,69% del cens). L’entitat considera que “l’acció política dels partits independentistes a les Corts ha de passar de manera indispensable” pel bloqueig, ja que “el conflicte polític no només no s’ha resolt, sinó que s’ha agreujat” amb “la desmesurada reacció de les forces de seguretat” en les protestes per la sentència. El bloqueig s’ha de sustentar, segons l’entitat, en “l’exigència de retirada de les forces de seguretat de l’Estat”, “l’alliberament immediat de tots els presos polítics i el lliure retorn de tots els exiliats polítics”, i en “avançar clarament en la culminació del procés d’autodeterminació, sense deslegitimar el referèndum de l’1-O”.</p>
      <p>Aquest posicionament dista molt del que havien reclamat gairebé cent assemblees territorials, com les de Lleida, l’Hospitalet, Igualada, Sarrià-Sant Gervasi o Solsona, que volien una votació perquè l’entitat demanés el vot només per a les formacions que han deixat clar que no negociaran ni investiran cap representant dels partits que van donar suport al 155, en al·lusió al PSOE. Una recomanació que significaria a la pràctica que es demanés el vot únicament per a JxCat i la CUP, atès que ERC no ha descartat abstenir-se en la investidura del candidat socialista.</p>
      <p>Ahir Gabriel Rufián va reivindicar l’abstenció que el seu partit li va donar a Sánchez en la passada legislatura, defensant que es tractava de “fer política” i que els vots d’ERC “mai són a canvi de res”. Va recordar que l’esquerra abertzale va fer el mateix i “ningú va dubtar” del seu independentisme. En una roda de premsa a l’ACN va evitar posicionar-se sobre si ERC es tornarà a abstenir, però va insistir que ara mateix estan molt lluny del PSOE. “Amb aquest PSOE no es pot parlar, no es pot dialogar, no es pot negociar i no es pot fer política”, va exposar. Laura Borràs, cap de llista de JxCat, que des de l’inici de campanya ha reivindicat el seu no a Sánchez enfront de la posició d’ERC, va insistir ahir que no donarà els seus vots al PSOE a canvi de res. En una entrevista a <i>Els matins de TV3</i>, va dir que “no investiran algú que té propostes de naturalesa autoritària” per a Catalunya, en al·lusió a la penalització del referèndum o a portar l’expresident Carles Puigdemont de Bèlgica.</p>
      <h3>Disgustats amb el redactat</h3>
      <p>Les assemblees que volien que la direcció es mullés més van emetre ahir mateix un comunicat en què admetien que haurien preferit que la seva petició “hagués estat atesa des del primer moment i no a última hora (a quatre dies del dia de les votacions), i en uns termes més clars i concrets que els del text que finalment s’ha sotmès a votació aquest cap de setmana”. “L’ANC ha d’estar només al servei dels interessos del país i escoltar sempre les bases en temes tan transcendentals i decisius com ho és aquest”, van afegir els promotors del document.</p>
      <p>A Lleida la seva demanda sí que ha prosperat perquè és una de les assemblees que ha abanderat la iniciativa. En aquest sentit, la candidata de JxCat, Concepció Cañadell, i el de la CUP, Francesc Gabarell, es van comprometre dilluns a no facilitar la investidura de cap candidat del 155, cosa que encara no han fet els republicans. En el comunicat, aquestes assemblees van agrair a les dues formacions haver signat el compromís i van assenyalar que esperen que ERC s’hi acabi sumant. En qualsevol cas, el centenar d’assemblees que han validat el document alternatiu només donaran suport als partits que l’hagin signat.</p>
    </article>
  </body>
</html>