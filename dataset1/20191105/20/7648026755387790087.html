<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%a2%d7%99%d7%a8%d7%99%d7%99%d7%aa-%d7%a4%d7%aa%d7%97-%d7%aa%d7%a7%d7%95%d7%94-%d7%9e%d7%91%d7%a7%d7%a9%d7%aa-%d7%9e%d7%9e%d7%a9%d7%a8%d7%93-%d7%94%d7%a4%d7%a0%d7%99%d7%9d-%d7%9c%d7%94%d7%95%d7%a8%d7%99%d7%93-%d7%90%d7%aa-%d7%aa%d7%a9%d7%9c%d7%95%d7%9d-%d7%94%d7%90%d7%a8%d7%a0%d7%95%d7%a0%d7%94-%d7%9c%d7%a9%d7%a0%d7%aa-2020-416135/4"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-05T20:30:00+00:00"/>
    <meta property="og:title" content="עיריית פתח תקוה מבקשת ממשרד הפנים להוריד את תשלום הארנונה לשנת 2020"/>
    <meta property="og:description" content="בזמן שערים רבות בארץ מבקשות להעלות את שיעור הארנונה, ראש העירייה רמי גרינברג ביקש ממשרד הפנים להפחית את התשלום גם בשנת 2020. &quot;הימים בהם העירייה הגדילה את תקציבה על חשבון התושבים נגמרו&quot;"/>
  </head>
  <body>
    <article>
      <h1>עיריית פתח תקוה מבקשת ממשרד הפנים להוריד את תשלום הארנונה לשנת 2020</h1>
      <h2>בזמן שערים רבות בארץ מבקשות להעלות את שיעור הארנונה, ראש העירייה רמי גרינברג ביקש ממשרד הפנים להפחית את התשלום גם בשנת 2020. "הימים בהם העירייה הגדילה את תקציבה על חשבון התושבים נגמרו"</h2>
      <address><time datetime="2019-11-05T20:30:00+00:00">05 Nov 2019, 20:30</time> by <a rel="author">ניצן ינקו</a></address>
      <figure>
        <img src="https://cdn.isnet.co.il/dyncontent/2018/12/10/61ebbfd3-e707-476e-b8a7-a59bde07cb64.jpg"/>
        <figcaption>בניין עיריית פתח תקוה. צילום: לשכת דובר העירייה</figcaption>
      </figure>
      <p>בשורה לתושבים: עיריית פתח תקוה מבקשת להוריד את תשלום הארנונה לתושבים לשנת 2020, זו השנה השנייה ברציפות.</p>
      <p>בסיס ההכנסות של העיריות במדינת ישראל מגיע מהארנונה, התשלום שכל תושב ותושבת משלמים עבור הנכס בו הם גרים וכל בעל עסק על המשרד או החנות שלו.</p>
      <p>בשנת 2020, מס הארנונה צפוי לעלות בשיעור חד של 2.6% - העלייה הגבוהה ביותר בחמש השנים האחרונות. אך עיריות רבות - 65 ליתר הדיוק - אינן מסתפקות בכך ומבקשות להעלות את הארנונה מעל לאחוז שנקבע ובכך לשלשל לכיסן סכומי כסף גדולים, על חשבון התושבים.</p>
      <p>כך הולך לקרות בת"א, גוש עציון, חוף השרון, כוכב יאיר, גדרה, אבן יהודה, מבשרת ציון, ראש העין, לוד ועוד עיריות רבות כאמור.</p>
      <p>
        <b>ומה בפתח תקוה?              </b>
      </p>
      <p>דווקא בפתח תקוה, העיר הרביעית בגודלה בישראל, ראש העירייה רמי גרינברג, אשר נכנס לתפקידו לפני שנה, דוגל במדיניות של הורדת הארנונה. כך הוא נהג בשנת 2019 וכך הוא גם ביקש לעשות גם בשנת 2020.</p>
      <p>למרות הדעה הרווחת שהורדת ארנונה תקטין את תקציב העירייה, גרינברג אומר כי הוא הצליח למצוא את התמהיל הנכון בו הוא מגדיל מחד את תקציב העירייה ומוריד ארנונה לתושבים מאידך, תוך התייעלות בכוח אדם בעירייה, תנופת פיתוח בכל העיר, בנייה למגורים ועידוד הגירה חיובית לעיר.</p>
      <p>רמי גרינברג, ראש עיריית פתח תקוה: "הימים בהם העירייה עשתה את הפשוט ביותר והוא להגדיל את תקציבה על חשבון התושבים נגמרו! אנו עושים את כל המאמצים כדי להצליח להוריד את הארנונה ללא פגיעה בתקציב- בשנת 2019 הצלחנו וכך גם בתכנון של 2020. אנחנו נמשיך לעשות כל שביכולתנו כדי להמשיך ולהוריד ארנונה מהתושבים לצד הפחתת הנטל על התושב באמצעות הכנסת חברות ענק לעיר, תקציבי ממשלה, פיתוח אזורי תעשייה ומסחר ועוד״.</p>
    </article>
  </body>
</html>