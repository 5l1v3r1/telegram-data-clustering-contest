<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595903/aneleitos-polemos-me-fonto-tis-politografiseis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T20:00:00+00:00"/>
    <meta property="og:title" content="Ανελέητος πόλεμος με φόντο τις πολιτογραφήσεις"/>
    <meta property="og:description" content="Ανελέητος είναι πλέον ο πόλεμος χαρακωμάτων Αριστεράς – Δεξιάς.   Είναι το αποτέλεσμα της επιλογής της κυβέρνησης να μεταλλάξει το επενδυτικό..."/>
  </head>
  <body>
    <article>
      <h1>Ανελέητος πόλεμος με φόντο τις πολιτογραφήσεις</h1>
      <address><time datetime="2019-11-05T20:00:00+00:00">05 Nov 2019, 20:00</time> by <a rel="author">Χρίστος Χαραλάμπους</a></address>
      <p><b>Ανελέητος είναι πλέον ο πόλεμος χαρακωμάτων Αριστεράς – Δεξιάς.<br/></b> <br/>Είναι το αποτέλεσμα της επιλογής της κυβέρνησης να μεταλλάξει το επενδυτικό πρόγραμμα σε βιομηχανία ξεπουλήματος της κυπριακής και ευρωπαϊκής υπηκοότητας. Δεν είναι, λοιπόν, η απαίτηση της κοινωνίας για απαντήσεις που εκθέτει την χώρα, όπως ισχυρίζεται η κυβέρνηση.  Είναι η απληστία, η κατάχρηση, η αδιαφάνεια που επικρατούν στα χρόνια της διακυβέρνησης του Νίκου Αναστασιάδη.    <br/> <br/> «Αν διαπιστωθεί ότι αυτοί οι introducers, αυτοί που έπαιρναν και πενήντα και εκατό χιλιάδες για κάθε αίτηση, αν παρατηρηθεί ότι παρουσίαζαν ψευδή στοιχεία ή παραπλανούσαν τις αρχές, εγώ δεν θα μείνω μόνο στο αν μπορεί να ανακληθεί ένα διαβατήριο. Θέλω να δω αυτή την πολιτεία να τιμωρεί αυτούς τους ανθρώπους», ανέφερε ο Πρόεδρος του ΔΗΣΥ Αβέρωφ Νεοφύτου. <br/> <br/>«Τις έρευνες που πολύ καθυστερημένα εξαγγέλλει η κυβέρνηση για το θέμα, είναι προφανές πως θέλει να τις χρησιμοποιήσει ως πλυντήριο των ασήκωτων ευθυνών της. Αν έβαζαν το όνομα της Κύπρου, που διασύρεται διεθνώς, πάνω απ’ όλα, δεν θα τα έχωναν στην ΕΕ, στο Συμβούλιο της Ευρώπης κι άλλους διεθνείς θεσμούς που υποδείκνυαν τα προβλήματα και ασκούσαν κριτική», ανέφερε ο Εκπρόσωπος Τύπου του ΑΚΕΛ, Στέφανος Στεφάνου. <br/> <br/>«Το ΑΚΕΛ σήμερα ψάχνει για πλυντήριο ευθυνών. Καλά κάνει όμως να μην ξεχνά πως το στεγνωτήριο των δικών του ευθυνών, δεν δουλεύει και δεν τις στεγνώνει. Ούτε από την συζήτηση, ούτε από την μνήμη της κοινωνίας.», σημειώνει ο ΔΗΣΥ. <br/> <br/>Στο κάδρο μπαίνουν πλέον και ζητήματα πολιτικών ευθυνών.<br/> <br/> «Εάν υπήρξαν προειδοποιήσεις από αρμόδιες υπηρεσίες και αυτές αγνοήθηκαν, τότε αυτό σημαίνει ότι υπάρχουν και πολιτικές ευθύνες και θα πρέπει να επιζητηθεί αυτή η ευθύνη στα άτομα που επέλεξαν να αγνοήσουν τις προειδοποιήσεις», ανέφερε ο Πρόεδρος του ΔΗΚΟ, Νικόλας Παπαδόπουλος. <br/> <br/> «Οι εξελίξεις που συνδέονται με τα θέματα των διαβατηρίων επιβεβαιώνουν τις θέσεις της ΕΔΕΚ που είχε προβάλει ήδη από το 2003 για την ανάγκη η ανάπτυξη της κυπριακής οικονομίας να επικεντρωθεί σε καινούργιους τομείς οι οποίοι να είναι σταθεροί.», σημειώνει η ΕΔΕΚ. <br/> <br/> «Θα πρέπει, πέραν της διαφάνειας, να υπάρχουν αποτελεσματικοί εσωτερικοί έλεγχοι, κάτι στο οποίο υστερεί το κράτος μας» , ανέφερε ο Πρόεδρος της Συμμαχίας Πολιτών Γιώργος Λιλλήκας.<br/> <br/>Τέλος, για κατάχρηση και υπερβάσεις που βλάπτουν την εικόνα της Κύπρου έκανε λόγο ο Πρόεδρος της ΔΗΠΑ, Μάριος Καρογιάν.<br/> </p>
    </article>
  </body>
</html>