<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/sotsiolog_rozpoviv_shcho_bude_iz_reytyngom_zelenskogo_do_kintsya_roku_1684545"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T20:55:00+00:00"/>
    <meta property="og:title" content="Соціолог розповів, що буде із рейтингом Зеленського до кінця року"/>
    <meta property="og:description" content="Передвиборчі обіцянки Володимира Зеленського були надто радикальними, їх неможливо виконати. Тому й рейтинг президента знижуватиметься до кінця року. Однак рівень довіри все ж перевищуватиме 50%."/>
  </head>
  <body>
    <article>
      <h1>Соціолог розповів, що буде із рейтингом Зеленського до кінця року</h1>
      <address>
        <time datetime="2019-11-05T20:55:00+00:00">05 Nov 2019, 20:55</time>
      </address>
      <p>
        <b>Передвиборчі обіцянки Володимира Зеленського були надто радикальними, їх неможливо виконати. Тому й рейтинг президента знижуватиметься до кінця року. Однак рівень довіри все ж перевищуватиме 50%.</b>
      </p>
      <p>Таку думку в ефірі проєкту <a href="https://zik.ua/tv/project/Detalidnya/">«Деталі дня»</a> на телеканалі <a href="https://zik.ua/">ZIK</a> висловив професор соціології Павло Кутуєв.</p>
      <p>Він наголосив: українські виборці «вигадали» найвищий ступінь недовіри традиційному, досвідченому українському політичному класу, який керував державою впродовж усіх років Незалежності, і обрали нових людей.</p>
      <p>«Ці нові люди є представниками шоу-бізнесу, який функціонує за дещо іншими правилами, ніж традиційна політика, де більшість ключових рішень ухвалювалась за лаштунками, а назовні подавалась приваблива картинка суворих, статних чоловіків і жінок у ділових костюмах», – зазначив Кутуєв.</p>
      <figure>
        <iframe src="https://www.youtube.com/embed/Ep1dnS3NnLM" width="640" height="360" data-service="Youtube" scrolling="no"/>
      </figure>
      <p>Однак, і очікування до нової влади у суспільства – надзвичайно високі. Тому й останні соціологічні дослідження зафіксували певне зниження рейтингу президента.</p>
      <p>«З іншого боку, більшість виборців розуміє, що переважна частина команди, яку привів зі собою Зеленський, є похідною саме від його рейтингу», – зауважив Кутуєв.</p>
      <p>На його думку, рейтинг Зеленського продовжуватиме знижуватись до кінця року.</p>
      <p>«Обіцянки були радикальними, їх неможливо реалізувати у короткі терміни. Та я не думаю, що це буде надто драматичне зниження, тому що, вважаю, рівень довіри до Зеленського перевищуватиме 50%», – припустив Павло Кутуєв, додавши, що це все ж непогані показники.</p>
      <p>Як повідомлялось, Київський міжнародний інститут соціології засвідчує, що кількість українців, які прихильно ставляться до президента Володимира Зеленського, прем'єра Олексія Гончарука та спікера ВР Дмитра Разумкова, знизилася.</p>
      <related>
        <h4>читайте також</h4>
        <a href="https://zik.ua/news/2019/09/24/zelenskyy_mozhe_postavyty_shah_trampu__bogush_1653579"/>
        <a href="https://zik.ua/news/2019/06/21/obitsyanka_zelenskogo_u_batkivshchyni_vkazaly_prezydentovi_na_yogo_taryfni_1596325"/>
        <a href="https://zik.ua/news/2019/04/28/sotsiolog_rozkazav_shcho_naypershe_ochikuyut_vybortsi_zelenskogo_vid_nogo_1562153"/>
        <a href="https://zik.ua/news/2019/04/18/zhurnalist_pereodyagnuvsya_fanatom_zelenskogo_i_doslidyv_onlayn_svit_1554817"/>
      </related>
    </article>
  </body>
</html>