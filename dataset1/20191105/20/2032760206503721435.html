<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88791"/>
    <meta property="og:site_name" content="Denník politika"/>
    <meta property="article:published_time" content="2019-11-05T20:35:06+00:00"/>
    <meta property="og:title" content="Advokát zastupujúci sudkyňu, ktorej polícia zobrala mobil, sedí zároveň v Súdnej rade"/>
    <meta property="og:description" content="5.11.2019 (Webnoviny.sk) – V Súdnej rade sedí aj právnik sudkyne, ktorej polícia zobrala mobil. Ide o advokáta Michala Mišíka, ktorý zastupuje sudkyňu Zuzanu Maruniakovú. Informáciu priniesol spravodajský portál sme.sk. Mišík sa po viac ako dvoch mesiacoch priznal, že zastupuje uvedenú sudkyňu, o ktorej bude rada rozhodovať."/>
  </head>
  <body>
    <article>
      <h1>Advokát zastupujúci sudkyňu, ktorej polícia zobrala mobil, sedí zároveň v Súdnej rade</h1>
      <address><time datetime="2019-11-05T20:35:06+00:00">05 Nov 2019, 20:35</time> by <a rel="author">Webnoviny</a></address>
      <p>5.11.2019 (Webnoviny.sk) – V Súdnej rade sedí aj právnik sudkyne, ktorej polícia zobrala mobil. Ide o advokáta Michala Mišíka, ktorý zastupuje sudkyňu Zuzanu Maruniakovú. Informáciu priniesol <a href="https://domov.sme.sk/c/22252946/v-sudnej-rade-sedi-aj-pravnik-sudkyne-ktorej-policia-zobrala-mobil.html">spravodajský portál sme.sk</a>. Mišík sa po viac ako dvoch mesiacoch priznal, že zastupuje uvedenú sudkyňu, o ktorej bude rada rozhodovať.</p>
      <p>Maruniaková čelí podozreniam po medializácii komunikácie Mariana K. s bývalou štátnou tajomníčkou Monikou Jankovskou. Práve v nej sa spomína Maruniaková, ktorá mala údajne rozhodovať v civilnom spore o miliónových zmenkách v prospech Mariana K. Sudkyňa je v súčasnosti na materskej dovolenke.</p>
      <p>Súdna rada SR aj v jej prípade zvažuje podanie disciplinárneho podnetu na pozastavenie výkonu funkcie. U niektorých sudcov zasahovala v závere augusta tohto roka Národná kriminálna agentúra (NAKA), ktorá im zaistila mobilné telefóny.</p>
      <p>Mišík zastupuje Maruniakovú od 23. augusta, poverenie mu sudkyňa dala len deň po tom, ako jej polícia zadržala mobil. Šéfka Súdnej rady Praženková pre denník Sme povedala, že sa o veci dozvedela minulý štvrtok (31. októbra poznámka red.) a Mišíka si hneď predvolala.</p>
      <p>Stretli sa v pondelok 4. novembra. <i>„Michal Mišík podal osobné vysvetlenie a taktiež na základe tohto stretnutia poslal e-mail všetkým členom Súdnej rady,“</i> odkázala Praženková cez hovorkyňu Veroniku Müllerovú.</p>
      <p>Viac k témam: <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a><br/>Zdroj: Webnoviny.sk – <a href="https://www.webnoviny.sk/advokat-zastupujuci-sudkynu-ktorej-policia-zobrala-mobil-sedi-zaroven-v-sudnej-rade/"><u>Advokát zastupujúci sudkyňu, ktorej polícia zobrala mobil, sedí zároveň v Súdnej rade</u></a> © SITA Všetky práva vyhradené.</p>
    </article>
  </body>
</html>