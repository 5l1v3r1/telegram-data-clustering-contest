<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/05/egyszer-csak-tudosok-leptek-be-ader-janos-hivatalaba"/>
    <meta property="og:site_name" content="infostart"/>
    <meta property="article:published_time" content="2019-11-05T20:43:00+00:00"/>
    <meta property="og:title" content="Egyszer csak tudósok léptek be Áder János hivatalába"/>
    <meta property="og:description" content="Egy japán, két francia és egy magyar fizikus látogatta meg a köztársasági elnököt a Sándor-palotában."/>
  </head>
  <body>
    <article>
      <h1>Egyszer csak tudósok léptek be Áder János hivatalába</h1>
      <address><time datetime="2019-11-05T20:43:00+00:00">05 Nov 2019, 20:43</time> by <a rel="author">Infostart / MTI</a></address>
      <h3>Egy japán, két francia és egy magyar fizikus látogatta meg a köztársasági elnököt a Sándor-palotában.</h3>
      <p>Áder János köztársasági elnök Tajima Toshiki japán, Benoit Deveaud és Gerard Mourou francia, valamint Szabó Gábor magyar fizikusokat fogadta kedden Budapesten, a Sándor-palotában.</p>
      <p>A vezető nemzetközi egyetemeken dolgozó tudósok, köztük a Nobel-díjas Gerard Mourou</p>
      <blockquote>a kiégett nukleáris fűtőelemek erősen sugárzó és különösen hosszú felezési idővel rendelkező összetevőinek kezelhetőbbé tételével kapcsolatos kutatásaikról</blockquote>
      <p>tájékoztatták a köztársasági elnököt.</p>
      <p>A beszélgetés apropója egy olyan projekt, amely Magyarországnak részben energiapolitikai szempontból, részben az energiafelelősség szempontjából fontos - hangsúlyozta Palkovics László innovációs és technológiai miniszter a megbeszélést követő sajtótájékoztatón.</p>
      <p>Kiemelte, hogy Magyarország energiamixének 90 százalékát 2030-ra szén-dioxid-mentesen fogják előállítani, ennek egyik eleme az atomenergia, a másik a magenergia, a maradék 20 százalékot szeretnék megújuló energiaforrásokból biztosítani.</p>
      <p>Mint mondta, az atomenergia felelősséget is jelent egyben, ennek egyik fontos eleme a stabilitás és biztonság, valamint a hulladék tárolása. Jelen pillanatban a fűtőelemeket elássák, várva a sugárzási szint csökkenésére, de ennek a toxicitásnak az időtartamán szeretnének módosítani.</p>
      <p>Felhívta a figyelmet, hogy</p>
      <blockquote>Gerard Mourou olyan technológiáért kapott Nobel-díjat, amely alkalmas arra, hogy lézerrel szabad neutronokat állítsanak elő, a nagy toxikus atomokat szétbombázzák kisebbekre,</blockquote>
      <p>így kevesebb évig kell tárolni a használt fűtőelemeket.</p>
      <p>A technológia alapján a nukleáris hulladékok könnyebb kezelését szolgáló eljárást dolgoznak ki a szegedi ELI-ALPS kutatóközpont lézerrendszerének felhasználásával, a kormány a projektet nemzeti kutatási programként 3,6 milliárd forinttal támogatja.</p>
      <p>Az utóbbi néhány évben a lézeres részecskegyorsításban bekövetkezett jelentős fejlődésre támaszkodva Gerard Mourou és Tajima Toshiki professzorok egy olyan javaslatot dolgoztak ki, amely a problémát lézeres gyorsításon alapuló neutronforrással kívánja megoldani. Az elvégzett számítógépes szimulációk azt mutatták, hogy a demonstrációs kísérletek megvalósítására a legjobb esélyt jelenleg a szegedi ELI-ALPS kutatóközpontban található lézer rendszer adja.</p>
      <p>Gerard Mourou elmondta: fontos problémáról, a nukleáris energia felhasználásának lehetőségeiről tartottak megbeszélést. Mint mondta, azt látják a magyar kormány részéről, hogy nagyon tiszta jövőképpel rendelkezik ebben a kérdésben.</p>
      <p>
        <i>Nyitókép: MTI/MTI Fotószerkesztőség/Máthé Zoltán</i>
      </p>
    </article>
  </body>
</html>