<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/celebraran-Joan-Perucho-Josep-Benet_0_2338566342.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T20:09:45+00:00"/>
    <meta property="og:title" content="El 2020 se celebraran els centenaris de Joan Perucho i Josep Benet"/>
    <meta property="og:description" content="També s'evocaran els 50 anys de la mort de Josep Carner i el centenari de l'Orquestra Pau Casals"/>
  </head>
  <body>
    <article>
      <h1>El 2020 se celebraran els centenaris de Joan Perucho i Josep Benet</h1>
      <h2>També s'evocaran els 50 anys de la mort de Josep Carner i el centenari de l'Orquestra Pau Casals</h2>
      <address>
        <time datetime="2019-11-05T20:09:45+00:00">05 Nov 2019, 20:09</time>
      </address>
      <figure>
        <a href="https://www.ara.cat/2019/11/05/cultura/celebraran-Joan-Perucho-Josep-Benet_2338576385_67159557_977x1203.jpg">
          <img src="https://www.ara.cat/2019/11/05/cultura/celebraran-Joan-Perucho-Josep-Benet_2338576385_67159557_977x1203.jpg"/>
        </a>
        <figcaption>El 2020 se celebraran els centenaris de Joan Perucho i Josep Benet</figcaption>
      </figure>
      <p>La Generalitat celebrarà el 2020 els centenaris de l'escriptor Joan Perucho, de l'historiador Josep Benet i del filòleg i lingüista <a href="https://www.ara.cat/cultura/llengua-perd-Antoni-Badia-Margarit_0_1250275013.html">Antoni Maria Badia i Margarit</a>, segons ha acordat aquest dimarts el Govern.<br/><br/>En la seva habitual reunió dels dimarts, la Generalitat ha acordat els esdeveniments i les personalitats que seran objecte de commemoració per part del govern català l'any que ve, amb l'objectiu de "posar en relleu, recuperar i divulgar la memòria d'esdeveniments i personalitats històriques, artístiques, científiques o culturals". <a href="https://llegim.ara.cat/Joan-Perucho-gran-secundari_0_1328867135.html">Joan Perucho, el gran secundari</a> A més dels centenaris del naixement de Perucho, Benet i Badia i Margarit, la Generalitat recordarà els 50 anys de la mort del poeta Josep Carner; els centenaris de la mort de l'il·lustrador, dissenyador i dibuixant Alexandre de Riquer i del polític i advocat Francesc Layret, i els 150 anys del naixement del meteoròleg, astrònom i sismòleg Eduard Fontserè.<br/><br/>El 2020 també es commemorarà el centenari de la fundació de l'Orquestra Pau Casals, embrió de l'Orquestra Simfònica de Barcelona (OBC), i els 150 anys de la Revolta de les Quintes, amb especial referència al paper que hi van jugar les dones.</p>
    </article>
  </body>
</html>