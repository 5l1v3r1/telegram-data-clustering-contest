<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/otkrikha-droga-i-telefoni-v-zatvorite-405979.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T20:48:35+00:00"/>
    <meta property="og:title" content="Откриха дрога и телефони в затворите"/>
    <meta property="og:description" content="Все по-изобретателни стават затворниците и техните близки, наркотици се намират в буркани с люти чушки, в колбаси, в дрехи и бельо"/>
  </head>
  <body>
    <article>
      <h1>Откриха дрога и телефони в затворите</h1>
      <address><time datetime="2019-11-05T20:48:35+00:00">05 Nov 2019, 20:48</time> by <a rel="author">Стандарт</a></address>
      <p>На поредна пратка с дрога се натъкнаха надзирателите от Бобовдолския затвор, съобщи „Монитор“. Този път е намерена опаковка с кафяво прахообразно вещество в спално помещение на лишени от свобода. Извършен е оглед на място от служители на полицията, видът на наркотика е установен с полеви наркотест – реагирал е на хероин. „Все още няма яснота как е попаднала дрогата вътре, както и кой е притежателят, но това е пореден случай, в който лишените от свобода успяват да вкарат наркотици въпреки строгите мерки“, коментираха запознати. По случая е започнато досъдебно производство, уведомен е дежурен прокурор.</p>
      <p>Само преди по-малко от месец беше открита дизайнерска дрога в пратка със зимнина, предназначена за затворник. Иззети бяха общо 102 таблетки, като това не е никак малко количество. Веднага за случая беше уведомено полицейското управление в Бобов дол, откъдето назначиха и експертизи.</p>
      <p>„Все по-изобретателни стават затворниците и техните близки. Да не говорим, че наркотици сме намирали в буркани с люти чушки, в колбаси, в дрехи и бельо“, твърдят работещи в затвора в Бобов дол.</p>
      <p>В Софийския затвор пък засякоха 540 мобилни телефона. Не всички обаче бяха намерени и иззети. От 300 до 500 лв. плаща затворник за мобилен телефон. Откривани са в кутии от натурален сок, хлябове, маскирани като часовници и огърлици. Това естествено не може да стане без участието на лица от надзорния състав.</p>
    </article>
  </body>
</html>