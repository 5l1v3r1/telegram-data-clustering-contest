<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/chinmayanand-extortion-case-two-bjp-leaders-chargesheeted-by-police-369.html"/>
    <meta property="og:site_name" content="DoolNews"/>
    <meta property="article:published_time" content="2019-11-05T20:31:00+00:00"/>
    <meta property="og:title" content="ചിന്മയാനന്ദിനെ ഭീഷണിപ്പെടുത്തി പണം തട്ടിയെടുത്ത ബി.ജെ.പി നേതാക്കള്‍ക്കെതിരെ കുറ്റപത്രം"/>
    <meta property="og:description" content="Chinmayananda National News India ഷാജഹാന്‍പുര്‍: ലൈംഗികാക്രമണ കേസില്‍ അറസ്റ്റിലായ മുന്‍ കേന്ദ്രമന്ത്രി ചിന്മയാനന്ദിനെ ഭീഷണിപ്പെടുത്തി പണം തട്ടിയെടുത്ത കേസില്‍ ബി.ജെ.പിയുട"/>
  </head>
  <body>
    <article>
      <h1>ചിന്മയാനന്ദിനെ ഭീഷണിപ്പെടുത്തി പണം തട്ടിയെടുത്ത ബി.ജെ.പി നേതാക്കള്‍ക്കെതിരെ കുറ്റപത്രം</h1>
      <address><time datetime="2019-11-05T20:31:00+00:00">05 Nov 2019, 20:31</time> by <a rel="author">ന്യൂസ് ഡെസ്‌ക്</a></address>
      <p>ഷാജഹാന്‍പുര്‍: ലൈംഗികാക്രമണ കേസില്‍ അറസ്റ്റിലായ മുന്‍ കേന്ദ്രമന്ത്രി ചിന്മയാനന്ദിനെ ഭീഷണിപ്പെടുത്തി പണം തട്ടിയെടുത്ത കേസില്‍ ബി.ജെ.പിയുടെ പ്രാദേശിക നേതാക്കളായ ഡി.പി.എസ് റാത്തോഡ്, അജിത് സിങ് അടക്കം ആറുപേര്‍ക്കെതിരെ കുറ്റപത്രം.</p>
      <p>ഉത്തരപ്രദേശ് ബി.ജെ.പി വൈസ് പ്രസിഡന്റ് ജെ.പി.എസ് റാത്തോഡിന്റെ സഹോദരനാണ് ഡി.പി.എസ് റാത്തോഡ്. ചിന്മയാനന്ദിന് എതിരായ ലൈംഗികാക്രമണ കേസ് അന്വേഷിക്കുന്ന പ്രത്യേക അന്വേഷണ സംഘം തന്നെയാണ് ഈ കേസിലും കുറ്റപത്രം തയ്യാറാക്കിയിട്ടുള്ളത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <related>
        <a href="https://www.doolnews.com/chinmayanda-case-law-student-s-father-questioned-by-sit345.html?utm_source=doolnews&amp;utm_medium=related"/>
      </related>
      <p>ബുധനാഴ്ച കോടതിയില്‍ കുറ്റപത്രം സമര്‍പ്പിക്കുമെന്ന് മുതിര്‍ന്ന പൊലീസ് ഉദ്യോഗസ്ഥര്‍ വാര്‍ത്താ ഏജന്‍സിയോട് പറഞ്ഞു. ലൈംഗികാക്രമണ കേസിലെ പരാതിക്കാരിയില്‍ നിന്ന് തട്ടിയെടുത്ത പെന്‍ഡ്രൈവ് റാത്തോഡ്, അജിത് സിങ് എന്നിവരില്‍നിന്ന് കണ്ടെടുത്തിട്ടുണ്ട്.</p>
      <p>‘കേസിന്റെ അന്വേഷണം പൂര്‍ത്തിയായി. ബുധാനാഴ്ച കോടതിയില്‍ കുറ്റപത്രം സമര്‍പ്പിക്കും. ലൈംഗികാക്രമണം നേരിട്ട നിയമ വിദ്യാര്‍ഥിയില്‍ നിന്നും കാണാതെപോയ പെന്‍ഡ്രൈവ് പ്രതികളില്‍ നിന്നും കണ്ടെടുത്തിട്ടുണ്ട്.’- പ്രത്യേക അന്വേഷണ ഉദ്യോഗസ്ഥന്‍ അറോറ പറഞ്ഞു.</p>
      <p>പെന്‍ഡ്രൈവ് തട്ടിയെടുത്ത് അതിലെ ദൃശ്യങ്ങള്‍ ലാപ്ടോപ്പില്‍ ഇട്ടു കാണുകയും ദൃശ്യങ്ങള്‍ ഡിലീറ്റ് ചെയ്യണമെങ്കില്‍ 1.25 കോടി ചിന്മയാനന്ദ് നല്‍കണമെന്നുമായിരുന്നു റാത്തോഡും അജിത് സിങ്ങും ആവശ്യപ്പെട്ടത്.</p>
      <related>
        <a href="https://www.doolnews.com/chinmayanand-law-student-both-denied-bail-at-utterpradesh-court234.html?utm_source=doolnews&amp;utm_medium=related"/>
      </related>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ചിന്മയാനന്ദിനെതിരെ ലൈംഗികാക്രമണ പരാതി നല്‍കിയ നിയമ വിദ്യാര്‍ഥി, സഞ്ജയ്, വിക്രം, സച്ചിന്‍ എന്നിവരുടെ പേരുകളാണ് പ്രാദേശിക ബി.ജെ.പി നേതാക്കള്‍ക്ക് പുറമെ കുറ്റപത്രത്തില്‍ ഉള്‍പ്പെടുത്തിയിട്ടുള്ളത്. വിദ്യാര്‍ഥി നല്‍കിയ പരാതിയില്‍ സെപ്റ്റംബര്‍ 21 ന് ചിന്മയാനന്ദിനെ അറസ്റ്റു ചെയ്തിരുന്നു.</p>
      <figure>
        <iframe src="https://www.youtube.com/embed/PT1DZXFiNA8" width="500" height="375" data-service="Youtube" scrolling="no"/>
      </figure>
    </article>
  </body>
</html>