<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/donald-tusk-nie-bedzie-kandydowal-na-prezydenta-komentarze-politykow,983163.html"/>
    <meta property="og:site_name" content="TVN24"/>
    <meta property="article:published_time" content="2019-11-05T20:38:00+00:00"/>
    <meta property="og:title" content="&quot;Utopijne było myślenie, że Donald Tusk wróci i zbawi opozycję&quot;"/>
    <meta property="og:description" content="To nie jest takie proste po prostu przyjechać tu na białym koniu i wygrać wybory, więc myślę, że to jest decyzja racjonalna - powiedziała w Tak jest nowo wybrana posłanka Lewicy Razem Magdalena Bie..."/>
  </head>
  <body>
    <article>
      <h1>"Utopijne było myślenie, że Donald Tusk wróci i zbawi opozycję"</h1>
      <address><time datetime="2019-11-05T20:38:00+00:00">05 Nov 2019, 20:38</time> by <a rel="author">akr//now</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/8512d6f6-0233-4777-9fb4-6920f0b13a28-480p.mp4"/>
          <figcaption>Biejat: dość utopijne było myślenie, że Donald Tusk wróci i...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/3a785ba4-7f81-4860-ace6-d8741c1b1e5d-480p.mp4"/>
          <figcaption>Tusk nie będzie kandydował na prezydenta. Komentarze polityków</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/6a99fab9-32bc-43fc-b3bb-c817a5a1f989-480p.mp4"/>
          <figcaption>Piekarska: to nie była taka decyzja, która była jakaś...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/8b33fa05-d763-49b8-962d-6f231ea37593-480p.mp4"/>
          <figcaption>Gasiuk-Pihowicz: nie jestem tą decyzją zaskoczona</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/0dd8f5af-0261-4808-9dfc-9a36964c6bec-480p.mp4"/>
          <figcaption>Kanthak: od początku uważałem, że Donald Tusk raczej nie...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p107/v/2d00f43f07911355d4151f13925ff292/505db52e-fff6-11e9-921d-0050569bf40f-480p.mp4"/>
          <figcaption>Tusk: nie będę kandydował w wyborach prezydenckich</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/f4e4f5e4-0ef1-4b68-b192-fac0fa507381-480p.mp4"/>
          <figcaption>Tusk: nie będę kandydował w wyborach prezydenckich</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/eb1012e6-7181-4e38-8aa8-01f93e3cf4b1-480p.mp4"/>
          <figcaption>Kosiniak-Kamysz: nie zadałem Tuskowi pytania ostatecznego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/2f1e6374-c832-4f82-890c-30056b18b950-480p.mp4"/>
          <figcaption>"Nie wierzę w to, że Donald Tusk chce kandydować na prezydenta"</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/2147af73-5348-445e-8a94-f10fae5dab50-480p.mp4"/>
          <figcaption>Profesor Nałęcz: wierzę Tuskowi, że on wcale tam nocami w...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/f6c51c25-168d-4d6f-822b-51c57d99646c-480p.mp4"/>
          <figcaption>Siemoniak: Donald Tusk wie o dwóch rzeczach</figcaption>
        </figure>
        <figcaption>Donald Tusk nie będzie kandydował na prezydenta. Politycy komentują<cite>Foto: Wojciech Stróżyk/Reporter/East News | Video: tvn24</cite></figcaption>
      </slideshow>
      <h3>To nie jest takie proste po prostu przyjechać tu na białym koniu i wygrać wybory, więc myślę, że to jest decyzja racjonalna - powiedziała w "Tak jest" nowo wybrana posłanka Lewicy Razem Magdalena Biejat o decyzji Donalda Tuska, który nie będzie kandydował w wyborach prezydenckich. Jego oświadczenie komentowali także inni politycy. Krzysztof Sobolewski z PiS ocenił, że Tusk "przestraszył się". Zdaniem Tomasza Siemoniaka (PO) "bardzo możliwe, że teraz wydarzenia przyspieszą".</h3>
      <p>Były polski premier, a obecny szef Rady Europejskiej Donald Tusk ogłosił we wtorek późnym popołudniem, że nie będzie kandydatem w przyszłorocznych w wyborach prezydenckich. - <a href="https://www.tvn24.pl/wiadomosci-z-kraju,3/donald-tusk-nie-bede-kandydowal-na-prezydenta,983157.html">Po głębokim namyśle podjąłem decyzję, że nie będę kandydował w zbliżających się wyborach prezydenckich</a> - poinformował na spotkaniu z dziennikarzami w Brukseli. Dodał, że będzie "bardzo mocno wspierał opozycję w tych wyborach".</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/0c1ef1e7-cc76-456f-9b4d-90ab0fecc4bd.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Tusk: nie będę kandydował w wyborach prezydenckich<cite>Wideo: tvn24</cite></figcaption>
      </figure>
      <h3>"Pokazał ponownie, że jest dojrzałym i doświadczonym politykiem"</h3>
      <p>Decyzję byłego szefa rządu skomentowali politycy.</p>
      <p>Przewodnicząca Nowoczesnej Katarzyna Lubnauer odniosła się do niej w mediach społecznościowych. Jej zdaniem były premier "pokazał ponownie, że jest dojrzałym i doświadczonym politykiem".</p>
      <p>"Ze względu na swoje doświadczenie i kontakty międzynarodowe byłby świetnym Prezydentem RP. Niestety, ze względu na bagaż polityczny, znacznie gorszym, bo polaryzującym kandydatem" - napisała na Twitterze.</p>
      <h3>Nowacka: teraz już oczywiste chyba dla wszystkich, że "samo się nie wygra"</h3>
      <p>"No i konkret" - napisała z kolei szefowa Inicjatywy Polska Barbara Nowacka na Twitterze. "Teraz już oczywiste chyba dla wszystkich że 'samo się nie wygra'. Więc do pracy, rodaczki i rodacy" - dodała przyszła posłanka Koalicji Obywatelskiej.</p>
      <p>"Ja bardzo lubię hasło 'Te wybory wygrają kobiety'" - przyznała.</p>
      <h3>"Bardzo możliwe, że teraz wydarzenia przyspieszą"</h3>
      <related>
        <a href="https://www.tvn24.pl/wiadomosci-z-kraju,3/tusk-nie-bede-kandydowal-na-prezydenta,983157.html"/>
      </related>
      <p>Wiceprzewodniczący Platformy Obywatelskiej Tomasz Siemoniak ocenił, iż Tusk "uznał, że w sytuacji, gdy jest ogromne oczekiwanie w Polsce szybkiej decyzji, jeśli chodzi o kandydata opozycji na prezydenta, nie jest w stanie utrzymać terminu 2 grudnia".</p>
      <p>Na początku grudnia kończy się kadencja byłego premiera na stanowisku szefa Rady Europejskiej i wówczas też - jak zapowiadał Tusk - miał ogłosić w TVN24 decyzję co do swojej przyszłości politycznej.</p>
      <p>Zdaniem Siemoniaka "wydarzenia po wyborach parlamentarnych bardzo w Polsce przyspieszyły" i Tusk "w poczuciu odpowiedzialności za przebieg przyszłej kampanii, za kalendarz, podjął bardzo trudną decyzję, że nie będzie startował w wyborach prezydenckich".</p>
      <p>- Myślę, że to jest bardzo ważny moment, bo przecięte są wszelkie spekulacje i teraz zadaniem opozycji, Koalicji Obywatelskiej, jest jak najszybsze wyłonienie kandydata na prezydenta. Kandydata, który powinien wygrać i który będzie mieć wsparcie Donalda Tuska - wskazywał wiceszef PO.</p>
      <p>Według niego w zaistniałej sytuacji w ciągu kilku najbliższych dni prawdopodobnie dojdzie do spotkań szefów ugrupowań współtworzących Koalicję Obywatelską, czyli PO, Nowoczesnej, Inicjatywy Polska i Zielonych, a także do spotkania zarządu Platformy. - Bardzo możliwe, że teraz wydarzenia przyspieszą. Po tym, co Tusk powiedział, pewnie będziemy rozmawiać o tym, żeby działać szybciej i tego kandydata przedstawić jak najszybciej - dodał Siemoniak.</p>
      <h3>Piekarska: to nie była taka decyzja, która była jakaś niespodziewana</h3>
      <p>We wtorkowym programie "Tak jest" w TVN24 nowo wybrana posłanka Koalicji Obywatelskiej Katarzyna Piekarska oceniła, iż "dobrze, że pan Donald Tusk przyspieszył i nie czekał - tak jak przewidywano - do 2 grudnia, tylko, że ogłosił tę decyzję już". - Myślę, że to nie była taka decyzja, która była jakaś niespodziewana - dodała.</p>
      <p>W jej opinii "wiele osób", w tym również ona spodziewała się, że Tusk "nie wystartuje w wyborach prezydenckich". - Dobrze, że to ogłosił szybko - dodała.</p>
      <p>Piekarska wskazywała, że ma nadzieję, że KO będzie mogła teraz szybko wyłonić swojego kandydata. - Mam nadzieję, że to będzie kobieta i mam nadzieję, że to będzie pani Małgorzata Kidawa-Błońska - dodała.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/044c4fbc-2b35-49a5-afff-6934d0a01b51.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Piekarska: to nie była taka decyzja, która była jakaś niespodziewana<cite>Wideo: tvn24</cite></figcaption>
      </figure>
      <h3>"Dość utopijne było myślenie, że Donald Tusk wróci i zbawi opozycje"</h3>
      <related>
        <a href="https://www.tvn24.pl/wybory-parlamentarne-2019/wiadomosci-wyborcze,474/tusk-wybory-prezydenckie-to-jest-absolutnie-strategiczna-sprawa,977989.html"/>
      </related>
      <p>Gościem "Tak jest" była także Magdalena Biejat, nowo wybrana posłanka Lewicy Razem. Oceniła, że decyzja szefa Rady Europejskiej jest dobra.</p>
      <p>- Uważam, że dość utopijne było myślenie, że Donald Tusk wróci i zbawi opozycję - powiedziała. Jej zdaniem były polski premier "wracałby do innych realiów politycznych, do innej układanki". - Był jakiś czas już poza Polską - zauważyła.</p>
      <p>- To nie jest takie proste po prostu przyjechać tu na białym koniu i wygrać wybory, więc myślę, że to jest decyzja racjonalna i z jego punktu widzenia, i z punktu widzenia Koalicji Obywatelskiej - dodała Biejat.</p>
      <h3>Gasiuk-Pihowicz: nie jestem tą decyzją zaskoczona</h3>
      <p>Kamila Gasiuk-Pihowicz (PO) przyznała w "Faktach po Faktach w TVN24, że decyzja Tuska nie jest dla niej zaskoczeniem. - Nie od dziś wiemy, że Donald Tusk swoje ambicje polityczne ma ulokowane w nurcie polityki europejskiej. Nie od dziś wiemy, że te ambicje były związane z kandydowaniem na szefa Europejskiej Partii Ludowej - powiedziała. <br/><br/>Według niej przed opozycją jest teraz wielkie wyzwanie, czyli wyłonienie kandydata na prezydenta. - Najlepiej wspólnego, jeżeli chodzi o całą opozycję, chociaż wiem, że jest to trudne, o ile nie niemożliwe - oceniła posłanka. <br/><br/>Jej zdaniem opozycja powinna wyłonić kandydata, który będzie miał największe szanse, aby wygrać. - Osobiście mam taką kandydatkę. Tą kandydatką jest pani (wice)marszałek (mijającej kadencji Sejmu - red.) Kidawa-Błońska - powiedziała Gasiuk-Pihowicz. W ocenie posłanki PO, Kidawa-Błońska "jest osobą, która ma duże doświadczenie polityczne, ale także pokazała w ostatnich wyborach, że poparcie społeczne ma wręcz rekordowe".</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/9d1699cc-b0cf-48c9-b48f-fa5d4bf17db2.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Gasiuk-Pihowicz: nie jestem tą decyzją zaskoczona<cite>Wideo: tvn24</cite></figcaption>
      </figure>
      <h3>Kanthak: od początku uważałem, że Donald Tusk raczej nie będzie chciał kandydować</h3>
      <p>Drugi gość "Faktów po Faktach" poseł elekt Jan Kanthak (Solidarna Polska, wybrany z listy Prawa i Sprawiedliwości), ocenił, że w związku z decyzją Tuska "w niektórych kręgach na pewno usłyszymy jęk zawodów". - W tych kręgach, które nie sprzyjają Grzegorzowi Schetynie - wyjaśniał.</p>
      <p>- Natomiast w pieczarze, tak zwanym miejscu, gdzie urzęduje Grzegorz Schetyna, z pewnością korki od szampana poleciały w górę - dodał. Jego zdaniem "Donald Tusk ma problem ze szczerością", więc "tutaj jeszcze pojawia się znak zapytania". - Chociaż ja od początku uważałem, że Donald Tusk raczej nie będzie chciał kandydować - dodał Kanthak.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/1d5b2908-bbe6-4984-b2cb-5dab04626f21.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Kanthak: od początku uważałem, że Donald Tusk raczej nie będzie chciał kandydować<cite>Wideo: tvn24</cite></figcaption>
      </figure>
      <h3>"Przewodniczący Donald Tusk jest zbyt leniwy i przestraszył się"</h3>
      <p>Komentarz w sprawie deklaracji Tuska opublikował na Twitterze także Krzysztof Sobolewski, szef komitetu wykonawczego Prawa i Sprawiedliwości. "Przewodniczący Donald Tusk jest zbyt leniwy i przestraszył się, że po tym, jak przegrał w 2005 roku z Lechem Kaczyńskim, teraz przegra z jego uczniem, Andrzejem Dudą" - napisał.</p>
      <h3>Dworczyk: dokonał prostego rachunku zysków i strat</h3>
      <p>Szef kancelarii premiera Michał Dworczyk przekonywał, iż "od dawna" twierdził, że "Donald Tusk nie zaryzykuje rywalizacji z Andrzejem Dudą". - Ostatnie próby Donalda Tuska ingerowania w polską politykę kończyły się negatywnie dla Koalicji Obywatelskiej, stąd myślę, że dokonał prostego rachunku zysków i strat, i podjął taką, a nie inną decyzję - ocenił.</p>
      <p>Prawo i Sprawiedliwość - jak podkreślali w ostatnich tygodniach politycy PiS, w tym prezes partii Jarosław Kaczyński - w najbliższych wyborach prezydenckich zamierza poprzeć Andrzeja Dudę. Urzędujący prezydent jednak nie ogłosił jeszcze, czy będzie ubiegał się o reelekcję.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/tusk-nie-bede-kandydowal-na-prezydenta,983157.html"/>
        <a href="https://www.tvn24.pl/wybory-parlamentarne-2019/wiadomosci-wyborcze,474/tusk-wybory-prezydenckie-to-jest-absolutnie-strategiczna-sprawa,977989.html"/>
      </related>
    </article>
  </body>
</html>