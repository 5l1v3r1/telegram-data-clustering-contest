<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/atestaciyu-vishiv-prizupinili-do-2020-roku-novini-ukrajini-50051817.html"/>
    <meta property="og:site_name" content="НВ"/>
    <meta property="article:published_time" content="2019-11-05T20:29:00+00:00"/>
    <meta property="og:title" content="Міносвіти призупинило атестацію вишів"/>
    <meta property="og:description" content="Міністерство освіти та науки України призупинило атестацію вищих навчальних закладів, за результатами якої кращі виші могли отримати 100 млн грн на базове фінансування науки."/>
  </head>
  <body>
    <article>
      <h1>Міносвіти призупинило атестацію вишів</h1>
      <h2>Міністерство освіти та науки України призупинило атестацію вищих навчальних закладів, за результатами якої кращі виші могли отримати 100 млн грн на базове фінансування науки.</h2>
      <address>
        <time datetime="2019-11-05T20:29:00+00:00">05 Nov 2019, 20:29</time>
      </address>
      <p>Міністр освіти і науки Ганна Новосад <a href="https://mon.gov.ua/ua/news/atestaciya-naukovoyi-diyalnosti-vishiv-vidterminuyetsya-na-pochatok-2020-go-krashi-zmozhut-pretenduvati-vzhe-ne-na-100-400-mln-grn-bazovogo-finansuvannya-na-nauku">пояснила</a>, що відомство було змушено піти на цей крок, аби провести об'єктивний та незалежний аналіз та експертне оцінювання наукової діяльності вишів.</p>
      <p>Для цього призначено донабір незалежних експертів, у тому числі міжнародних фахівців, з підвищеними вимогами до кандидатів.</p>
      <p>«Якість результатів та довіра до них є набагато важливішими, ніж „гонитва“ за строками атестації», — наголосила міністр.</p>
      <p>Новосад додала, що університети зможуть пройти атестацію на початку 2020 року, при цьому на базове фінансування науки буде передбачено не 100, а 400 млн грн.</p>
      <p>Кошти, передбачені на підтримку університетської науки у 2019 році, можуть передати пілотному проекту зі створення центрів колективного користування науковим обладнанням у вишах.</p>
      <p>Атестація вишів проводиться раз на п’ять років. За її результатами розподіляються бюджетні кошти на базове фінансування наукової діяльності.</p>
    </article>
  </body>
</html>