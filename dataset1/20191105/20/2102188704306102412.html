<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/5/653371/"/>
    <meta property="og:site_name" content="Економічна правда"/>
    <meta property="article:published_time" content="2019-11-05T20:15:00+00:00"/>
    <meta property="og:title" content="Неофіційний радник Трампа веде переговори про купівлю &quot;Мотор Січі&quot; — ЗМІ"/>
    <meta property="og:description" content="Приватний підрядник з питань безпеки та неофіційний радник президента США Трампа Ерік Прінс веде перевогори щодо купівлі українського концерну “Мотор Січ”."/>
  </head>
  <body>
    <article>
      <h1>Неофіційний радник Трампа веде переговори про купівлю "Мотор Січі" — ЗМІ</h1>
      <address>
        <time datetime="2019-11-05T20:15:00+00:00">05 Nov 2019, 20:15</time>
      </address>
      <p>Приватний підрядник з питань безпеки та неофіційний радник президента США Трампа Ерік Прінс веде перевогори щодо купівлі українського концерну "Мотор Січ".</p>
      <p>Про це пише видання <a href="https://www.wsj.com/articles/security-contractor-erik-prince-is-in-talks-to-acquire-ukraines-motor-sich-11572949809">The </a><a href="https://www.wsj.com/articles/security-contractor-erik-prince-is-in-talks-to-acquire-ukraines-motor-sich-11572949809">Wall Street Journal</a> з посиланням на американських чиновників.</p>
      <p>Газета нагадує, що США намагаються перешкодити купівлі "Мотор Січі" групою китайських компаній.</p>
      <p>"Адміністрація Трампа звернулася до Еріка Прінса і принаймні до одного іншого потенційного покупця з приватного сектору щодо "Мотор Січі", - заявило джерело.</p>
      <p>Співрозмовники видання зазначають, що останніми тижнями Прінс обговорював питання "Мотор Січі" з українськими чиновниками та відвідав головний завод компанії.</p>
      <p>Також зазначається, що у вересні тимчасовий повірений у справах США в Україні Вільям Тейлор і радник Міноборони США по Україні Дональд Уінтер відвідали завод у Запоріжжі.</p>
      <p>Як пише WSJ з посиланням на дані Держприкордонслужби України, Прінс з 2014 року щонайменше 9 разів прилітав в Україну.</p>
      <p>Повідомляється що під час своєї останньої поїздки в Україну, 24-27 жовтня, Прінс відвідав завод "Мотор Січі".</p>
      <p>За словами представника компанії, він був "вражений високим рівнем технологій".</p>
      <p><b>Знати більше:</b> <b><i><a href="https://www.pravda.com.ua/articles/2019/08/28/7224606/">Дракон зачаївся. Чому продаж "Мотор Січі" підриває національну безпеку України</a></i></b></p>
      <p>
        <b>
          <i>Нагадаємо:</i>
        </b>
      </p>
      <p>Запорізький завод бізнесмена В'ячеслава Богуслаєва "Мотор Січ" – один із провідних світових виробників двигунів для авіаційної промисловості.</p>
      <p>25 серпня директор зі зв'язків з громадськістю ВАТ "Мотор Січ" Анатолій Малиш повідомив, що китайські <a href="https://www.epravda.com.ua/news/2019/08/25/650931/">Skyrizon і Xinwei Group </a>вже подали на узгодження в Антимонопольний комітет України угоду з купівлі понад 50% акцій "Мотор Січі".</p>
      <p>Видання "The Wall Street Journal" із посиланням на джерела в американській адміністрації повідомляло, що США <a href="https://www.epravda.com.ua/news/2019/08/24/650926/">намагаються завадити </a>придбанню китайською компанією українського заводу "Мотор Січ", адже це в рази підвищить оборонні позиції Китаю.</p>
      <p>28 серпня радник президента США Джон Болтон заявив у Києві про <a href="https://www.pravda.com.ua/news/2019/08/28/7224688/">ризики продажу</a> частини української "Мотор Січі" китайцям. Він сказав, що Китай веде нечесну гру в США й краде військові технології.</p>
      <p>Економічна правда</p>
    </article>
  </body>
</html>