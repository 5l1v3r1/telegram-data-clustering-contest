<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/05/socialnoto-ministerstvo-niama-da-se-vdiga-vyzrastta-za-pensiia.428686"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T20:52:00+00:00"/>
    <meta property="og:title" content="Социалното министерство: Няма да се вдига възрастта за пенсия!"/>
    <meta property="og:description" content="Остава постепенното нарастване, докато стане 65 г. | Dnes.bg"/>
  </head>
  <body>
    <article>
      <h1>Социалното министерство: Няма да се вдига възрастта за пенсия!</h1>
      <h2>Остава постепенното нарастване, докато стане 65 г.</h2>
      <address><time datetime="2019-11-05T20:52:00+00:00">05 Nov 2019, 20:52</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Няма да има ново вдигане във възрастта за пенсия. А остава постепенното нарастване на стажа и възрастта, докато стигне 65 години при мъжете и жените през 2037 г. Това уточнение направиха от социалното министерство във връзка с публикации, в които се твърди, че се обмисля допълнително вдигане на възрастта за пенсиониране.</p>
      <p>Не се предлагат нови мерки за „повишаване на пенсионната възраст и стаж“, „ограничаване на ранното пенсиониране“ или „въвеждане на многофондова система във втория и третия стълб на пенсионната система“ , обясняват от социалното.</p>
      <p>През 2015 г. Народното събрание одобри промени в Кодекса за социално осигуряване с цел финансово стабилизиране на пенсионната система и повишаване на адекватността на пенсиите. Сред предприетите тогава мерки беше предвидено и плавното повишаване на пенсионната възраст до достигане на 65 години за мъжете и жените през 2037 година. Тези разпоредби са в сила от 1 януари 2016 г. и продължават да се изпълняват според регламентирания в законодателството график ежегодно.</p>
      <p>Предложеният за обществено обсъждане проект на Отчет за 2018 г. за изпълнение на актуализираната Национална стратегия за демографско развитие на населението в Република България (2012-2030 г.) не съдържа нови мерки и предложения за допълнително нарастване на пенсионната възраст и стаж, извън предвиденото в приетото през 2015 г. законодателство, уточняват още от министерството.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/04/knsb-iska-minimalna-pensiia-ot-250-lv-ot-1-iuli.428517"/>
        <a href="https://www.dnes.bg/obshtestvo/2019/11/04/po-strogi-iziskvaniia-za-pensionirane-skacha-vyzrastta-rannoto-po-trudno.428474"/>
      </related>
    </article>
  </body>
</html>