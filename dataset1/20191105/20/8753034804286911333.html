<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/6je8p8/tre-ganger-saa-mange-barn-med-autisme-i-rogaland-som-i-hedmark"/>
    <meta property="og:site_name" content="Aftenbladet"/>
    <meta property="article:published_time" content="2019-11-05T20:33:21+00:00"/>
    <meta property="og:title" content="Tre ganger så mange barn med autisme i Rogaland som i Hedmark"/>
    <meta property="og:description" content="7 av 1000 barn i Norge har diagnosen autisme, men det er store geografiske forskjeller. Rogaland har flest barn med diagnosen."/>
  </head>
  <body>
    <article>
      <h1>Tre ganger så mange barn med autisme i Rogaland som i Hedmark</h1>
      <h2>7 av 1000 barn i Norge har diagnosen autisme, men det er store geografiske forskjeller. Rogaland har flest barn med diagnosen.</h2>
      <address><time datetime="2019-11-05T20:33:21+00:00">05 Nov 2019, 20:33</time> by <a rel="author">NTB</a></address>
      <p>Det viser oppdaterte tall fra autismestudien.</p>
      <p>Fylkestallene varierer fra at 3 av 1000 barn i Hedmark har diagnosen til at 10 av 1000 barn har autisme i Rogaland.</p>
      <p>Rogaland ligger sammen med Møre og Romsdal over landsgjennomsnittet, mens andelen barn med diagnosen i Aust-Agder, Vest-Agder, Nordland og Hedmark ligger under snittet.</p>
      <h3>– Blir ikke oppdaget</h3>
      <p>Hovedforfatter av autismestudien, Pål Surén, frykter at helsevesenet i disse fylkene ikke oppdager diagnosen.</p>
      <p>– I fylkene med lave tall for autisme kan det se ut til at mange med tilstanden ikke blir oppdaget av helsevesenet eller får diagnosen sent, særlig blant jenter, sier han i en kommentar til <a href="https://www.fhi.no/nyheter/2019/andelen-barn-med-autisme-aukar-i-noreg-og-det-er-store-fylkesvise-forskjell/">studien.</a></p>
      <p>Over fire ganger flere gutter enn jenter er diagnostisert med autisme. 11 av 1000 norske gutter har diagnosen ved åtte års alder, mens tallene blant jenter er 3 av 1000.</p>
      <h3>Flere får diagnosen</h3>
      <p>Fra 2008 til 2016 har andelen barn med autismediagnose økt i alle aldersgrupper og hos begge kjønn. Årsaken til veksten er trolig at kunnskapen har økt.</p>
      <p>Autisme er en utviklingsforstyrrelse som fører til vansker med sosialt samspill, språk og kommunikasjon. Autismeforstyrrelser kjennetegnes også av repeterende atferd.</p>
      <p>Autismestudien er en del av den norske mor, far og barn-undersøkelsen som bli gjennomført i regi av Folkehelseinstituttet.</p>
    </article>
  </body>
</html>