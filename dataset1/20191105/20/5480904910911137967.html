<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kdyby-nepadla-ndr-cestovala-by-merkelova-jako-duchodkyne-po-usa/1817635?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T20:34:00+00:00"/>
    <meta property="og:title" content="Kdyby nepadla NDR, cestovala by Merkelová jako důchodkyně po USA"/>
    <meta property="og:description" content="Berlín - Kdyby před 30 lety nepadla berlínská zeď a nezhroutil se komunistický režim Německé demokratické republiky (NDR), byla by dnes Angela Merkelová v důchodu a cestovala po Spojených státech. Šéfka německé vlády to řekla v rozhovoru s magazínem Spiegel. Události z 9. listopadu 1989 má za šťastný okamžik německých dějin."/>
  </head>
  <body>
    <article>
      <h1>Kdyby nepadla NDR, cestovala by Merkelová jako důchodkyně po USA</h1>
      <address><time datetime="2019-11-05T20:34:00+00:00">05 Nov 2019, 20:34</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Kdyby před 30 lety nepadla berlínská zeď a nezhroutil se komunistický režim Německé demokratické republiky (NDR), byla by dnes Angela Merkelová v důchodu a cestovala po Spojených státech. Šéfka německé vlády to řekla v rozhovoru s magazínem Spiegel. Události z 9. listopadu 1989 má za šťastný okamžik německých dějin.</p>
      <p>"Už bych si mohla splnit svůj sen: v NDR chodily ženy v šedesáti do důchodu, takže bych si už před pěti lety vyzvedla pas a odcestovala do Ameriky," uvedla Merkelová na otázku, co by dnes dělala, kdyby východoněmecký režim stále existoval. Pětašedesátiletá politička, která připomněla, že NDR s cestami důchodců na Západ - na rozdíl od ostatních občanů - neměla problém, by v takovém případě ráda Spojené státy projela autem a přitom poslouchala Bruce Springsteena. "To byl můj sen," podotkla.</p>
      <p>Merkelové, která v okamžicích pádu zdi byla tak jako každý čtvrtek v sauně, ale změna režimu zkřížila plány. Kariéru vědecké pracovnice na ústavu fyzikální chemie pětatřicetiletá žena rychle vyměnila za kariéru političky a v roce 2005 vystoupala až na vrchol, když se stala německou kancléřkou.</p>
      <figure>
        <img src="https://i3.cn.cz/3/1387359940_P201312180257601.jpg"/>
      </figure>
      <p>Zdaleka ne pro každého byl ale historický přelom tak bezproblémový. "Vím, že pro Východoněmce určité generace se život díky revoluci sice stal svobodným, ale ne vždy jednodušším; vím také, že vedle úspěšných regionů jsou i takové, kde se vyprazdňují vesnice, protože se děti a vnuci odstěhovali," uznala v rozhovoru Merkelová.</p>
      <p>Rodačka z Hamburku poznamenala, že řada západních Němců má dodnes problém pochopit, že se i v diktatuře dal žít dobrý život. "Že jsme měli přátele a rodiny, s nimiž jsme navzdory státu slavili narozeniny a Vánoce, nebo sdíleli smutek, samozřejmě vždy v určité ostražitosti před státem," podotkla. "Protože tato stránka našeho osobního života v NDR není mnoha Západoněmci vnímána nebo je dokonce ignorována, vzniká jako reakce na to u některých Východoněmců určitá romantizace, podle motta: Náš život v NDR nám nikdo nemůže vzít," míní. O odlišných životních zkušenostech na Východě a na Západě by podle ní Němci měli spolu více mluvit a více se snažit si v tomto ohledu porozumět.</p>
      <p>Merkelová v rozhovoru rovněž ocenila odvahu mnoha občanů NDR, kteří se nebáli postavit komunistickému režimu. Mírová revoluce a pád berlínské zdi 9. listopadu 1989 byl podle ní právě jejich dílem.</p>
    </article>
  </body>
</html>