<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/05/ipb-zove-novite-kmetove-proverete-si-spirkite.428616"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T20:22:00+00:00"/>
    <meta property="og:title" content="ИПБ зове новите кметове: Проверете си спирките!"/>
    <meta property="og:description" content="Така може да се предотвратят тежки инциденти, смятат от института | Dnes.bg"/>
  </head>
  <body>
    <article>
      <h1>ИПБ зове новите кметове: Проверете си спирките!</h1>
      <h2>Така може да се предотвратят тежки инциденти, смятат от института</h2>
      <address><time datetime="2019-11-05T20:22:00+00:00">05 Nov 2019, 20:22</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Институтът за пътна безопасност се обърна към всички новоизбрани кметове незабавно да възложат  извършването на инспекции по пътна безопасност на местата с концентрация на ПТП в градовете, както и в зоните на спирки на градския транспорт, районите около училища и детски градини.</p>
      <p>"Идентифициранетo на дефицити на пътна безопасност е възможност за предприемане на адекватни мерки от страна на собственика на пътната инфраструктура за предотвратяване на тежки пътнотранспортни произшествия. Опитът на Института показва, че тежкият инцидент, случил се във Варна през изминалото денонощие, се дължи основно на пропуски в организацията на движението и липса на конкретни политики, с които да се оказва качествена превенция над риска в зоните на спирки", пише в позицията на организацията.</p>
      <p>Експертите на ИПБ настояват на базата на инспекция по пътна безопасност да се набележат и изпълнят мерки, свързани с обезопасяването на зоните на спирките в населените места.</p>
      <p>При извършени инспекции на много места прави впечатление, че често се нарушават правилата за това къде и как може да се поставят спирки и спирконавеси.</p>
      <p>Така например в София скоро бяха идентифицирани спирки, които се намират в зоната на кръстовище, в град Крън, където загинаха шест човека преди по-малко от месец, в зоната на тежкото ПТП беше идентифицирана незаконна спирка, която е обособена именно от администрацията на община Крън. Единствената възможност, която може да доведе до обезопасяването на спирките и гарантиране на живота и здравето на хората, които са избрали да използват градския транспорт за придвижване, е чрез извършването на експертни проверки и изработването на конкретни мерки, пишат още от Института за пътна безопасност.</p>
      <related>
        <h4>Още по темата</h4>
        <a href="https://www.dnes.bg/stranata/2019/11/05/tejko-ostava-systoianieto-na-edno-ot-decata-blysnati-vyv-varna.428571"/>
        <a href="https://www.dnes.bg/notifikacii/2019/11/04/shofioryt-pomlial-horata-na-spirka-vyv-varna-ne-bil-piian.428533"/>
        <a href="https://www.dnes.bg/notifikacii/2019/11/04/momiche-na-14-g-e-v-koma-sled-ujasa-na-spirkata-vyv-varna.428476"/>
      </related>
    </article>
  </body>
</html>