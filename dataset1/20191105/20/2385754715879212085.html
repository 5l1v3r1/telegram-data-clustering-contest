<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595907/ekthesi-oie-o-emporikos-polemos-hpakinas-vlaptei-kai-tis-dyo-xores"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T20:27:00+00:00"/>
    <meta property="og:title" content="Έκθεση ΟΗΕ: Ο εμπορικός πόλεμος ΗΠΑ-Κίνας βλάπτει και τις δύο χώρες"/>
    <meta property="og:description" content="Ο εμπορικός πόλεμος μεταξύ Κίνας και ΗΠΑ βλάπτει και τις δύο οικονομίες, υποστηρίζουν τα Ηνωμένα Έθνη, καθώς κατά το πρώτο εξάμηνο του έτους μειώθηκαν κατά..."/>
  </head>
  <body>
    <article>
      <h1>Έκθεση ΟΗΕ: Ο εμπορικός πόλεμος ΗΠΑ-Κίνας βλάπτει και τις δύο χώρες</h1>
      <address><time datetime="2019-11-05T20:27:00+00:00">05 Nov 2019, 20:27</time> by <a rel="author">SigmaLive</a></address>
      <p>Ο εμπορικός πόλεμος μεταξύ Κίνας και ΗΠΑ βλάπτει και τις δύο οικονομίες, υποστηρίζουν τα Ηνωμένα Έθνη, καθώς κατά το πρώτο εξάμηνο του έτους μειώθηκαν κατά 35 δισεκ. δολάρια οι εισαγωγές κινεζικών προϊόντων ενώ ταυτόχρονα αυξήθηκαν οι τιμές που πληρώνουν οι Αμερικανοί καταναλωτές.</p>
      <p>Σε μια νέα έκθεσή της, η Διάσκεψη των Ηνωμένων Εθνών για το Εμπόριο και την Ανάπτυξη (UNCTAD) μελέτησε τις συνέπειες από τις αυξήσεις των δασμών που επέβαλαν μεταξύ τους οι δύο μεγαλύτερες οικονομίες του κόσμου και κατέληξε στο συμπέρασμα ότι η κατάσταση επιδεινώθηκε σημαντικά και για τις δύο.</p>
      <p>«Ένας εμπορικός πόλεμος στον οποίο όλοι χάνουν δεν βλάπτει μόνο τους κύριους ανταγωνιστές, υπονομεύει και την σταθερότητα της παγκόσμιας οικονομίας και της ανάπτυξης», σημείωσε η διευθύντρια του τμήματος διεθνούς εμπορίου και πρώτων υλών της UNCTAD, Πάμελα Κόουκ Χάμιλτον.</p>
      <p>Το Πεκίνο και η Ουάσινγκτον έχουν εμπλακεί σε μια εμπορική διαμάχη εδώ και 16 μήνες, όμως υπάρχουν ελπίδες ότι μια κατ’ αρχήν συμφωνία μπορεί να υπογραφεί αυτόν τον μήνα. Σε αντίθετη περίπτωση, θα επηρεαστούν όλες οι εισαγωγές κινεζικών προϊόντων στις ΗΠΑ, αξίας άνω των 500 δισεκ. δολαρίων.</p>
      <p>Οι εισαγωγές κινεζικών προϊόντων στα οποία έχουν επιβληθεί δασμοί έπεσαν στα 95 δισεκ. δολάρια μεταξύ Ιανουαρίου και Ιουνίου φέτος, από 130 δισεκ. δολάρια την αντίστοιχη περίοδο του 2018, δείχνει η έρευνα της UNCTAD. Μειώθηκαν δηλαδή κατά 25%.</p>
      <p>Ο Αλεσάντρο Νικίτα, οικονομολόγος της UNCTAD, είπε σε δημοσιογράφους στην Γενεύη ότι κατά την αρχική φάση του εμπορικού πολέμου, το μεγαλύτερο μέρος του κόστους από τους δασμούς το επωμίστηκαν οι Αμερικανοί καταναλωτές και οι αμερικανικές εταιρείες. Οι Κινέζοι εξαγωγείς, στην συνέχεια, μείωσαν σημαντικά τις τιμές τους, ώστε να διατηρήσουν την θέση τους στην αμερικανική αγορά.</p>
      <p>Από τον πόλεμο αυτό, ωστόσο, δεν βγαίνουν όλοι χαμένοι. Σύμφωνα με την έκθεση, από τα 35 δισεκ. δολάρια των εξαγωγών που έχασε η Κίνα κατά το πρώτο εξάμηνο του έτους, περίπου 21 δισεκ. δολάρια πήγαν σε άλλες χώρες, όπως στην Ταϊβάν, το Μεξικό και την Ευρωπαϊκή Ένωση. Τα υπόλοιπα είτε χάθηκαν είτε πήγαν σε Αμερικανούς παραγωγούς.</p>
      <p>Ο Νικίτα προειδοποίησε, πάντως, ότι «ακόμη και οι χώρες που κερδίζουν πρόσβαση στην αγορά μπορεί στο τέλος να μην αναδειχθούν νικήτριες». Και αυτό επειδή η παγκόσμια οικονομία θα συρρικνωθεί περισσότερο, ιδίως αν υπάρξει μια νέα κλιμάκωση σε αυτόν τον εμπορικό πόλεμο, εξήγησε.</p>
      <p>Πηγή: ΑΠΕ - ΜΠΕ </p>
    </article>
  </body>
</html>