<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/dortmund-otocil-duel-s-interem-chelsea-smazala-trigolove-manko/1817036?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T23:25:00+00:00"/>
    <meta property="og:title" content="Dortmund otočil duel s Interem, Chelsea smazala třígólové manko"/>
    <meta property="og:description" content="Praha - Fotbalisté Dortmundu ve 4. kole &quot;slávistické&quot; skupiny F Ligy mistrů po obratu z 0:2 na 3:2 doma porazili Inter Milán a poskočili na druhé místo tabulky. Neapol nevyužila možnost s předstihem si zajistit postup a jen remizovala 1:1 se Salcburkem. Chelsea na svém hřišti zužitkovala přesilovku o dva hráče a s Ajaxem Amstrerodam remizovala 4:4, když smazala ztrátu 1:4. Lipsko bez zraněného českého útočníka Patrika Schicka zvítězilo 2:0 v Petrohradu."/>
  </head>
  <body>
    <article>
      <h1>Dortmund otočil duel s Interem, Chelsea smazala třígólové manko</h1>
      <address><time datetime="2019-11-05T23:25:00+00:00">05 Nov 2019, 23:25</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Fotbalisté Dortmundu ve 4. kole "slávistické" skupiny F Ligy mistrů po obratu z 0:2 na 3:2 doma porazili Inter Milán a poskočili na druhé místo tabulky. Neapol nevyužila možnost s předstihem si zajistit postup a jen remizovala 1:1 se Salcburkem. Chelsea na svém hřišti zužitkovala přesilovku o dva hráče a s Ajaxem Amstrerodam remizovala 4:4, když smazala ztrátu 1:4. Lipsko bez zraněného českého útočníka Patrika Schicka zvítězilo 2:0 v Petrohradu.</p>
      <slideshow>
        <figure>
          <img src="https://i3.cn.cz/6/1572989858_P201911051095701.jpg"/>
        </figure>
        <figure>
          <img src="https://i3.cn.cz/6/1572989049_P201911051083901.jpg"/>
        </figure>
        <figure>
          <img src="https://i3.cn.cz/6/1573042581_P201911060616201.jpg"/>
        </figure>
        <figure>
          <img src="https://i3.cn.cz/6/1572986180_P201911051041401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3257">Fotogalerie: Fotbalová Liga mistrů 2019/20</a>
        </figcaption>
      </slideshow>
      <p>V Dortmundu to dlouho vypadalo na to, že Inter naváže na dva týdny starou domácí výhru 2:0 nad Borussií. Milánský celek vedl o přestávce 2:0, ale druhá půle patřila Borussii. Dvakrát skóroval Hakimí, který už dvěma brankami zařídil Dortmundu výhru 2:0 na Slavii, a jednou se trefil jeho spoluhráč Brandt.</p>
      <p>Borussia poprvé ve své historii dokázala v Lize mistrů otočit utkání z 0:2 a na druhém místě tabulky má jednobodové manko na vedoucí Barcelonu. Inter ztrácí na Dortmund tři body, poslední Slavia je o další dva body zpět.</p>
      <p>Velký "comeback" předvedla i Chelsea. Na Stamford Bridge se přitom dlouho zdálo, že Londýňané prohrají i druhý domácí zápas skupiny. "Blues" si v úvodním dějství dali dva vlastní góly a v poločase šli do kabin za stavu 1:3. Premiérově v Lize mistrů inkasovali za první poločas tři góly.</p>
      <p>Když po pauze zvýšil Van de Beek, vypadalo to, že semifinalista minulé sezony míří k jasné výhře. Pak ale přišel velký finiš domácích, kteří skórovali třikrát za 11 minut. Londýňané rychle snížili a sudí Rocchi poté během minuty vyloučil dva hostující hráče Blinda s Veltmanem. Z druhé penalty upravil na 3:4 Jorginho a v 74. minutě srovnal James.</p>
      <p>Domácí pak dokonce dostali míč do sítě popáté, ale gól po zásahu videorozhodčího neplatil. Chelsea jako třetí anglický tým v Lize mistrů dotáhla tříbrankovou ztrátu k bodovému zisku.</p>
      <p>V druhém duelu skupiny H Valencie dlouho prohrávala s Lille 0:1, ale čtyřmi góly od 66. minuty otočila stav a zvítězila 4:1. Španělský celek má ve vyrovnané tabulce sedm bodů stejně jako Ajax s Chelsea, Lille dosud získalo jen bod.</p>
      <p>Neapol si mohla jako první zajistit s předstihem postup, ale šanci zatím nevyužila a se Salcburkem jen remizovala. Domácí dokonce museli dotahovat skóre poté, co se v 11. minutě prosadil z penalty mladík Haaland a jako čtvrtý v historii Ligy mistrů skóroval při svých úvodních čtyřech startech. Neapol po remíze klesla ve skupině E na druhé místo za obhájce trofeje Liverpool, který doma zdolal poslední Genk těsně 2:1.</p>
      <p>Lipsko v Petrohradu od začátku diktovalo tempo. Jeden gól rozhodčí hostům neuznali, ale v páté minutě nastavení první půle už mírný favorit udeřil, když se po přímém kopu trefil k tyči kapitán Demme. Pojistku přidal v 63. minutě po kličce brankáři Sabitzer.</p>
      <p>Německý celek si připsal třetí vítězství, pojistil si vedení ve skupině G a přiblížil se k postupu. Na druhém místě je Lyon, který porazil Benficu Lisabon 3:1.</p>
      <h3>4. kolo základních skupin fotbalové Ligy mistrů:</h3>
      <h3>Skupina E:</h3>
      <p>
        <b>Neapol - Salcburk 1:1 (1:1)</b>
      </p>
      <p>Branky: 44. Lozano - 11. Haaland z pen. Rozhodčí: Marciniak - Sokolnicki, Listkiewicz - Gil (video, všichni Pol.).  Diváci: 32.862.</p>
      <p>
        <b>Liverpool - Genk 2:1 (1:1)</b>
      </p>
      <p>Branky: 14. Wijnaldum, 53. Oxlade-Chamberlain - 41. Samata. Rozhodčí: Kružliak - Somolani, Hancko (všichni SR) - Irrati (video, It.). Diváci: 52.611.</p>
      <p>
        <b>Tabulka:</b>
      </p>
      <ul>
        <li>1. | Liverpool | 4 | 3 | 0 | 1 | 10:7 | 9</li>
        <li>2. | Neapol | 4 | 2 | 2 | 0 | 6:3 | 8</li>
        <li>3. | Salcburk | 4 | 1 | 1 | 2 | 12:10 | 4</li>
        <li>4. | Genk | 4 | 0 | 1 | 3 | 4:12 | 1</li>
      </ul>
      <h3>Skupina F:</h3>
      <p>
        <b>Dortmund - Inter Milán 3:2 (0:2)</b>
      </p>
      <p>Branky: 51. a 77. Hakimí, 64. Brandt - 5. Martínez, 40. Vecino. Rozhodčí: Makkelie - Diks, Steegstra - Kamphuis (video, všichni Niz.). Diváci: 66.099.</p>
      <p>Dortmund: Bürki - Hakimí, Akanji, Hummels, Schulz - Witsel, Weigl - Sancho (82. Piszczek), Brandt, Hazard (88. Guerreiro) - Götze (64. Alcácer). Trenér: Favre.</p>
      <p>Inter: Handanovič - Godín, De Vrij, Škriniar - Candreva, Vecino (68. Sensi), Brozovič, Barella, Biraghi (66. Lazaro) - Lukaku (73. Politano), Martínez. Trenér: Conte.</p>
      <p>
        <b>Tabulka:</b>
      </p>
      <ul>
        <li>1. | FC Barcelona | 4 | 2 | 2 | 0 | 4:2 | 8</li>
        <li>2. | Dortmund | 4 | 2 | 1 | 1 | 5:4 | 7</li>
        <li>3. | Inter Milán | 4 | 1 | 1 | 2 | 6:6 | 4</li>
        <li>4. | <b>Slavia Praha</b> | 4 | 0 | 2 | 2 | 2:5 | 2</li>
      </ul>
      <h3>Skupina G:</h3>
      <p>
        <b>Petrohrad - Lipsko 0:2 (0:1)</b>
      </p>
      <p>Branky: 45.+5 Demme, 63. Sabitzer. Rozhodčí: Grinfeld - Hassan, Yarkoni (všichni Izr.) - Pinheiro (video, Portug.). Diváci: 50.452. </p>
      <p>
        <b>Lyon - Benfica Lisabon 3:1 (2:0)</b>
      </p>
      <p>Branky: 4. Andersen, 33. Depay, 89. Traoré - 76. Seferovic. Rozhodčí: Kuipers - Van Roekel, Zeinstra - Van Boekel (video, všichni Niz.). Diváci: 51.077.</p>
      <p>
        <b>Tabulka:</b>
      </p>
      <ul>
        <li>1. | Lipsko | 4 | 3 | 0 | 1 | 6:4 | 9</li>
        <li>2. | Lyon | 4 | 2 | 1 | 1 | 7:4 | 7</li>
        <li>3. | Zenit Petrohrad | 4 | 1 | 1 | 2 | 5:6 | 4</li>
        <li>4. | Benfica Lisabon | 4 | 1 | 0 | 3 | 5:9 | 3</li>
      </ul>
      <h3>Skupina H:</h3>
      <p>
        <b>Chelsea - Ajax Amsterodam 4:4 (1:3)</b>
      </p>
      <p>Branky: 5. a 71. obě z pen. Jorginho, 63. Azpilicueta, 74. James - 2. vlastní Abraham, 20. Promes, 35. vlastní Arrizabalaga, 55. Van de Beek. Rozhodčí: Rocchi - Meli, Peretti - Valeri (video, všichni It.). ČK: 68. Blind, 69. Veltman (oba Ajax). Diváci: 39.132.</p>
      <p>
        <b>Valencie - Lille 4:1 (0:1)</b>
      </p>
      <p>Branky: 66. Parejo z pen., 82. vlastní Soumaoro, 84. Kondogbia, 90. Torres - 25. Osimhen. Rozhodčí: Karasev - Demeško, Gavrilin (všichni Rus.) - Dankert (video, Něm.). Diváci: 38.252.</p>
      <p>
        <b>Tabulka:</b>
      </p>
      <ul>
        <li>1. | Ajax Amsterodam | 4 | 2 | 1 | 1 | 10:5 | 7</li>
        <li>2. | Chelsea | 4 | 2 | 1 | 1 | 7:6 | 7</li>
        <li>3. | Valencie | 4 | 2 | 1 | 1 | 6:5 | 7</li>
        <li>4. | Lille | 4 | 0 | 1 | 3 | 3:10 | 1</li>
      </ul>
    </article>
  </body>
</html>