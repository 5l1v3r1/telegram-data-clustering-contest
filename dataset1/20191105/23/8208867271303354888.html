<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/tennis/2019/11/05/news/atp_next_gen_finals_sinner_parte_bene_battuto_tiafoe-240335227/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T23:35:00+00:00"/>
    <meta property="og:title" content="Tennis, Atp Next Gen Finals; Sinner parte bene: battuto Tiafoe"/>
    <meta property="og:description" content="Bella impresa del 18enne di San Candido che sovverte i pronostici e piega in rimonta lo statunitense. Ora sfiderà lo svedese Ymer che,"/>
  </head>
  <body>
    <article>
      <h1>Tennis, Atp Next Gen Finals; Sinner parte bene: battuto Tiafoe</h1>
      <h2>Bella impresa del 18enne di San Candido che sovverte i pronostici e piega in rimonta lo statunitense. Ora sfiderà lo svedese Ymer che, nell'altra gara del girone, ha sconfitto Humbert. Parte bene il favorito De Minaur</h2>
      <address>
        <time datetime="2019-11-05T23:35:00+00:00">05 Nov 2019, 23:35</time>
      </address>
      <p><b>MILANO</b> - Jannik Sinner inizia con il piede giusto la propria avventura alle Atp Next Gen Finals in corso di svolgimento a Milano. Il 18enne tennista altoatesino ha piegato in rimonta per 3-4 (4/7), 4-2, 4-2, 4-2 lo statunitense Frances Tiafoe, che lo precede di 47 posizioni in classifica mondiale (è 46 contro 93). L'azzurro ha perso il primo set per colpa di un tie-break giocato male (è scivolato sotto 1-6)  ma non si è disunito. Si è fatto più aggressivo nel secondo parziale, in cui ha strappato per la prima volta il servizio al rivale nel 5° game, e ha chiuso 4-2 al 3° set-point. Sinner ha insistito, ha tolto di nuovo la battuta a Tiafoe nel 3° gioco del 3° set ed è arrivato fino in fondo (4-2) dopo aver annullato nel game finale due pericolose palle-break con un passante di rovescio ed un ace. Nel set finale Sinner ha annullato con un altro ace la palla dello 0-2, è scattato sul 3-1 e, infine, ha chiuso 4-2 al 3° match-point.</p>
      <h3>Ora sfiderà Ymer. De Minaur parte bene</h3>
      <p>Sinner mercoledì tornerà in campo per il secondo match del gruppo B per sfidare lo svedese Mikael Ymer, n. 73 Atp che all'esordio ha sconfitto per 4-3 (7/2), 1-4, 4-2, 4-1 il francese Ugo Humbert, n. 56. Nel girone A è partito bene il favorito per la vittoria finale, l'australiano<b> </b>Alex De Minaur, n. 18, che ha piegato per 4-2, 3-4 (5/7), 4-1, 4-1 lo spagnolo Alejandro Davidovich Fokina, n. 82. Nell'altro match successo del serbo Miomir Kecmanovic, n. 55, sul norvegese Casper Ruud, n. 63, con il punteggio di 4-3 (7/5), 4-3 (7/5), 4-2.</p>
    </article>
  </body>
</html>