<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620130/%D8%B3%D9%88%D8%A7%D9%84-%D8%A7%D8%B2-%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D8%AF%D8%B1%D8%A8%D8%A7%D8%B1%D9%87-%D8%AE%D8%AF%D9%85%D8%A7%D8%AA-%D8%A7%D8%B1%D8%B2%D8%B4-%D8%A7%D9%81%D8%B2%D9%88%D8%AF%D9%87-%D8%A8%D9%87-%D8%B5%D8%AD%D9%86-%D9%85%D8%AC%D9%84%D8%B3-%D8%A7%D8%B1%D8%AC%D8%A7%D8%B9-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T23:21:00+00:00"/>
    <meta property="og:title" content="سوال از وزیر ارتباطات درباره خدمات ارزش افزوده به صحن مجلس ارجاع شد"/>
    <meta property="og:description" content="سخنگوی کمیسیون صنایع و معادن مجلس شورای اسلامی از بررسی سوال سید فرید موسوی از وزیر ارتباطات درباره خدمات ارزش افزوده خبر داد و گفت که این سوال به صحن علنی مجلس ارجاع شده است."/>
  </head>
  <body>
    <article>
      <h1>سوال از وزیر ارتباطات درباره خدمات ارزش افزوده به صحن مجلس ارجاع شد</h1>
      <address>
        <time datetime="2019-11-05T23:21:00+00:00">05 Nov 2019, 23:21</time>
      </address>
      <p>
        <i>سخنگوی کمیسیون صنایع و معادن مجلس شورای اسلامی از بررسی سوال سید فرید موسوی از وزیر ارتباطات درباره خدمات ارزش افزوده خبر داد و گفت که این سوال به صحن علنی مجلس ارجاع شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سعید باستانی در گفت‌وگو با ایسنا با اشاره به جلسه امروز کمیسیون صنایع با حضور وزیر ارتباطات و فناوری اطلاعات و معاونان وی گفت: در این جلسه سوال سید فرید موسوی از وزیر ارتباطات و فناوری اطلاعات درباره خدمات ارزش افزوده(VAS) مورد بررسی قرار گرفت.</p>
      <p>وی افزود: همچنین مقرر شد کمیته ارتباطات کمیسیون صنایع با حضور نماینده مردم تهران و شرکت‌های خدمات ارزش افزوده روند فعالیت این شرکت‌ها را بررسی کند.</p>
      <p>باستانی با اشاره به اظهارات وزیر ارتباطات و فناوری اطلاعات، گفت: به گفته آذری جهرمی در ابتدا مقرر بود پیامک‌های خدمات ارزش افزوده پرمحتوا بوده و ارسال آن منوط به تائید دوم کاربر باشد اما در حال حاضر این پیامک‌ها بدون اطلاع فرد ارسال شده و محتوای کم ارزشی دارند.</p>
      <p>سخنگوی کمیسیون صنایع مجلس با بیان اینکه سوال فرید موسوی از وزیر ارتباطات و فناوری اطلاعات به صحن علنی مجلس ارجاع شد، اضافه کرد: براساس گفته‌های آذری جهرمی باید مشخص شود درآمد حاصل از خدمات ارزش افزوده در اختیار چه کسانی قرار می‌گیرد.</p>
    </article>
  </body>
</html>