<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/championsleague/aqks-sobstvenorychno-se-opita-da-se-hvyrli-ot-mosta-no-nqkak-ocelq-sreshtu-chelsi-v-london-1403300.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-05T23:50:00+00:00"/>
    <meta property="og:title" content="Аякс собственоръчно се опита да се хвърли от моста, но някак оцеля срещу Челси в Лондон"/>
    <meta property="og:description" content="Безспорно най-добрият мач във вторник вечер в Шампионска лига, а може би изобщо в турнира до момента, се изигра на Стамфорд Бридж, където зрителите видяха епични обрати, здрава битка и изумително 4:4, при което футболистие на Аякс останаха 9 на терена, но не позволиха на Челси да ликува с победата Холандците обаче със сигурност ще се чувстват разочаровани след срещата, тъй като изиграха фантастични първи 60 минути в срещата"/>
  </head>
  <body>
    <article>
      <h1>Аякс собственоръчно се опита да се хвърли от моста, но някак оцеля срещу Челси в Лондон</h1>
      <address><time datetime="2019-11-05T23:50:00+00:00">05 Nov 2019, 23:50</time> by <a rel="author">Sportlive.bg</a></address>
      <p>Безспорно най-добрият мач във вторник вечер в <b><a href="https://www.sportlive.bg/worldfootball/championsleague">Шампионска лига</a></b>, а може би изобщо в турнира до момента, се изигра на "Стамфорд Бридж", където зрителите видяха епични обрати, здрава битка и изумително 4:4, при което футболистие на Аякс останаха 9 на терена, но не позволиха на Челси да ликува с победата.</p>
      <p>Холандците обаче със сигурност ще се чувстват разочаровани след срещата, тъй като изиграха фантастични първи 60 минути в срещата. Още във 2' гостите откриха, след като Ейбрахам отклони центриране на Промес в собствената си врата, но пък 4 минути по-късно Жоржиньо реализира дузпа след нарушение на Фелтман. Това обаче беше само началото. </p>
      <p>До края на полувремето Куинси Промес (22') даде аванс на гостите, а в 35' Зиеш с умопомрачителен удар от фаул в близост до аутлинията прехвърли Кепа, топката срещна гредата, но след това и главата на вратаря - 1:3. </p>
      <p>Всичко изглеждаше приключило в момента, в който в 52' Аякс организира една от образцовите си контраатаки, а Ван де Беек се разписа за 1:4. Това обаче не бе достатъчно за победата. В 63' Аспиликуета се разписа за 2:4, а след това се отприщи адът за холандския тим. </p>
      <p>Първо Блинд си изпроси втори жълт картон за нарушение в близост до наказателното поле в 68', а почти веднага след това Фелтман направи втора дузпа за игра с ръка и също получи втори жълт картон - Жоржиньо изпълни точно в 71', а Аякс вече беше с двама души по-малко. </p>
      <p>Резервата Рийз Джеймс вкара 15-ина минути преди края за 4:4, а до края Одой и Батшуай пропуснаха страхотни шансове за домакините. Това можеше да струва скъпо на Челси, след като резервата Алварес можеше да донесе победата на "лъвовете", но Кепа се реабилитира за слабата си игра и запази точката за своя тим - 4:4. </p>
      <p>Поделените точки означават, че в битката за първото място са три отбора - Челси, Аякс и Валенсия, който прегази Лил с 4:1. Трите тима са с по 7 точки и имат директни двубои помежду си, които ще решат крайния изход в групата. </p>
      <p>
        <b>ПЪРВО ПОЛУВРЕМЕ</b>
      </p>
      <p>Още във 2' на срещата се стигна до опасно положение в полза на гостите. След нрушение край тъчлинията в близост до наказателното поле, Куинс Промес центрира коварно в наказателното поле, където малко пред вратата защитник и нападател се разминаха с топката, а Кепа не успя да реагира и топката се озова във вратата му - 0:1. </p>
      <p>Шеметният старт на Аякс обаче не попречи на Челси да изравни скоропостижно. Фелтман направи глупаво нарушение в наказателното поле и съдията нямаше как да не отсъди дузпа. Жоржиньо стреля уверено в долния ляв ъгъл и реализира безпроблемно - 1:1. </p>
      <p>В 20' гостите разиграваха уверено по дясното крило, когато Зиеш реши да смени посоката и пусна страхотно центриране към далечната греда. Там Аспиликуета изпусна Промес, който с глава засече във вратата на Кепа. След справка с VAR, голът беше зачетен. </p>
      <p>В 35' пък за втори път в мача падна гол от позиция, от която е почти невъзможно да бъде отбелязан гол. Аякс получи право да изпълни пряк свободен удар на метър от аутлинията в близост до корнера на дясното крило. Хаким Зиеш изненадващо реши да стреля и прати топката в горния десен ъгъл на вратата, пазена от Кепа. Испанецът се опита в последния момент да избие, но топката го прехвърли и влетя в мрежата му - 1:3 за полуфиналиста от миналата година в Шампионска лига. Повторенията показаха, че топката се е ударила в страничния стълб, а веднага след това в главата на Кепа и попадението беше записано като автогол на стража. </p>
      <p>
        <b>ВТОРО ПОЛУВРЕМЕ</b>
      </p>
      <p>Вместо лондончани да излязат вдъхновени, зрителите на "Стамфорд Бридж" станаха свидетели на 4-и гол във вратата на Кепа. Мазрауи поведе акция за Аякс по дясното крило и, комбинирайки на 2 пъти със Зиеш, топката бързо се пренесе в предно поле. Последният пас на бека към крилото позволи на Зиеш да нахлуе към наказателното поле и да подаде на Дони Ван де Беек, който през цялото нападение беше абсолютно сам около и в наказателното поле. Такъв беше случаят и при паса, а атакуващият халф нямаше как да сбърка - 1:4. </p>
      <p>Това обаче беше далеч от края на срещата, а холандският шампион изпусна тотално срещата от контрол. В 63' Ейбрахам поне малко поднесе извиненията си за автогола във 2', когато получи топката в наказателното поле, съумя да стреля от трудна позиция, а от голлинията Аспиликуета засече за 2:4, а след това ужасът за Аякс стана пълен. </p>
      <p>В 68' втори жълт картон получи Дейли Блинд за грубо нарушение в собствената половина, а минута по-късно Фелтман игра с ръка в наказателното поле и също беше изгонен за втори жълт картон - Аякс остана с 9 души, а Жоржиньо реализира дузпата в полза на Челси - 3:4. </p>
      <p>В 74' при поредния корнер в полза на домакините Курт Зума отигра с глава, а Рийс Джеймс съумя да стигне до нея и да се разпише за 4:4. Малко по-късно пък гол на Аспиликуета беше отменен заради засада. </p>
      <p>В 86' играчите на Челси можеха да съжаляват за пропуските си през последните минути, след като резервата Алварес се озова сам срещу вратаря, но Кепа запази хладнокръвие и спаси. Само 2 минути по-късно Хъдсън Одой можеше да се разпише, но мощният му удар мина встрани от вратата. </p>
      <p>
        <b>СТАРТОВИ СЪСТАВИ</b>
      </p>
      <p><b>Челси</b>: Кепа, Томори, Зума, Аспиликуета, Алонсо, Ковачич, Жоржиньо, Вилиан, Маунт, Пулишич, Ейбрахам</p>
      <p><b>Аякс</b>: Онана, Блинд, Фелтман, Мазрауи, Теляфико, Зиеш, Мартинес, Ван де Беек, Нерес, Промес, Тадич</p>
      <p>
        <b>ПРЕДИ МАЧА:</b>
      </p>
      <p>В първия мач Челси победи холандците с 1:0 след попадение на Миши Батшуай. След поражението Аякс постигна 2 поредни победи в първенството си, като във всеки от мачовете вкара по 4 гола. Въпреки че отпаднаха от Купата на Лигата, "сините" също се представят силно в първенството си. Отборът на Франк Лампард записа победи в последните си 5 мача и дели третото място с Лестър.</p>
      <p>Добрата новина за Челси е, че възстановен за двубоя е халфът Нголо Канте. В групата освен него се върнаха и Рос Баркли и Андреас Кристенсен. Статистиката на Аякс при визитите в Лондон не е изобщо лоша - 1 победа и 2 равенства в последните 3 гостувания в английската столица.</p>
      <p> </p>
      <related>
        <h4>Още по темата</h4>
        <a href="https://www.sportlive.bg/worldfootball/england/Klyuchov-za-Chelsi-igrach-se-zavryshta-tazi-vecher-1403262.html"/>
        <a href="https://www.sportlive.bg/worldfootball/england/Mlada-zvezda-na-Chelsi-S-tova-nivo-sme-glaven-pretendent-za-vseki-trofej-1403156.html"/>
        <a href="https://www.sportlive.bg/worldfootball/worldfootballother/Bajern-poluchi-otkaz-ot-edin-ot-favoritite-za-trenxorskiq-post-1402885.html"/>
        <a href="https://www.sportlive.bg/worldfootball/championsleague/Kyde-da-gledame-sblysyka-Chelsi---Aqks-1402841.html"/>
        <a href="https://www.sportlive.bg/worldfootball/championsleague/Lampard-izlyga-Aqks-s-2-zlatni-rezervi-1387744.html"/>
      </related>
    </article>
  </body>
</html>