<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/devendra-fadnavis-meets-rss-chief-in-nagpur-amid-maharashtra-deadlock.html"/>
    <meta property="og:site_name" content="DoolNews"/>
    <meta property="article:published_time" content="2019-11-05T23:28:00+00:00"/>
    <meta property="og:title" content="ഫഡ്‌നാവിസ് മോഹന്‍ഭാഗവതിനെ കാണുന്നു; മഹാരാഷ്ട്രയില്‍ രാത്രി വൈകിയും ചര്‍ച്ചകള്‍; ഇനി തീരുമാനം ആര്‍.എസ്.എസിന്റേതോ?"/>
    <meta property="og:description" content="B.J.P Shiv Sena Alliance Bjp Devendra Fadnavis Maharashtra National News RSS Shiv Sena India മഹാരാഷ്ട്രയില്‍ സര്‍ക്കാര്‍ രൂപീകരണത്തിലെ തര്‍ക്കം തുടരവെ, ആര്‍.എസ്.എസ് തലവന്"/>
  </head>
  <body>
    <article>
      <h1>ഫഡ്‌നാവിസ് മോഹന്‍ഭാഗവതിനെ കാണുന്നു; മഹാരാഷ്ട്രയില്‍ രാത്രി വൈകിയും ചര്‍ച്ചകള്‍; ഇനി തീരുമാനം ആര്‍.എസ്.എസിന്റേതോ?</h1>
      <address><time datetime="2019-11-05T23:28:00+00:00">05 Nov 2019, 23:28</time> by <a rel="author">ന്യൂസ് ഡെസ്‌ക്</a></address>
      <p>മഹാരാഷ്ട്രയില്‍ സര്‍ക്കാര്‍ രൂപീകരണത്തിലെ തര്‍ക്കം തുടരവെ, ആര്‍.എസ്.എസ് തലവന്‍ മോഹന്‍ ഭാഗവതിനെ സന്ദര്‍ശിച്ച് ബി.ജെ.പി നേതാവ് ദേവേന്ദ്ര ഫഡ്‌നാവിസ്. ബി.ജെ.പിയുടെ ഒരു സംഘം ശിവസേന നേതാവ് ഉദ്ധവ് താക്കറെയെ കാണാനിരിക്കെയാണ് ഫഡ്‌നാവിസിന്റെ നീക്കം.</p>
      <p>ശിവസേനയുടെ കിഷോര്‍ തിവാരി ഇന്ന് പ്രശ്‌നത്തില്‍ അടിയന്തരമായി ഇടപെടണമെന്ന് ആവശ്യപ്പെട്ട് മോഹന്‍ ഭാഗവതിന് കത്ത് നല്‍കിയിരുന്നു. നിതിന്‍ ഗഡ്കരിയെ ഇറക്കി വിഷയം പരിഹരിക്കണമെന്നാണ് തിവാരി ആര്‍.എസ്.എസ് തലവനോട് ആവശ്യപ്പെട്ടത്. ആര്‍.എസ്.എസിന്റെ മൗനം ജനങ്ങളില്‍ ആശങ്കയുണ്ടാക്കുമെന്നും തിവാരി പറഞ്ഞിരുന്നു.</p>
      <p>ഫഡ്‌നാവിസ് കഴിഞ്ഞ ദിവസം ഗഡ്കരിയെ കണ്ടിരുന്നു.</p>
      <related>
        <a href="https://www.doolnews.com/bjp-open-to-talks-with-shiv-sena-remains-adamant-on-cm-post.html?utm_source=doolnews&amp;utm_medium=related"/>
      </related>
      <p>സേനയുമായി 24 മണിക്കൂര്‍ തുറന്ന ചര്‍ച്ച നടത്താനാണ് ബി.ജെ.പിയുടെ ഒടുവിലത്തെ തീരുമാനം. അതേസമയം, മുഖ്യമന്ത്രി കസേര വിട്ടുകൊടുക്കില്ലെന്നും ബി.ജെ.പി ആവര്‍ത്തിക്കുന്നു.</p>
      <p>ഫഡ്‌നാവിസിന്റെ ഓഫീസില്‍ ഇന്ന് വൈകീട്ട് ചേര്‍ന്ന യോഗത്തിന് ശേഷം ഒരു നല്ല വാര്‍ത്ത വരാനുണ്ട് എന്നായിരുന്നു ബി.ജെ.പിയുടെ മുന്‍ മന്ത്രിയുടെ പ്രതികരണം. മുഖ്യമന്ത്രി സ്ഥാനമൊഴികെയുള്ള മറ്റെന്ത് ചര്‍ച്ചയ്ക്കും തങ്ങള്‍ തയ്യാറാണെന്നും അദ്ദേഹം പറഞ്ഞു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ബി.ജെ.പിയും ശിവസേനയും ഒന്നിച്ച് തെരഞ്ഞെടുപ്പിനെ നേരിട്ടതിനെത്തുടര്‍ന്നായിരുന്നു സംസ്ഥാനത്ത് വിജയം നേടാനായത്. എന്നാല്‍ ഫലപ്രഖ്യാപനം വന്ന് രണ്ടാഴ്ച കഴിഞ്ഞിട്ടും സംസ്ഥാനത്ത് സര്‍ക്കാര്‍ രൂപീകരിക്കാന്‍ സഖ്യത്തിന് കഴിഞ്ഞിരുന്നില്ല. മുഖ്യമന്ത്രി സ്ഥാനം രണ്ടര വര്‍ഷം വീതം പങ്കിട്ടെടുക്കണമെന്ന ശിവസേനയുടെ ആവശ്യം ബി.ജെ.പി പരിഗണിക്കാത്തതായിരുന്നു അനിശ്ചിതത്വത്തിന് വഴിവെച്ചത്.</p>
      <related>
        <a href="https://www.doolnews.com/maharashtra-bjp-leader-says-good-news-soon.html?utm_source=doolnews&amp;utm_medium=related"/>
      </related>
      <p>ഭരണത്തില്‍ 50:50 ഫോര്‍മുല പ്രയോഗിക്കണമെന്നായിരുന്നു ശിവസേന മുന്നോട്ടുവെച്ച ആശയം. എന്നാല്‍ മുഖ്യമന്ത്രി സ്ഥാനത്തേക്കുറിച്ച് ചര്‍ച്ച വേണ്ടെന്നും അഞ്ച് വര്‍ഷവും ഫഡ്നാവിസ് ഭരിക്കുമെന്നുമാണ് ബി.ജെ.പി ആവര്‍ത്തിക്കുന്നത്.</p>
      <p>മുഖ്യമന്ത്രി സ്ഥാനം പങ്കിടുന്നതടക്കമുള്ള കാര്യങ്ങള്‍ രേഖാമൂലം എഴുതി നല്‍കണമെന്നാണ് സേന ഒടുവില്‍ ആവശ്യപ്പെട്ടിരിക്കുന്നത്. എന്നാല്‍ സേനയ്ക്ക് ഒന്നും രേഖാമൂലം എഴുതി നല്‍കാന്‍ ബി.ജെ.പി തയ്യാറല്ലെന്നാണ് ഫഡ്നാവിസുമായി അടുത്ത ബന്ധമുള്ള ബി.ജെ.പി നേതാവ് ഗിരിഷ് മഹാജന്‍ നല്‍കുന്ന സൂചന.</p>
      <p>സര്‍ക്കാര്‍ രൂപീകരിക്കുന്നതില്‍ ശിവസേന വരുത്തുന്ന കാലതാമസത്തെയും ഗിരീഷ് മഹാജന്‍ കുറ്റപ്പെടുത്തി. സഞ്ജയ് റാവത്ത് മുഖ്യമന്ത്രി സ്ഥാനം പങ്കുടുന്നതിനെച്ചൊല്ലി ഉണ്ടാക്കുന്ന പൊല്ലാപ്പുകളോട് തങ്ങള്‍ പ്രതികരിക്കുന്നില്ലെന്നും അദ്ദേഹം ഇന്ത്യാടുഡേയോട് പറഞ്ഞു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
    </article>
  </body>
</html>