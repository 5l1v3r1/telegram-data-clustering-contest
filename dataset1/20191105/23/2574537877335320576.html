<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://academia.gal/inicio/-/asset_publisher/m2gF/content/un-grupo-de-docentes-de-gaelico-visita-a-academia?redirect=https%3A%2F%2Facademia.gal%2Finicio%3Fp_p_id%3D101_INSTANCE_m2gF%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-1%26p_p_col_pos%3D1%26p_p_col_count%3D4"/>
    <meta property="og:site_name" content="academia.gal"/>
    <meta property="article:published_time" content="2019-11-05T23:10:19+00:00"/>
    <meta property="og:title" content="Un grupo de docentes de gaélico visita a Academia"/>
    <meta property="og:description" content="A Real Academia Galega recibiu onte pola tarde un grupo de docentes de gaélico escocés que visitan estes días Galicia. O obxectivo da estadía é coñecer a situación do galego e experiencias para o seu fomento que poidan inspirar medidas para a promoción da súa propia lingua. A visita ten lugar no marco do proxecto Languages for Education, do programa de mobilidade na educación Erasmus."/>
  </head>
  <body>
    <article>
      <h1>Un grupo de docentes de gaélico visita a Academia</h1>
      <address>
        <time datetime="2019-11-05T23:10:19+00:00">05 Nov 2019, 23:10</time>
      </address>
      <p>
        <b>A Real Academia Galega recibiu onte pola tarde un grupo de docentes de gaélico escocés que visitan estes días Galicia. O obxectivo da estadía é coñecer a situación do galego e experiencias para o seu fomento que poidan inspirar medidas para a promoción da súa propia lingua. A visita ten lugar no marco do proxecto Languages for Education, do programa de mobilidade na educación Erasmus.</b>
      </p>
      <figure>
        <img src="https://academia.gal/image/image_gallery?uuid=6e610d92-8764-453c-a036-93e9c5eb45d5&amp;groupId=10157&amp;t=1571823577249"/>
      </figure>
      <p>O gaélico escocés é falado por unhas 60.000 persoas, apenas o 1 % da poboación de Escocia. Os docentes están a coñecer distintas institucións implicadas na promoción do galego e no seu ensino para coñeceren de primeira man iniciativas que poidan ser tamén de utilidade para a preservación desta lingua céltica.</p>
      <p>Os profesores, acompañados polos asesores do Centro Autonómico de Formación e Innovación da Consellería de Innovación Carlos Rodríguez e Ana Lorigados, interesáronse polas funcións da Real Academia Galega e percorreron as súas instalacións da rúa Tabernas, 11 da Coruña. </p>
    </article>
  </body>
</html>