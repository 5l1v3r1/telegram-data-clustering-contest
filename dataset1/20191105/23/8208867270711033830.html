<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/inter/2019/11/05/news/inter_conte_sbotta_squadra_costruita_male_stanco_di_dire_le_stesse_cose_-240335628/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T23:52:00+00:00"/>
    <meta property="og:title" content="Inter, Conte attacca la società: ''Fatti errori importanti in estate, mi sono fidato e ho sbagliato&quot;"/>
    <meta property="og:description" content="L'ira del tecnico nerazzurro dopo la sconfitta di Dortmund: ''Programmazione sbagliata, non possiamo fare campionato e Champions League in queste"/>
  </head>
  <body>
    <article>
      <h1>Inter, Conte attacca la società: ''Fatti errori importanti in estate, mi sono fidato e ho sbagliato"</h1>
      <h2>L'ira del tecnico nerazzurro dopo la sconfitta di Dortmund: ''Programmazione sbagliata, non possiamo fare campionato e Champions League in queste condizioni''</h2>
      <address><time datetime="2019-11-05T23:52:00+00:00">05 Nov 2019, 23:52</time> by <a rel="author">FRANCO VANNI</a></address>
      <p><b>DORTMUND - </b>Antonio Conte, dopo la <a href="https://www.repubblica.it/sport/calcio/champions/2019/11/05/news/borussia-inter_3-2_lautaro_e_vecino_illudono_poi_il_crollo_nella_ripresa-240334393/">dolorosa sconfitta per 3-2 di Dortmund</a>, spara a zero contro la società. “Magari venisse anche qualche dirigente a dire qualcosa”, ha detto in tv. Poi, in conferenza stampa, ha rincarato: “La programmazione la ho fatta io con i dirigenti. Mi sono fidato sul alcune cose, ma non avrei dovuto fidarmi. Parlo dei limiti della rosa”.<br/>Ai suoi giocatori, che nel primo tempo hanno dominato il Borussia per poi farsi raggiungere e superare nella ripresa, non imputa alcun errore: “Non posso dire niente a loro. Possiamo mettere in difficoltà chiunque ma Vengono a dirmi: mister io le ho giocate tutte, come faccio? E la Champions League è compromessa. Questa sera per me è una ferita. Mi auguro che anche altri la sentano come me”. Il riferimento è evidentemente sempre ai dirigenti nerazzurri.<br/>Conte glissa invece sul punto tecnico. Quando gli si chiede cosa sia andato storto fra il primo e il secondo tempo, risponde: “Dobbiamo ancora analizzare la situazione”. Il suo obiettivo polemico resta quindi solo la società. Da settimane l’allenatore si dice “preoccupato” per il fatto che – a fronte di infortuni come quelli di Sanchez, Asamoah, D’Ambrosio e dei recuperati Vecino e Sensi – abbiano dovuto giocare sempre gli stessi giocatori, in campionato e in coppa. Uno sfogo, certo. Ma anche un modo di fare pressione in vista del mercato di gennaio. Come già fece a luglio, per spingere l’Inter a comprargli Lukaku, sostenendo pubblicamente che “dalle scelte dipendono gli obiettivi”.<br/><br/>Conte alla società chiede un centrocampista tecnico e fisicamente prestante. E un esterno in grado di coprire entrambe le fasce, nel centrocampo a cinque. Non sembra prioritario invece l’arrivo di un attaccante, visto che la coppia Lukaku – Lautaro macina gol. Resta da capire come le uscite dell’allenatore saranno accolte non solo dai dirigenti nerazzurri, ma anche dalla proprietà cinese. L’Inter è ora terza nel girone di Champions, a 4 punti, dietro al Barcellona, a 8, e al Borussia Dortmund, salito a 7 con la vittoria sull’Inter. <br/> </p>
    </article>
  </body>
</html>