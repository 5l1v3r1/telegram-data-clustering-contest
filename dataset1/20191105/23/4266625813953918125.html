<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/ukrainska_sprava_na_sluhannya_u_kongres_vyklykaly_kerivnyka_administratsii_1684623"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T23:10:00+00:00"/>
    <meta property="og:title" content="Українська справа: На слухання у Конгрес викликали керівника адміністрації Трампа"/>
    <meta property="og:description" content="Глави трьох комітетів Палати представників, які ведуть розслідування з імпічменту президента США Дональда Трампа відправили листа з викликом на свідчення в Конгресі в.о. адміністрації Білого дому Міку Малвані."/>
  </head>
  <body>
    <article>
      <h1>Українська справа: На слухання у Конгрес викликали керівника адміністрації Трампа</h1>
      <address>
        <time datetime="2019-11-05T23:10:00+00:00">05 Nov 2019, 23:10</time>
      </address>
      <p>
        <b>Глави трьох комітетів Палати представників, які ведуть розслідування з імпічменту президента США Дональда Трампа відправили листа з викликом на свідчення в Конгресі в.о. адміністрації Білого дому Міку Малвані.</b>
      </p>
      <p>Законодавці підозрюють його у безпосередньому виконанні розпоряджень президента Трампа з метою створення тиску на нове керівництво України, повідомляє <a href="https://www.ukrinform.ua/rubric-world/2812520-sprava-pro-impicment-na-sluhanna-u-kongres-viklikali-kerivnika-administracii-trampa.html">Укрінформ.</a></p>
      <p>«З огляду на докази, зібрані під час розслідування з імпічменту, а також відкритих повідомлень, ми вважаємо, що ви володієте суттєвими знаннями та інформацією з перших рук, які мають значення для слідства», – підкреслюється в листі законодавців, який агентство отримало у своє розпорядження.</p>
      <p>Як підкреслили глави комітетів, розслідування підтвердило, що Малвані міг бути безпосередньо залучений до зусиль, організованих президентом Трампом, його особистим адвокатом Руді Джуліані та іншими людьми, «щоби відкласти очікувану (для Президента України – ред.) зустріч у Білому домі, а також майже $400 млн (оборонної – ред.) допомоги». На переконання слідства, це було зроблено з метою тиску на Президента Зеленського, щоби в Україні було ініційоване розслідування проти Джо Байдена. Якби це було реалізоване, то принесло би користь особистим політичним інтересам президента Трампа та поставило би під загрозу національну безпеку США, підкреслили члени Конгресу США.</p>
      <p>Законодавці зазначили, що очікують в.о. глави адміністрації Білого дому на слуханнях, що будуть проведені в п’ятницю, 8 листопада о 9-й ранку.</p>
      <p>Як відомо, Мік Малвані відомий своїми суперечливими заявами щодо політики тиску з боку адміністрації Трампа на Україну. Зокрема, минулого місця чиновник дав пресконференцію в Білому домі, під час якої зробив приголомшливе зізнання. Він, фактично, підтвердив, що президент Трамп заморозив майже $400 млн оборонної допомоги Україні, щоби натиснути на Київ для проведення розслідування проти демократів.</p>
      <p>Журналісти перепитали Малвані кілька разів, чи він дійсно каже про тиск на Україну, на що отримали ствердну відповідь. Брифінг транслювався у прямому ефірі. Щоправда, через кілька годин керівник адміністрації Трампа заявив, що його заява була висвітлена невірно, звинувативши у цьому ЗМІ.</p>
      <p><a href="https://zik.ua/news/2019/11/04/impichment_trampu_u_ssha_oprylyudnyly_stenogramy_pokazan_dvoh_svidkiv_1683653">Читайте також</a>: імпічмент Трампу: У США оприлюднили стенограми показань двох свідків.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/10/29/ukrainski_posadovtsi_ne_davatymut_svidchennya_kongresu_ssha__prystayko_1678827"/>
        <a href="https://zik.ua/news/2019/10/15/eksradnytsya_trampa_davala_svidchennya_kongresu_10_godyn__zmi_1668029"/>
        <a href="https://zik.ua/news/2019/09/30/informator_yakyy_napysav_skargu_na_trampa_vystupyt_u_kongresi__adam_shyff_1657581"/>
        <a href="https://zik.ua/news/2019/02/15/novi_sanktsii_pryzvedut_do_tehnologichnogo_vidstavannya_rosii_vid_tsyvilizatsii_1510357"/>
      </related>
    </article>
  </body>
</html>