<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/franciya-virishila-vstanoviti-kvoti-dlya-robitnikiv-immigrantiv-328622_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T23:53:00+00:00"/>
    <meta property="og:title" content="Франція вирішила встановити квоти для робітників-іммігрантів"/>
    <meta property="og:description" content="У французькому уряді вважають, що це дозволить французам повернутися на ринок праці"/>
  </head>
  <body>
    <article>
      <h1>Франція вирішила встановити квоти для робітників-іммігрантів</h1>
      <h2>У французькому уряді вважають, що це дозволить французам повернутися на ринок праці</h2>
      <address>
        <time datetime="2019-11-05T23:53:00+00:00">05 Nov 2019, 23:53</time>
      </address>
      <p>У Франції вирішили, що іммігранти надто вже захопили ринок праці, тому там немає місця для вітчизняних робітників. Саме тому <a href="https://dt.ua/POLITICS/makron-nas-iz-kimos-splutav-klimkin-nazvav-prichinu-zayavi-prezidenta-franciyi-pro-ukrayinciv-328245_.html"><b>Франція</b></a> вперше встановить квоти на число робітників-іммігрантів з-за меж Європейського Союзу. <br/><br/>Про це заявила у вівторок, 5 листопада, міністр праці Франції Мюріель Пеніко, повідомляє "Європейська правда" з посиланням на <a href="https://uk.reuters.com/">Reuters</a>.<br/><br/>Міністр заявила, що ці квоти наберуть чинності наступного літа, додавши, що уряд складе список відповідних країн і професій.</p>
      <p>Прем'єр-міністр Франції Едуар Філіпп заявив минулого місяця, що він не проти запровадження квот для мігрантів, що є частиною зусиль його уряду з метою заспокоїти виборців, яких перебирають ультраправі політичні конкуренти.</p>
      <p>"Наш пріоритет - допомогти французам повернутися на ринок праці. Також це щоб вітати біженців та дати їм можливість знайти роботу", - сказала Пеніко.</p>
      <p>"Якщо все-таки буде потреба, на користь країни та інтересів компаній, ми залучимо людей, які нам потрібні, залежно від їхньої професії та кваліфікації", - додала вона.</p>
      <p>Втім, невідомо, чи захочуть французи працювати на нижчих посадах і за таку плату, яка пропонується іммігрантам.</p>
      <p>Як повідомлялося, президент Франції <a href="https://dt.ua/WORLD/makron-nazvav-ukrayinciv-u-franciyi-nelegalnimi-bandami-328104_.html"><b>Еммануель Макрон дав інтерв'ю правому журналу Valeurs Actuelles</b></a>, вживши під час розмови фразу "нелегальні українські або болгарські банди", повідомляє DW.</p>
      <p>Зокрема французький президент заявив про необхідність боротьби проти "паралельних суспільств та нелегальної імміграції у Франції". У цьому контексті він згадав українців, маючи на увазі нелегальних мігрантів.</p>
      <p>"Я віддаю перевагу легальним мігрантам з Гвінеї або Кот-д'івуару (...) замість нелегальних українських або болгарських банд", - сказав Макрон для Valeurs Actuelles.</p>
      <p>Противники Макрона вважають, що такими заявами президент намагається відібрати голоси у правопопулістки Марін Ле Пен на майбутніх президентських виборах у 2022 році".</p>
      <p>Міністерство закордонних справ України викликало посла Франції для дачі пояснень з приводу висловлювань Макрона.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5ldXJvaW50ZWdyYXRpb24uY29tLnVhLw==">Європейська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>