<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814202.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T23:07:00+00:00"/>
    <meta property="og:title" content="انصارالله: توافق ریاض، تحمیلی و غیر یمنی است"/>
    <meta property="og:description" content="به گزارش فارس، «محمد علی الحوثی» رئیس کمیته عالی انقلاب یمن و عضو شورای عالی سیاسی این کشور ساعاتی پس از امضای توافق ریاض بین دولت مستعفی یمن و شورای انتقالی جنوب به این توافق واکنش نشان داد و آن را غیر یمنی خواند."/>
  </head>
  <body>
    <article>
      <h1>انصارالله: توافق ریاض، تحمیلی و غیر یمنی است</h1>
      <address>
        <time datetime="2019-11-05T23:07:00+00:00">05 Nov 2019, 23:07</time>
      </address>
      <p>رئیس کمیته عالی انقلاب یمن در واکنش به توافق صورت گرفته میان دولت مستعفی یمن و شورای انتقالی جنوب گفت که این توافق یمنی نیست، چراکه دو طرف توافق از مزدوران ائتلاف سعودی هستند.</p>
      <p>به گزارش فارس، «محمد علی الحوثی» رئیس کمیته عالی انقلاب یمن و عضو شورای عالی سیاسی این کشور ساعاتی پس از امضای توافق ریاض بین دولت مستعفی یمن و شورای انتقالی جنوب به این توافق واکنش نشان داد و آن را غیر یمنی خواند.</p>
      <p>محمد علی الحوثی در صفحه توئیتر خود نوشت که این توافق به یمنی‌ها مربوط نمی‌شود، چون دو طرف توافق از مزدوران ائتلاف سعودی هستند.</p>
      <p>وی افزود: اقدام ائتلاف در شکست توافق به دست آمده «مفنبیک» قبل از آغاز جنگ یمن به بهانه ادامه اجرای طرح شورای همکاری خلیج فارس درباره بحران یمن، امروز نشان می‌دهد که توجیهات متجاوزان برای حمله به یمن مشروعیت ندارد و هیچ فرقی بین ادعایی که دیروز می‌کردند با ادعایی که امروز می‌کنند، وجود ندارد.</p>
      <p>رئیس کمیته عالی انقلاب یمن توافق ریاض را تحمیلی خواند و گفت: دو طرفی که این توافق را امضا کردند، هیچ اراده‌ای از خود نداشتند و در عین حال این را یک دست‌آورد برای توقف جنگ در یمن قلمداد می‌کنند.</p>
      <p>دولت مستعفی یمن وابسته به عربستان سعودی و شورای انتقالی جنوب یمن وابسته به امارات روز سه‌شنبه در ریاض به منظور پایان جنگ در جنوب توافقنامه‌‌ای موسوم به «توافق ریاض» امضا کردند.</p>
      <p>«محمد بن سلمان» ولی‌عهد سعودی نیز در سخنانی مدعی شد که این توافق گامی در جهت راه‌حل سیاسی و پایان جنگ یمن است و با بیان اینکه دولت منصور هادی و شورای انتقالی جنوب «برادران» یکدیگر هستند، گفت که دولت سعودی تمام تلاش خود را برای پایان دادن به درگیری‌های میان «برادران» در یمن به کار می‌گیرد.</p>
      <p>«دونالد ترامپ» رئیس جمهور آمریکا روز سه‌شنبه به توافق میان دولت مستعفی یمن و جدایی طلبان جنوب این کشور برای پایان دادن به درگیری در مناطق جنوب یمن استقبال کرد. وی در پیامی توئیتری نوشت: «یک آغاز بسیار خوب! لطفا همه سخت کار کنید تا به یک توافق نهایی برسید.»</p>
    </article>
  </body>
</html>