<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/barselona_sensatsiyno_vdoma_zigrala_vnichyyu_z_prazkoyu_slaviieyu_u_matchi_1684573"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T23:09:00+00:00"/>
    <meta property="og:title" content="«Барселона» сенсаційно вдома зіграла внічию з празькою «Славією» у матчі Ліги чемпіонів УЄФА"/>
    <meta property="og:description" content="Сьогодні, 5 листопада, стартував четвертий тур групового етапу футбольної Ліги чемпіонів УЄФА сезону-2019/2020. У перший ігровий день відбудеться загалом вісім поєдинків – наразі два з них уже завершилися."/>
  </head>
  <body>
    <article>
      <h1>«Барселона» сенсаційно вдома зіграла внічию з празькою «Славією» у матчі Ліги чемпіонів УЄФА</h1>
      <address>
        <time datetime="2019-11-05T23:09:00+00:00">05 Nov 2019, 23:09</time>
      </address>
      <p>
        <b>Сьогодні, 5 листопада, стартував четвертий тур групового етапу футбольної Ліги чемпіонів УЄФА сезону-2019/2020. У перший ігровий день відбудеться загалом вісім поєдинків – наразі два з них уже завершилися.</b>
      </p>
      <p>У групі F футболісти іспанської «Барселони» на домашній арені «Камп Ноу» несподівано зіграли внічию з чеською «Славією» із Праги – 0:0.</p>
      <p>Дві гарні нагоди принести своїй команді звитягу змарнував лідер каталонців Ліонель Мессі. Спочатку, на 35-й хвилині поєдинку капітан господарів поцілив у поперечину воріт «Славії», а у другому таймі не реалізував ще один стовідсотковий момент.</p>
      <p>Цікаво, що празька «Славія» четвертий раз поспіль зіграла внічию в Іспанії матч єврокубків.</p>
      <p>У іншому поєдинку групи F німецька «Боруссія» в Дортмунді у ці хвилини грає з італійським «Інтером» із Мілана.</p>
      <p><i><u>Поточне турнірне становище у групі F:</u></i> «Барселона» – 8 очок (4 матчі), «Боруссія» – 4 (3), «Інтер» – 4 (3), «Славія – 2 (4).</p>
      <p>А в групі G російський «Зеніт» із Санкт-Петербурга сьогодні на своєму полі програв німецькому «Лейпцигу» з рахунком 0:2. Лідер квартету переміг завдяки голам Дієго Демме (45+5) та Марселя Забітцера (63).</p>
      <p>Також у цій групі сьогодні французький «Ліон» приймає найтитулованіший клуб Португалії лісабонську «Бенфіку».</p>
      <p><i><u>Поточне турнірне становище у групі </u></i><i><u>G</u></i><i><u>:</u></i> «Лейпциг» – 9 очок (4 матчі), «Ліон» – 4 (3), «Зеніт» – 4 (4), «Бенфіка» – 3 (3).</p>
      <p>Наразі тривають ще чотири матчі, які стартували о 22:00 за київським часом. Зокрема лідер квартету Е італійський «Наполі» на стадіоні «Сан-Паоло» в Неаполі приймає футболістів австрійського клубу «РБ Зальцбург», а чинний володар титулу англійський «Ліверпуль» на домашній арені «Енфілд» зустрічається з бельгійським «Генком».</p>
      <p><i><u>Поточне турнірне становище у групі Е</u></i> <i><u>після трьох турів:</u></i> «Наполі» – 7 очок, «Ліверпуль» – 6, «РБ Зальцбург» – 3, «Генк» – 1.</p>
      <p>А в квартеті Н у ці хвилини відбуваються поєдинки «Челсі» (Лондон, Англія) – «Аякс» (Амстердам, Голландія) та «Валенсія» (Іспанія) – «Лілль» (Франція).</p>
      <p><i><u>Поточне турнірне становище у групі Н після трьох турів:</u></i> «Аякс» – 6 очок, «Челсі» – 6, «Валенсія» – 4, «Лілль» – 1.</p>
      <p>Додамо, що усі поєдинки четвертого туру групового етапу футбольної Ліги чемпіонів УЄФА сезону-2019/2020 у квартетах А, В, С та D буде зіграно завтра, 6 листопада.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/08/16/uyefa_nazvala_troh_pretendentiv_na_zvannya_krashchogo_gravtsya_sezonu1819_1627699"/>
        <a href="https://zik.ua/news/2019/04/18/trener_liverpulya_yurgen_klopp_yak_podumayu_yak_ne_daty_zigraty_messi_1554669"/>
        <a href="https://zik.ua/news/2019/02/09/zmi_lionel_messi_ocholyv_top10_futbolistiv_yevropy_za_rozmirom_zarplaty_1506483"/>
        <a href="https://zik.ua/news/2018/11/07/barselona_stala_pershym_uchasnykom_18_finalu_pleyof_ligy_chempioniv1819_1442625"/>
      </related>
    </article>
  </body>
</html>