<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118904-vucic-razgovarao-sa-fabricijem-o-evropskim-integracijama-dijalogu-sa-pristinom-i-zivotnoj-sredini?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-05T16:20:05+00:00"/>
    <meta property="og:title" content="Vučić razgovarao sa Fabricijem o evropskim integracijama, dijalogu sa Prištinom i životnoj sredini"/>
    <meta property="og:description" content="Predsednik Srbije Aleksandar Vučić sastao se danas sa šefom Delegacije Evropske unije ambasadorom Semom Fabricijem sa kojim je razgovarao o evropskim integracijama i nastavku dijaloga sa Prištinom pod okriljem EU.Kako se navodi u saopštenju, Vučić je istakao da je Srbija posvećena regionalnoj saradnji i dodao da će u tom smislu sastanak u Ohridu ovog vikenda definisati prioritete te saradnje u cilju ekonomskog jačanja regiona.Vučić je naglasio da Srbija mora da nastavi svoj evropski put i da je zato veoma važna dalja podrška EU, kako u sprovodjenju reformi, tako i po pitanju regionalne saradnje.Ambasador Fabrici je izrazio punu podršku Srbiji na njenom putu ka EU i naglasio važnost nastavka procesa reformi, posebno u domenu vladavine prava.Fabrici je ponovio važnost obezbedjivanja klime koja pogoduje brzom nastavku pregovora s Prištinom u okviru dijaloga pod okriljem EU i što skorijeg zaključenja pravno obavezujućeg sporazuma o normalizaciji.Dvojica sagovornika razgovarali su i o najznačajnim pitanjima zaštite…"/>
  </head>
  <body>
    <article>
      <h1>Vučić razgovarao sa Fabricijem o evropskim integracijama, dijalogu sa Prištinom i životnoj sredini</h1>
      <address>
        <time datetime="2019-11-05T16:20:05+00:00">05 Nov 2019, 16:20</time>
      </address>
      <p><b>Predsednik Srbije Aleksandar Vučić sastao se danas sa šefom Delegacije Evropske unije ambasadorom Semom Fabricijem sa kojim je razgovarao o evropskim integracijama i nastavku dijaloga sa Prištinom pod okriljem EU.</b><br/><br/>Kako se navodi u saopštenju, Vučić je istakao da je Srbija posvećena regionalnoj saradnji i dodao da će u tom smislu sastanak u Ohridu ovog vikenda definisati prioritete te saradnje u cilju ekonomskog jačanja regiona.<br/><br/>Vučić je naglasio da Srbija mora da nastavi svoj evropski put i da je zato veoma važna dalja podrška EU, kako u sprovodjenju reformi, tako i po pitanju regionalne saradnje.<br/><br/>Ambasador Fabrici je izrazio punu podršku Srbiji na njenom putu ka EU i naglasio važnost nastavka procesa reformi, posebno u domenu vladavine prava.<br/><br/>Fabrici je ponovio važnost obezbedjivanja klime koja pogoduje brzom nastavku pregovora s Prištinom u okviru dijaloga pod okriljem EU i što skorijeg zaključenja pravno obavezujućeg sporazuma o normalizaciji.<br/><br/>Dvojica sagovornika razgovarali su i o najznačajnim pitanjima zaštite životne sredine i mera i aktivnosti kojima će Srbija ta pitanja ubuduće rešavati, a predsednik Vučić je izrazio zainteresovanost za projekte EU u oblasti zaštite životne sredine.<br/><br/>Fabrici je predstavio novi program Evropske komisije, tzv. "Grin dil", kojim EU uspostavlja nove prioritete u pravcu još viših standarda zaštite životne sredine i borbe protiv klimatskih promena.<br/><br/>Ambasador EU u Srbiji naglasio je značaj za Srbiju da pojača svoje napore u oblasti životne sredine do pristupanja EU i ponudio dalju podršku u zaštiti životne sredine, uključujući i rešavanje zagadjenja vazduha u Beogradu.<br/><br/>Ta saradnja biće dodatno razmotrena u narednom periodu kao nastavak Strategije za kvalitet vazduha, koju Srbija trenutno razvija uz podršku Evropske unije.</p>
    </article>
  </body>
</html>