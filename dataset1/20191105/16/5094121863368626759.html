<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/parkovani-v-sumperku-chce-to-zase-vic-trpelivosti-a-lidl-pridal-zavory-20191105.html"/>
    <meta property="og:site_name" content="Deník.cz"/>
    <meta property="article:published_time" content="2019-11-05T16:31:00+00:00"/>
    <meta property="og:title" content="Parkování v Šumperku? Chce to zase víc trpělivosti. A Lidl přidal závory"/>
    <meta property="og:description" content="Kde ho nechat? Takovou otázku řeší řidiči, kteří potřebují odstavit svůj vůz v oblasti kolem šumperského gymnázia a polikliniky. Parkovacích míst je zde dlouhodobě nedostatek a situace se v posledních dnech ještě o něco zkomplikovala."/>
  </head>
  <body>
    <article>
      <h1>Parkování v Šumperku? Chce to zase víc trpělivosti. A Lidl přidal závory</h1>
      <address><time datetime="2019-11-05T16:31:00+00:00">05 Nov 2019, 16:31</time> by <a rel="author">Petr Krňávek</a></address>
      <p>Do 17. listopadu je uzavřen jeden směr průtahu Šumperkem. Do ulice Jesenické zasahuje v prostoru přednádraží výstavba dopravního terminálu. Více aut i autobusové linky jezdí okolními ulicemi. V části Masarykova náměstí a v ulici 28. října se tak dočasně nesmí parkovat.</p>
      <p>„I normálně tu bývá plno a každé chybějící místo je znát. A kdo tu auto přece jen odstavil, tomu dali botičku,“ ukazuje Hana Procházková na auta odstavená v zákazu u knihovny.</p>
      <p>V oblasti vymezené ulicemi Žerotínova, E. Beneše, Masarykovým náměstím, Palackého a Jesenická je možné běžně odstavit zhruba tři stovky aut. Jde o odhad, který vyplývá ze satelitních snímků. Toto číslo na první pohled nevypadá špatně, ale velkou část z těchto míst tvoří prostory ve vnitroblocích nebo parkoviště vymezená například jen pro zaměstnance.</p>
      <p>V této oblasti se přitom nachází řada institucí: základní škola, okresní soud, státní zastupitelství, úřad práce, poliklinika, gymnázium, základní umělecká škola, pracoviště městského úřadu, knihovna, kino či pobočka Všeobecné zdravotní pojišťovny. Vesměs jde o instituce, kam denně míří řada lidí.</p>
      <p>„Když k nám přijede návštěva, mají problém zaparkovat. Auto většinou nechávali u marketu Lidl,“ svěřila se mladá žena bydlící v ulici M. R. Štefánika.</p>
      <figure>
        <img src="https://g.denik.cz/58/30/zabreh-hriste-dopravni_denik-150-3x2.jpg"/>
      </figure>
      <aside>
        <a href="https://sumpersky.denik.cz/zpravy_region/na-severovychode-vznika-dopravni-hriste-podivejte-se-20191105.html">Na Severovýchodě vzniká dopravní hřiště. Podívejte se Přečíst článek ›</a>
      </aside>
      <h3>Zneužívání parkoviště</h3>
      <p>Jenže i tato možnost se nyní zkomplikuje. Na vjezdu na parkoviště, které ke zmíněným třem stovkám přidává dalších sto třicet míst, nechalo obchodní centrum instalovat závory.</p>
      <p>„Šumperská prodejna se nachází na frekventovaném místě. Často tak docházelo ke zneužívání parkoviště k dlouhodobému parkování. Instalací závor jsme tak vyšli vstříc našim zákazníkům a zajistili jim dostatek parkovacích míst pro pohodlný nákup,“ objasnila krok mluvčí společnosti Lidl Zuzana Holá.</p>
      <p>Pro zákazníky prodejny je parkování na hodinu a půl zdarma. Každá další hodina stání je zpoplatněna částkou sto korun.</p>
      <figure>
        <img src="https://g.denik.cz/43/f6/muchomurka_zelena_1808_denik-150-3x2.jpg"/>
      </figure>
      <aside>
        <a href="https://sumpersky.denik.cz/zpravy_region/otrav-houbami-bylo-letos-dost-zvracel-i-mykolog-jiri-polcak-20191104.html">Otrav houbami bylo letos dost, zvracel i mykolog Jiří Polčák Přečíst článek ›</a>
      </aside>
      <h3>Nové parkoviště má vzniknout po Hedvě</h3>
      <p>Nedostatek parkovacích míst si uvědomuje i šumperská radnice. V prostoru po bývalé textilce Hedva proto plánuje vybudovat mimo jiné veřejné parkoviště se stovkou stání.</p>
      <p>„Pro tento prostor máme zpracovanou studii a dořešujeme, jakou zvolíme strategii. Zvažujeme i variantu, že developer, který by stavěl dům s přilehlým parkovištěm k tomuto domu, by v rámci úspory nákladů vybudoval i parkoviště sloužící veřejnost,“ sdělil místostarosta Šumperku Jakub Jirgl.</p>
      <p>Situace by se měla poněkud zlepšit koncem příštího roku, kdy budou moci lidé začít používat parkoviště vybudované v rámci přestupního terminálu. „Rozhodně bude otevřeno dříve, než to v bývalé Hedvě,“ dodal místostarosta Jirgl.</p>
      <figure>
        <img src="https://g.denik.cz/58/4a/sumperk-vizualizace-autobusove-nadrazi-03_denik-150-3x2.jpg"/>
      </figure>
      <aside>
        <a href="https://sumpersky.denik.cz/zpravy_region/sklo-na-autobusaku-nahradi-zelen-80191102.html">Sklo na autobusáku nahradí zeleň. Takto budou jeho střechy vypadat Přečíst článek ›</a>
      </aside>
    </article>
  </body>
</html>