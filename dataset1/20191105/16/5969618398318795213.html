<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Liverpool/apisteyto-h-liverpoyl-tha-paiksei-me-duo-omades-duo-mats-se-duo-synexomenes-meres.5633300.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-05T16:54:00+00:00"/>
    <meta property="og:title" content="Απίστευτο: Η Λίβερπουλ θα παίξει με δύο ομάδες δύο ματς σε δύο συνεχόμενες μέρες!"/>
    <meta property="og:description" content="Η Λίβερπουλ θα αγωνιστεί στον προημιτελικό του League Cup κόντρα στην Άστον Βίλα λίγες ώρες πριν τον ημιτελικό του Μουντιάλ Συλλόγων στο Κατάρ, καθώς συμφώνησε να παρατάξει δύο διαφορετικές ομάδες σε δύο συνεχόμενες ημέρες σε διαφορετικές ηπείρους!"/>
  </head>
  <body>
    <article>
      <h1>Απίστευτο: Η Λίβερπουλ θα παίξει με δύο ομάδες δύο ματς σε δύο συνεχόμενες μέρες!</h1>
      <h2>Η Λίβερπουλ θα αγωνιστεί στον προημιτελικό του League Cup κόντρα στην Άστον Βίλα λίγες ώρες πριν τον ημιτελικό του Μουντιάλ Συλλόγων στο Κατάρ, καθώς συμφώνησε να παρατάξει δύο διαφορετικές ομάδες σε δύο συνεχόμενες ημέρες σε διαφορετικές ηπείρους!</h2>
      <address><time datetime="2019-11-05T16:54:00+00:00">05 Nov 2019, 16:54</time> by <a rel="author">Βαγγέλης Σταματόπουλος</a></address>
      <p>Απίστευτο και όμως βγαλμένο από την ποδοσφαιρική Αγγλία! Όπως έγινε επίσημα γνωστό το απόγευμα της Τρίτης, δεν θα υπάρχει μετάθεση του Άστον Βίλα - Λίβερπουλ, με την ομάδα του Γιούργκεν Κλοπ να αγωνίζεται κανονικά στις 17 Δεκεμβρίου σε μονό προημιτελικό League Cup και την επόμενη ημέρα να παίζει στο Κατάρ στον ημιτελικό του Παγκοσμίου Κυπέλλου Συλλόγων.</p>
      <p>Αυτό σημαίνει πως η <a href="https://www.sport24.gr/football/omades/Liverpool/">Λίβερπουλ</a> θα αγωνιστεί εντός ενός 24ώρου για δύο διοργανώσεις κατεβάζοντας δύο διαφορετικές ομαδες σε διαφορετικές ηπείρους, και όλα δείχνουν πως στον αγώνα με την Άστον Βίλα για το League Cup οι κόκκινοι θα παίξουν κυρίως με νεαρούς ποδοσφαιριστές από τη στιγμή που στη Ντόχα θα βρίσκεται η αποστολή της πρώτης ομάδας διεκδικώντας τον τίτλο της πρωταθλήτριας κόσμου.</p>
      <p>Σημειώνεται πως μία εναλλακτική ημερομηνία που είχε πέσει στο τραπέζι για το ματς στο "Βίλα Παρκ" ήταν στις 8 Ιανουαρίου 2020, με το Άστον Βίλα - Λίβερπουλ να γίνεται τελικά στις 17 Δεκεμβρίου, μέσα στην ίδια εβδομάδα που <a href="https://www.sport24.gr/football/league-cup-agglias-xwris-ntermpi-h-klhrwsh-ths-prohmitelikhs-fashs.5629259.html?73474655">θα πραγματοποιηθούν και οι άλλοι τρεις ημιτελικοί του θεσμού</a> (Όξφορντ - Μάντσεστερ Σίτι, Μάντσεστερ Γιουνάιτεντ - Κόλτσεστερ, Έβερτον - Λέστερ).</p>
      <p>Λίγη ώρα μάλιστα μετά την οριστικοποίηση της ημερομηνίας της διεξαγωγής του αγώνα με την Άστον Βίλα, η Λίβερπουλ εξέδωσε επίσημη ανακοίνωση όπου αναφέρει τα εξής:</p>
      <figure>
        <img src="https://www.sport24.gr/football/omades/Liverpool/article5630458.ece/BINARY/w620/klopp.jpg"/>
      </figure>
      <p>
        <i>"Η Λίβερπουλ μπορεί να επιβεβαιώσει πως ο αγώνας μας στα προημιτελικά του Carabao Cup με την Άστον Βίλα θα λάβει χώρα την Τρίτη, 17 Δεκεμβρίου 2019. Ως αποτέλεσμα θα χρησιμοποιήσουμε δύο ομάδες ταυτόχρονα, με τη μία ομάδα να συμμετέχει στο Παγκόσμιο Κύπελλο Συλλόγων και την άλλη στο Carabao Cup.</i>
      </p>
      <p>
        <i>Ο σύλλογος θα ήθελε να αδράξει την ευκαιρία για να υπογραμμίσει πως αν και δεν είναι αυτό το ιδανικό σενάριο, είναι ένα αποτέλεσμα που προέκυψε για το συμφέρον της διοργάνωσης, το συμφέρον των άλλων ομάδων αλλά και το δικό μας συμφέρον και αυτός ήταν ο καθοριστικός παράγοντας για να πάρουμε αυτή την απόφαση.</i>
      </p>
      <p>
        <i>Θα θέλαμε να ευχαριστήσουμε τη διοργανώτρια αρχή του Carabao Cup για τις προσπάθειές της να μας διευκολύνει και μπορούμε να επιβεβαιώσουμε πως συζητήθηκαν εναλλακτικές ημερομηνίες, όμως καμία από αυτές δεν θεωρήθηκε κατάλληλη ώστε να μην επηρεάσει το πρόγραμμα της διοργάνωσης και να μην κουράσει το προπονητικό επιτελείο και τους ποδοσφαιριστές μας".</i>
      </p>
      <figure>
        <iframe data-src="https://twitter.com/LFC/status/1191754884028227584?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>
        <b>ΔΙΑΒΑΣΤΕ ΑΚΟΜΑ:</b>
      </p>
      <h4>
        <a href="https://www.sport24.gr/football/omades/Liverpool/ksespasma-klop-h-fifa-kai-oi-ligkes-na-skeftoun-toys-paiktes-oxi-ta-portofolia.5630456.html">Ξέσπασμα Κλοπ: "H FIFA και οι λίγκες να σκεφτούν τους παίκτες, όχι τα πορτοφόλια"</a>
      </h4>
      <h4>
        <a href="https://www.sport24.gr/football/omades/Liverpool/liverpoyl-skeftetai-duo-omades-gia-na-paiksei-se-duo-diorganwseis-taytoxrona.5629984.html">Λίβερπουλ: Σκέφτεται δύο ομάδες για να παίξει σε δύο διοργανώσεις ταυτόχρονα!</a>
      </h4>
      <h4>
        <a href="https://www.sport24.gr/football/omades/Liverpool/keraynoi-klop-meta-to-mats-me-thn-arsenal-den-tha-katevoyme-sthn-epomenh-fash.5629119.html">Κεραυνοί Κλοπ μετά το ματς με την Άρσεναλ: "Δεν θα κατέβουμε στην επόμενη φάση"</a>
      </h4>
    </article>
  </body>
</html>