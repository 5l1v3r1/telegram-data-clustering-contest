<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/05/a-kirgiz-csernobil"/>
    <meta property="og:site_name" content="euronews"/>
    <meta property="article:published_time" content="2019-11-05T16:05:16+00:00"/>
    <meta property="og:title" content="A kirgiz Csernobil"/>
    <meta property="og:description" content="Évtizedekig még a létét is tagadták a 14 millió ember életét veszélyeztető uránhulladéknak."/>
  </head>
  <body>
    <article>
      <h1>A kirgiz Csernobil</h1>
      <address><time datetime="2019-11-05T16:05:16+00:00">05 Nov 2019, 16:05</time> by <a rel="author">Németh Árpád</a></address>
      <figure>
        <img src="https://static.euronews.com/articles/stories/04/27/99/86/773x435_cmsv2_02e3a08a-66dd-54aa-8fbc-95e9d10b799d-4279986.jpg"/>
      </figure>
      <p>Több ezer tonna radioaktív hulladék pokollá teheti Közép-Ázsia egyik legtermékenyebb térségében, a Fergánai-medencében milliók életét.</p>
      <p>A Szovjetunió által évtizedeken át tagadott uránhulladékot a kirgiz Maylısuu közelében haladéktalanul semlegesíteni kell a katasztrófa megelőzése érdekében – követeli az Európai Bizottság.</p>
      <p>– <b>A környéket magam is kivizsgáltam. Egyes helyeken a háttérsugárzás meghaladja a 100 mikroröntgent óránként. Alig két-három éve itt még néhány házat építettek</b> – mondja Tinarbek Dokbajev, a maylısuui egészségügyi központ vezetője.</p>
      <p>A városkát 1946-ban alapították a titkos szovjet uránbányászati program részeként. A fedőneve a 200-as postafiók volt, a tárnamunkások pedig gyakorlatilag fegyencek: vagy politikailag gyanús német származásúak, vagy olyan katonák voltak, akik megadták magukat az ellenségnek.</p>
      <p>– <b>A hegyvonulatot elhanyagolták, ezáltal alkalmatlanná vált az uránhulladék tárolására. Nem törődtek a gáttal, amelynek a víztől kellene megvédenie a szemetet. Tizennégy millió ember él a Fergánai-medencében. Természeti csapás esetén a víz kimossa a gátat, a szennyezés pedig a Narin folyóba kerül. Tragédia következne be a völgyben</b> – nyilatkozta Bolotbek Karimov, környezetvédő.</p>
      <p>Maylısuu az intő példája, milyen következményekkel járhat a környezeti katasztrófa. A rákos megbetegedések aránya 50%-kal nagyobb az országos átlagnál, a veleszületett betegségek gyakoribbak, és gyakorlatilag mindenki pajzsmirigy-betegségben szenved.</p>
      <p>A becslések szerint 30 millió euróból Kirgizisztánban, további 40 millióból pedig a szomszédos Tádzsikisztánban is kármentesíthetnék a Fergánai-medencét.</p>
    </article>
  </body>
</html>