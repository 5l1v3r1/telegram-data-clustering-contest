<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/grupa-radnych-werony-chce-podjac-kroki-prawne-przeciwko-mario-balotellemu,983106.html"/>
    <meta property="og:site_name" content="TVN24"/>
    <meta property="article:published_time" content="2019-11-05T16:33:00+00:00"/>
    <meta property="og:title" content="Radni Werony chcą postawić Balotellego przed sądem. &quot;Niesprawiedliwe zniesławienie&quot;"/>
    <meta property="og:description" content="Grupa radnych Werony chce podjąć kroki prawne przeciwko włoskiemu piłkarzowi Mario Balotellemu, który podczas niedzielnego meczu ligowego w tym mieście sugerował, że padł ofiarą rasistowskich odgło..."/>
  </head>
  <body>
    <article>
      <h1>Radni Werony chcą postawić Balotellego przed sądem. "Niesprawiedliwe zniesławienie"</h1>
      <address>
        <time datetime="2019-11-05T16:33:00+00:00">05 Nov 2019, 16:33</time>
      </address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/85c84e79-d916-4acc-b7a6-d6ab95ae27a6.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/d8aba44a-2266-46b8-8e5d-8117d2f4afda-480p.mp4"/>
          <figcaption>Balotelli nie wytrzymał rasistowskiego ataku</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/0581edb8-89f0-467b-9014-d6ee16a9f6bc-480p.mp4"/>
          <figcaption>Napoli - Atalanta 2:2. Gol Milika</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/4b4353ea-f8e0-11e9-bbc6-0050569b018a-480p.mp4"/>
          <figcaption>Gol Milika przeciwko Spal</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/34d19037-eed7-44fd-9e6b-07222867600e-480p.mp4"/>
          <figcaption>Napoli - Hellas. Dwa gole Milika</figcaption>
        </figure>
        <figcaption>Mario Balotelli nie wytrzymał obraźliwych okrzyków Foto: Getty Images | Video: PAP/EPA</figcaption>
      </slideshow>
      <h3>Grupa radnych Werony chce podjąć kroki prawne przeciwko włoskiemu piłkarzowi Mario Balotellemu, który podczas niedzielnego meczu ligowego w tym mieście sugerował, że padł ofiarą rasistowskich odgłosów z trybun. Tymczasem we wtorek Komisja Dyscyplinarna Włoskiej Ligi Piłkarskiej postanowiła zamknąć na jeden mecz część trybuny na stadionie w Weronie.</h3>
      <p>
        <a href="https://player.pl/">
          <b>Mecze ligi włoskiej można oglądać w kanałach ELEVEN SPORTS w Player.pl</b>
        </a>
      </p>
      <p><a href="https://eurosport.tvn24.pl/pilka-nozna,105/mario-balotelli-ofiara-ataku-rasistowskiego-w-meczu-hellas-verona-brescia,982624.html">Incydent miał miejsce w 54. minucie meczu Hellas - Brescia (2:1). </a>Występujący w drużynie gości Balotelli zatrzymał wtedy grę, wziął piłkę w ręce i kopnął ją w kierunku trybuny kibiców gospodarzy. Zdenerwowany wskazał gestem na uszy, sugerując, że wszystko słyszał. Później wyjaśnił na Instagramie, że chodziło mu "o odgłosy małp", kierowane pod jego adresem.</p>
      <p>Mecz został przerwany na kilka minut. Koledzy z drużyny, piłkarze rywali oraz sędziowie próbowali uspokoić Balotellego. Ostatecznie zawodnik pozostał na boisku, a w 85. minucie strzelił gola.</p>
      <h3>Oni nie słyszeli</h3>
      <related>
        <a href="https://eurosport.tvn24.pl/pilka-nozna,105/wstydzcie-sie-wszyscy-ci-ktorzy-wydawali-odglosy-malp-balotelli-ma-zal-do-kibicow,982714.html"/>
      </related>
      <p>Po meczu media na całym świecie ostro skrytykowały rasistowskie zachowania kibiców z Werony. Jednak burmistrz tego miasta Federico Sboarina, który był obecny na trybunach, zaprzeczył, jakoby doszło do jakiegokolwiek incydentu na tle rasowym.</p>
      <p>"Byłem na stadionie i nie słyszałem żadnej rasistowskiej zniewagi. To, co zrobił Balotelli, jest niewytłumaczalne, ponieważ bez żadnego powodu stworzył pręgierz dla mediów na fanów i nasze miasto" - oznajmił Sboarina, cytowany przez "La Gazzetta dello Sport".</p>
      <p>Podobne stanowisko zajął klub Hellas. Teraz czterech radnych zwróciło się do władz miasta z wnioskiem o podjęcie kroków prawnych "przeciwko Balotellemu i tym wszystkim, którzy atakują Weronę poprzez niesprawiedliwe zniesławienie".</p>
      <h3>Łagodna kara</h3>
      <p>Równocześnie Komisja Dyscyplinarna Włoskiej Ligi Piłkarskiej postanowiła zamknąć na jeden mecz część trybuny na stadionie w Weronie. Sektor "Poltrone Est", z którego miały dochodzić rasistowskie okrzyki pod adresem Balotellego, może pomieścić 3,5 tys. widzów. Cały obiekt Stadio Marcantonio Bentegodi ma ponad 30 tys. miejsc.</p>
      <p>Komisja oceniła, że okrzyki były wyraźnie słyszane nie tylko przez zawodnika, ale także znajdującego się w pobliżu delegata. Przyznała także, że bezpośrednio po nich "rozległy się okrzyki poparcia dla piłkarza i długie brawa".</p>
      <p>29-letni Balotelli urodził się na Sycylii. Jego biologiczni rodzice pochodzili z Ghany, ale wychował się we włoskiej rodzinie. W reprezentacji Italii wystąpił 36 razy, strzelając 14 goli.</p>
      <p>Autor: dasz/TG/kwoj / Źródło: PAP, gazzetta.it, eurosport.pl</p>
    </article>
  </body>
</html>