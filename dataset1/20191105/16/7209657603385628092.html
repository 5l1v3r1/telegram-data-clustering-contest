<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/sergio-venturi-1.4871066"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-05T16:56:38+00:00"/>
    <meta property="og:title" content="Sergio Venturi, illegittima la sua radiazione dall'Ordine per la Consulta"/>
    <meta property="og:description" content="Per la Corte non spettava all'Ordine provinciale dei medici di Bologna adottare un provvedimento disciplinare nei suoi confronti"/>
  </head>
  <body>
    <article>
      <h1>Sergio Venturi, illegittima la sua radiazione dall'Ordine per la Consulta</h1>
      <h2>Per la Corte non spettava all'Ordine provinciale dei medici di Bologna adottare un provvedimento disciplinare nei suoi confronti</h2>
      <address><time datetime="2019-11-05T16:56:38+00:00">05 Nov 2019, 16:56</time> by <a rel="author">il Resto del Carlino</a></address>
      <p>Bologna, 5 novembre 2019 - "La Corte ha deciso che <b>non spettasse all'Ordine provinciale dei medici di Bologna</b> adottare un provvedimento disciplinare nei confronti di un componente della Giunta regionale medico, per aver proposto e concorso ad approvare un atto politico-amministrativo regionale gradito all'Ordine professionale. Così facendo,<b> l'Ordine dei medici ha invaso la competenza assegnata</b> alla Regione dagli articoli 117, terzo comma, e 118 della Costituzione, in materia di organizzazione sanitaria".</p>
      <p>E' quanto scrive in una nota la Corte costituzionale, sul caso della <b>radiazione dall'Ordine dei medici </b>di Bologna dell'assessore alla Sanità dell'Emilia Romagna<a href="https://www.ilrestodelcarlino.it/bologna/cronaca/sergio-venturi-radiato-1.4814914"><b> Sergio Venturi, </b></a>per il caso 'ambulanze senza medici'. "La Corte costituzionale, riunita ieri in camera di consiglio - riporta la nota - ha esaminato il ricorso con cui la Regione Emilia Romagna ha sollevato conflitto di attribuzione nei confronti dell<b><a href="https://www.ilrestodelcarlino.it/bologna/cronaca/pizza-denuncia-amato-1.4543381">'Ordine provinciale dei medici chirurghi </a></b>e degli odontoiatri di Bologna.</p>
      <p>La Regione ha impugnato la sanzione della radiazione dall'albo dei medici adottata dalla Commissione disciplinare dell'Ordine nei confronti" del "medico assessore regionale alle politiche per la salute, perché <b>aveva proposto e contribuito ad approvare una delibera della Giunta</b> regionale sulla possibilità di impiegare infermieri nelle ambulanze anche in assenza dei medici. Delibera non gradita all'Ordine".<br/><br/>In attesa del deposito della sentenza, <b>l'Ufficio Stampa della Corte costituzionale</b> fa sapere che, a conclusione della discussione, il ricorso è stato accolto. La Corte ha ritenuto che l'Ordine, "nel sanzionare il medico/assessore, di fatto ha sindacato le scelte politico-amministrative della Giunta in materia di organizzazione dei servizi sanitari, su cui non ha alcuna competenza".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/cronaca/sergio-venturi-radiato-1.4814914"/>
        <a href="https://www.ilrestodelcarlino.it/bologna/cronaca/pizza-denuncia-amato-1.4543381"/>
      </related>
    </article>
  </body>
</html>