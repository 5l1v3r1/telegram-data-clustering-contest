<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/sap_zavershyla_dosudove_rozsliduvannya_u_spravi_ekszastupnyka_ministra_1684263"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T16:55:00+00:00"/>
    <meta property="og:title" content="САП завершила досудове розслідування у справі ексзаступника міністра екології та природних ресурсів"/>
    <meta property="og:description" content="Досудове розслідування у справі колишнього заступника міністра екології та природних ресурсів України, якого підозрюють у навмисному недекларуванні права на користування будинком та земельною ділянкою, завершено."/>
  </head>
  <body>
    <article>
      <h1>САП завершила досудове розслідування у справі ексзаступника міністра екології та природних ресурсів</h1>
      <address>
        <time datetime="2019-11-05T16:55:00+00:00">05 Nov 2019, 16:55</time>
      </address>
      <p>
        <b>Досудове розслідування у справі колишнього заступника міністра екології та природних ресурсів України, якого підозрюють у навмисному недекларуванні права на користування будинком та земельною ділянкою, завершено.</b>
      </p>
      <p>Про це повідомляє <a href="https://www.facebook.com/sap.gov.ua/photos/a.836519139784604/1958635337572973/?type=3&amp;theater">пресслужба </a>САП.</p>
      <p>«Детективи НАБУ під процесуальним керівництвом прокурорів САП завершили досудове розслідування у кримінальному провадженні за фактом внесення заступником міністра недостовірних відомостей до декларації особи, уповноваженої на виконання функцій держави або місцевого самоврядування (ст.366-1 КК України). 4 листопада 2019 року підозрюваному та його захиснику відкрито матеріали слідства для ознайомлення перед скеруванням обвинувального акту до суду», - йдеться в повідомленні.</p>
      <p>За даними українських <a href="https://www.unn.com.ua/uk/news/1834057-slidstvo-u-spravi-ekszastupnika-ministra-ekologiyi-vakarasha-zaversheno">ЗМІ</a>, йдеться про колишнього заступника міністра екології та природних ресурсів України Віктора Вакараша.</p>
      <p>Окрім того, слідство встановило, що посадовець в е-деклараціях за 2015 та 2016 роки не задекларував факти користування нерухомим майном, а саме — житловим будинком загальною площею 556,4 кв. м та земельною ділянкою площею 0,1607 га, а також відомості про об’єкти нерухомості та транспортні засоби.</p>
      <p>«Власником цієї нерухомості та транспортних засобів, загальна вартість яких станом на дату придбання становить понад 6,9 млн грн, є близькі родичі посадовця», - зазначається в повідомленні.</p>
      <p>Нагадаємо, заступнику міністра екології та природних ресурсів України 29 серпня 2019 року було повідомлено про підозру у навмисному невідображенні у декларації права користування на будинок та земельну ділянку.</p>
      <p>Також нагадаємо, що САП <a href="https://zik.ua/%D0%A1%D0%90%D0%9F%20%D0%B7%D0%B0%D0%B2%D0%B5%D1%80%D1%88%D0%B8%D0%BB%D0%B0%20%D1%80%D0%BE%D0%B7%D1%81%D0%BB%D1%96%D0%B4%D1%83%D0%B2%D0%B0%D0%BD%D0%BD%D1%8F%20%D1%89%D0%BE%D0%B4%D0%BE%20%D0%BE%D1%81%D0%BE%D0%B1%D0%B8,%20%D1%8F%D0%BA%D0%B0%20%D0%B2%D1%96%D0%B4%D0%BC%D0%BE%D0%B2%D0%B8%D0%BB%D0%B0%D1%81%D1%8C%20%D1%81%D0%B2%D1%96%D0%B4%D1%87%D0%B8%D1%82%D0%B8%20%D1%83%20%D1%81%D0%BF%D1%80%D0%B0%D0%B2%D1%96%20%D0%BE%D0%B4%D0%B5%D1%81%D1%8C%D0%BA%D0%BE%D0%B3%D0%BE%20%C2%AB%D0%9A%D1%80%D0%B0%D1%8F%D0%BD%D1%83%C2%BB">завершила розслідування</a> щодо особи, яка відмовилась свідчити у справі одеського «Краяну».</p>
      <related>
        <h4>читайте також</h4>
        <a href="https://zik.ua/news/2019/11/02/kerivnyka_derzhpidpryiemstva_yakyy_proponuvav_habar_detektyvu_nabu_vzyaly_pid_1682415"/>
        <a href="https://zik.ua/news/2019/11/01/yaka_nebezpeka_kryietsya_u_vidstavtsi_avakova_1681843"/>
        <a href="https://zik.ua/news/2019/11/01/vaks_6_lystopada_rozglyane_spravu_truhanova_po_suti_1681821"/>
        <a href="https://zik.ua/news/2019/10/31/na_harkivshchyni_vykryly_pidpryiemtsya_na_habari_u_100_tys_dolariv_detektyvu_1680569"/>
      </related>
    </article>
  </body>
</html>