<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/05/barnier-nehez-es-aprolekos-targyalasok-varhatok-a-kereskedelmet-erinto-kerdesekben"/>
    <meta property="og:site_name" content="infostart"/>
    <meta property="article:published_time" content="2019-11-05T16:50:00+00:00"/>
    <meta property="og:title" content="Barnier: nehéz és aprólékos tárgyalások várhatók a kereskedelmet érintő kérdésekben"/>
    <meta property="og:description" content="Az Európai Unió és Nagy-Britannia kereskedelmi kapcsolatairól szóló tárgyalások nehéznek és aprólékosnak ígérkeznek, az unió nem fogja engedni, hogy London tisztességtelen versenyelőnyt szerezzen - jelentette ki az Európai Bizottság brexitügyi főtárgyalója kedden Lisszabonban."/>
  </head>
  <body>
    <article>
      <h1>Barnier: nehéz és aprólékos tárgyalások várhatók a kereskedelmet érintő kérdésekben</h1>
      <address><time datetime="2019-11-05T16:50:00+00:00">05 Nov 2019, 16:50</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/06/feloszlott-a-brit-parlament"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/05/brit-liberalisok-ha-mi-jovunk-nem-lesz-brexit"/>
        <a href="https://infostart.hu/tudositoink/2019/11/05/botot-dugott-a-kullok-koze-a-brit-politika-egyik-legmegosztobb-figuraja"/>
        <a href="https://infostart.hu/kulfold/2019/11/05/megvan-a-brit-alsohaz-uj-elnoke"/>
        <a href="https://infostart.hu/tudositoink/2019/11/04/britek-a-kampanyidoszak-meg-csak-most-kezdodik"/>
        <a href="https://infostart.hu/kulfold/2019/11/03/belengette-az-uj-brexithataridot-boris-johnson"/>
      </related>
      <h3>Az Európai Unió és Nagy-Britannia kereskedelmi kapcsolatairól szóló tárgyalások nehéznek és aprólékosnak ígérkeznek, az unió nem fogja engedni, hogy London tisztességtelen versenyelőnyt szerezzen - jelentette ki az Európai Bizottság brexitügyi főtárgyalója kedden Lisszabonban.</h3>
      <p>Michel Barnier a Web Summit nemzetközi technológiai konferencián mondott beszédet a brit kilépés utáni Európa jövőjéről, és emlékeztetett arra, hogy az uniós és brit tárgyalók által elért, majd pedig a tagországok vezetői által október végén elfogadott, a brit EU-tagság rendezett megszűnését (brexit) biztosító megállapodás ambiciózus szabadkereskedelmi egyezményt vázol fel a jövőre nézve, zérókulcsos vámokkal és kvóták nélkül, egyenlő versenyfeltételekkel.</p>
      <p>Az Egyesült Királyságnak azonban nem szabad azt gondolnia, hogy mindez elegendő a jövőbeli partnerséghez. Az EU-nak szilárd garanciákra lesz szüksége az egyenlő versenyfeltételek biztosításához - emelte ki a francia politikus.</p>
      <p>Szavai szerint, ha a brit parlament is ratifikálja is a kilépési megállapodást, az még messze nem jelenti a folyamat végét.</p>
      <blockquote>Az uniónak teljesen új viszonyrendszert és együttműködést kell kialakítania Londonnal. Az erre fordítható idő ugyanakkor nagyon rövid</blockquote>
      <p>- figyelmeztetett Michel Barnier.</p>
      <p>Az Európai Bizottság tárgyalói készen állnak a tárgyalásokra, amelyek legalább olyan nehéznek ígérkeznek, mint a brexit előkészítését szolgáló, éveken át tartó megbeszélések. Előbb azonban a brit parlament illetékeseinek kell ratifikálniuk a megállapodást - tette hozzá.</p>
      <p>Noha - mint mondta - ez idáig senkinek sem sikerült elmagyaráznia számára a brexit "hozzáadott értékeit", az uniós főtárgyaló reményét fejezte ki, hogy az Egyesült Királyság választói a december 12-re kiírt előrehozott parlamenti választáson a már korábban választott út megtartása mellett döntenek.</p>
      <blockquote>A brexit nem pusztán az unió és az Egyesült Királyság szétválásáról szól. Számos következményét alábecsülik,</blockquote>
      <p>az ugyanis komoly nehézségekkel, átláthatatlan fejleményekkel járhat. A megállapodás viszont biztonságot jelenthet mindkét fél számára - mondta. Kiemelte azonban, a brexit bizonytalanságot jelent Írországnak, de a tárgyalók az Írország és Észak-Írország különleges problémáira is közös megoldást találtak. Az egész régiónak békére és stabilitásra van szüksége - tette hozzá.</p>
      <p>"Óvatosnak kell lennünk, fel kell készülnünk a legnehezebb forgatókönyvre is. A brexit mindkért fél számára vesztes történet, de törekedni kell a barátság, az együttműködés és a közös célok megóvására" - fogalmazott Barnier.</p>
      <p>Nagy-Britanniában december 12-én előrehozott parlamenti választást tartanak. A 2016-os brexitreferendum óta már másodszor szólítják urnához a választókat, miután a kilépés dátumát háromszor is el kellett halasztani.</p>
      <p>
        <i>Nyitókép: MTI/AP/Geert Vanden Wijngaert</i>
      </p>
    </article>
  </body>
</html>