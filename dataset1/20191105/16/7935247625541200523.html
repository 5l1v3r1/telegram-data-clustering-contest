<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/tarimda-kayiplar-egitimle-azalacak-214245h.htm"/>
    <meta property="og:site_name" content="OLAY"/>
    <meta property="article:published_time" content="2019-11-05T16:10:40+00:00"/>
    <meta property="og:title" content="Tarımda kayıplar eğitimle azalacak"/>
    <meta property="og:description" content="Büyükşehir Belediye Başkanı Alinur Aktaş, tarım şehri Bursa'da hasat sonrası yaşanan ürün kayıplarını eğitim sayesinde asgarî düzeye indireceklerini söyledi."/>
  </head>
  <body>
    <article>
      <h1>Tarımda kayıplar eğitimle azalacak</h1>
      <h2>Büyükşehir Belediye Başkanı Alinur Aktaş, tarım şehri Bursa'da hasat sonrası yaşanan ürün kayıplarını eğitim sayesinde asgarî düzeye indireceklerini söyledi.</h2>
      <address>
        <time datetime="2019-11-05T16:10:40+00:00">05 Nov 2019, 16:10</time>
      </address>
      <p>Büyükşehir Belediyesi'nin de paydaşlar arasında yer aldığı ‘‘Gıda Zincirindeki Hasat Sonrası Kayıpları Azaltmak İçin Yenilikçi Yaklaşımlar'' projesi, final konferansıyla sona erdi.</p>
      <p>Bursa Gıda ve Yem Kontrol Merkez Araştırma Enstitüsü koordinatörlüğünde, Bursa Büyükşehir Belediyesi TARIM A.Ş., Gıda Tarım ve Hayvancılık Bakanlığı Tarımsal Araştırmalar ve Politikalar Genel Müdürlüğü (TAGEM), Bursa Ticaret Borsası, İspanya Zaragoza Teknoloji Merkezi, Avusturya Viyana Üniversitesi ve Romanya Galati Üniversitesi ile birlikte sunulan Avrupa Komisyonu destekli proje 2 yıl sürdü. Projenin final konferansı, Gıda ve Yem Kontrol Merkez Araştırma Enstitüsü Gen Bankası toplantı salonunda gerçekleştirildi. Büyükşehir Belediye Başkanı Alinur Aktaş'ın da katıldığı toplantıda projede elde ettikleri verileri değerlendiren Bursa Gıda ve Yem Kontrol Merkez Araştırma Enstitüsü Müdürü Yıldıray İstanbullu, oluşturulan Uzaktan Eğitim Modülü ile 34 ülkeden bin 200 kişiye eğitim verildiğini söyledi. Türkiye'de hasat sonrası kayıplara yüzde 30'ların üzerinde olduğunu dile getiren İstanbullu, bu kayıpların ancak Ar-Ge, inovasyon ve eğitim çalışmalarıyla azaltılabileceğinin altını çizdi.</p>
      <p>
        <b>KAYIPLARI AZALATMAK ŞART...</b>
      </p>
      <p>Başkan Aktaş da Türkiye'nin 2023 yılı için 500 milyar dolar ihracat hedefinin sadece daha fazla üretimle sağlanamayacağını, kaliteli üretim ve kayıpların azaltılmasının şart olduğunu vurguladı. Bursa'nın birçok özelliğinin yanında aynı zamanda bir tarım kenti olduğunu dile getiren Aktaş, şunları kaydetti: ‘‘Bursa'nın tarımsal gelirlerinin de artırılmasını arzu ediyoruz. Bunun için de hasat sonrası kayıpların en aza indirilmesi gerekiyor. Çünkü bu kayıplarla birlikte bütün emekler heba oluyor. Artık babadan kalma yöntemlerle para kazanma devri bitti. Eğitimle. Daha kaliteli üreteceğiz ve kayıpları en aza indireceğiz.''</p>
      <p>Final konferansına katılan Tarım ve Orman İl Müdürü Hamit Aygül ise hasat sonrası kayıpların yüzde 20'ler seviyesine inmesiyle bile dünyada açlık diye bir sorunun kalmayacağına işaret etti. Proje paydaşlarından Bursa Ticaret Borsası Başkanı Özer Matlı ise Türkiye'de hasat sonrası ortaya çıkan 26 milyon tonluk kaybın 125 milyar TL'ye denk geldiğini anımsatarak, kayıplara önlemenin önemine dikkati çekti. Toplantının sonunda projeye katılan öğrencilere sertifikaları protokol üyeleri tarafından verildi.</p>
    </article>
  </body>
</html>