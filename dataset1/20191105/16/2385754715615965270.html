<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595863/ee-oi-plousioteroi-tha-lamvanoun-perissotera"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T16:22:00+00:00"/>
    <meta property="og:title" content="ΕΕ: «Οι πλουσιότεροι θα λαμβάνουν περισσότερα»"/>
    <meta property="og:description" content="Οι χώρες της ανατολικής και της νότιας Ευρώπης απέρριψαν σήμερα τις προσπάθειες να τεθεί όριο στη βοήθεια που λαμβάνουν από τον προϋπολογισμό της ΕΕ και να..."/>
  </head>
  <body>
    <article>
      <h1>ΕΕ: «Οι πλουσιότεροι θα λαμβάνουν περισσότερα»</h1>
      <address><time datetime="2019-11-05T16:22:00+00:00">05 Nov 2019, 16:22</time> by <a rel="author">sigmalive</a></address>
      <p>Οι χώρες της ανατολικής και της νότιας Ευρώπης απέρριψαν σήμερα τις προσπάθειες να τεθεί όριο στη βοήθεια που λαμβάνουν από τον προϋπολογισμό της ΕΕ και να οριστούν προϋποθέσεις για αυτήν, εκφράζοντας τον φόβο ότι «οι φτωχότεροι θα λαμβάνουν λιγότερα και οι πλουσιότεροι περισσότερα».</p>
      <p>Η ΕΕ, που ετοιμάζεται για μάχη αναφορικά με το σχέδιο του προϋπολογισμού της για το 2021-27, παρέχει βοήθεια, γνωστή ως κεφάλαια από το Ταμείο Συνοχής, σε κράτη-μέλη στη νότια και ανατολική Ευρώπη προκειμένου να τα βοηθήσει να επενδύσουν στην ανάπτυξη και να καλύψουν τη διαφορά από τους οικονομικά πιο εύρωστους εταίρους τους στο βόρειο και το δυτικό τμήμα της ΕΕ.</p>
      <p>Αλλά οι προτάσεις της Γερμανίας, της Ευρωπαϊκής Επιτροπής και της Φινλανδίας, που ασκεί την εναλλασσόμενη προεδρία της ΕΕ, θα οδηγήσουν σε μείωση του μεγέθους των κεφαλαίων στο ταμείο συνοχής και θα ορίζονται προϋποθέσεις που θα προκαθορίζουν τους τομείς όπου θα πρέπει να δοθούν οι επενδύσεις.</p>
      <p>«Η πρόταση της Κομισιόν είναι πραγματικά απαράδεκτη για εμάς», δήλωσε ο Τσέχος πρωθυπουργός Αντρέι Μπάμπις πριν τη σύνοδο κορυφής της ομάδας Φίλων της Συνοχής στην Πράγα, όπου συμμετέχουν 17 χώρες της ΕΕ.</p>
      <p>Δήλωσε ότι η πρόταση περιορίζει τις «παραδοσιακές πολιτικές» και «εισάγει κάποιες θέσεις που πιστεύουμε ότι δεν θα πρέπει να υφίστανται».</p>
      <p>«Η σημερινή Κομισιόν έκανε μια πρόταση που δεν είναι δίκαιη», δήλωσε ο Ούγγρος πρωθυπουργός Βίκτορ Ορμπάν. «Η νέα πρόταση θέλει να μειωθεί η συνοχή –με άλλα λόγια οι φτωχότεροι θα λαμβάνουν λιγότερα και οι πλουσιότεροι περισσότερα».</p>
      <p>Με τους Μπάμπις και Ορμπάν συντάχθηκαν οι ηγέτες της Πολωνίας και της Σλοβακίας, δηλώνοντας ότι οι προτάσεις για τον προϋπολογισμό είναι υπερβολικά άκαμπτες σε ό,τι αφορά τις προϋποθέσεις που τίθενται.</p>
      <p>ΣΚΛΗΡΗ ΣΥΖΗΤΗΣΗ</p>
      <p>Οι συζητήσεις για τον μακροπρόθεσμο προϋπολογισμό της ΕΕ είναι πιθανόν να είναι δύσκολες καθώς μια οικονομική ύφεση ίσως παραμονεύει στην Ευρώπη ενώ η έξοδος της Βρετανίας θα αφήσει ένα κενό στα ταμεία της ΕΕ καθώς η χώρα έχει καθαρή συνεισφορά στον προϋπολογισμό.</p>
      <p>Ο σημερινός προϋπολογισμός ανέρχεται στο 1% του Ακαθάριστου Εθνικού Εισοδήματος (ΑΕΕ) της ΕΕ. Η Κομισιόν έχει προτείνει έναν επταετή προϋπολογισμό ύψους περίπου 1,1 τρισεκ. ευρώ, που θα αντιστοιχεί περίπου στο 1,11% του Ακαθάριστου Εθνικού Εισοδήματος της ΕΕ. Το Ευρωπαϊκό Κοινοβούλιο θέλει μεγαλύτερο προϋπολογισμό --ίσο με το 1,3% του Ακαθάριστου Εθνικού Εισοδήματος της ΕΕ.</p>
      <p>Η Γερμανία, η μεγαλύτερη ευρωπαϊκή οικονομία και με τη μεγαλύτερη συνεισφορά στον προϋπολογισμό, θέλει να διασφαλίσει ότι δεν θα αυξηθούν οι δικές της εισφορές μετά την αποχώρηση της Βρετανίας.</p>
      <p>Η Φινλανδία αναμένεται να παρουσιάσει τις προτάσεις για τον προϋπολογισμό αργότερα αυτόν τον μήνα προκειμένου να συζητηθούν στη σύνοδο κορυφής της ΕΕ στις 12-13 Δεκεμβρίου.</p>
      <p>ΠΗΓΗ:ΑΠΕ-ΜΠΕ</p>
    </article>
  </body>
</html>