<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/uzmanlar-uyardi-sebzeleri-sirkeli-su-yerine-karbonatla-yikayin-haber-fotograf-2217199"/>
    <meta property="og:site_name" content="Posta"/>
    <meta property="article:published_time" content="2019-11-05T16:50:36+00:00"/>
    <meta property="og:title" content="Uzmanlar uyardı: Sebzeleri sirkeli su yerine karbonatla yıkayın"/>
    <meta property="og:description" content="Son zamanlarda yaşanan ıspanak zehirlenmeleri haberlerinin ardından özellikle ev hanımları sebzelerin en sağlıklı nasıl yıkanacağını merak ediyor. Bu konuda uzmanlardan bir uyarı geldi. Uzmanlar, sebzelerin yıkanması için sirkeli su yerine karbonat tercih edilmesinin daha doğru olacağı uyarısında bulundu."/>
  </head>
  <body>
    <article>
      <h1>Uzmanlar uyardı: Sebzeleri sirkeli su yerine karbonatla yıkayın</h1>
      <address>
        <time datetime="2019-11-05T16:50:36+00:00">05 Nov 2019, 16:50</time>
      </address>
      <h3>Son zamanlarda yaşanan ıspanak zehirlenmeleri haberlerinin ardından özellikle ev hanımları sebzelerin en sağlıklı nasıl yıkanacağını merak ediyor. Bu konuda uzmanlardan bir uyarı geldi. Uzmanlar, sebzelerin yıkanması için sirkeli su yerine karbonat tercih edilmesinin daha doğru olacağı uyarısında bulundu.</h3>
      <figure>
        <img src="https://i.pstimaj.com/img/78/700x0/5dc1a73866a97cbe171dee39"/>
      </figure>
      <h4>Ispanak çıkan haberlerle gündemde</h4>
      <p>Sağlık Bilimleri Üniversitesi Gıda Teknolojisi Ana Bilim Dalı Başkanı Dr. Öğretim Üyesi Sibel Bölek, AA muhabirine yaptığı açıklamada, kış mevsiminin ilk akla gelen sebzelerinden olan ıspanağın son günlerde zehirlenme vakalarıyla kamuoyu gündeminde olduğunu hatırlattı.</p>
      <figure>
        <img src="https://i.pstimaj.com/img/78/700x0/5dc1a73866a97cbe171dee37"/>
      </figure>
      <h4>'Dikkat edilmediği takdirde ölümcül etkilere sahip"</h4>
      <p>Ispanağın, zengin vitamin ve mineral içeriği ile bağışıklık sisteminin güçlendirilmesi başta olmak üzere beyin fonksiyonlarından kemiklerin korunmasına kadar sağlık üzerinde birçok olumlu etkisi olduğunu vurgulayan Bölek, "Ispanak, temizlenmesi, pişirilmesi ve muhafazasına dikkat edilmediği takdirde ölümcül etkilere sahip olabilen bir gıdadır." ifadelerini kullandı.</p>
      <figure>
        <img src="https://i.pstimaj.com/img/78/700x0/5dc1a737ae298b162afb2546"/>
      </figure>
      <h4>Mutlaka yabancı otlardan temizlenmelidir</h4>
      <p>Bölek, ıspanak içerisine karışan ve tıbbi amaçlarla kullanılan otların kontrolsüz tüketiminin çok ciddi sağlık sorunlarına yol açabildiğini belirterek, "Bu nedenle ıspanak toplanırken çok dikkatli olunmalı ve mutlaka yabancı otlardan temizlenmelidir.</p>
      <figure>
        <img src="https://i.pstimaj.com/img/78/700x0/5dc1a73d66a97cbe171dee3b"/>
      </figure>
      <p>Satın alınırken de ıspanak içerisinde yapraklarının rengi ya da şekli farklı olan otların olup olmadığı gözle dikkatli bir şekilde muayene edilmelidir." diye konuştu.</p>
      <figure>
        <img src="https://i.pstimaj.com/img/78/700x0/5dc1a737ae298b1629578778"/>
      </figure>
      <p>Ispanağın nitrat içeriği çok yüksek olan kök bitkiler grubunda olduğunu hatırlatan Bölek, şunları kaydetti:</p>
      <figure>
        <img src="https://i.pstimaj.com/img/78/700x0/5dc1a73766a97cbd573c9a11"/>
      </figure>
      <h4>''Ciddi zehirlenmelere yol açabilmektedir''</h4>
      <p>"Bu tür bitkiler pişirildikten sonra soğuyup tekrar ısıtıldıklarında içerikleri nitrat nitrite dönüşmektedir. Bebeklerin 5 miligram nitrit alması bile onlarda ciddi zehirlenmelere yol açabilmektedir. Bu nedenle ıspanağın mutlaka tek seferde tüketilecek porsiyonlar halinde hazırlanması gerekmektedir. Kalan porsiyonlar için ise salataya ilave etmek gibi tekrar ısıtılmaya gerek duyulmayan tüketim yöntemleri tercih edilmelidir."</p>
      <figure>
        <img src="https://i.pstimaj.com/img/78/700x0/5dc1a73766a97cbd573c9a13"/>
      </figure>
      <h4>"Ispanak tek seferde tüketilmeli"</h4>
      <p>Bölek, ıspanakların sulama suyuna kanalizasyon karışması durumunda mikrobiyal yükün artması ve gıda kaynaklı aktif enfeksiyona yol açan mikroorganizmaları barındırmasının söz konusu olabileceğini söyledi.</p>
      <figure>
        <img src="https://i.pstimaj.com/img/78/700x0/5dc1a73766a97cbe18003f61"/>
      </figure>
      <h4>''Bol su ile yıkanması gerekiyor''</h4>
      <p>Ispanakların tüketilmeden önce mutlaka bol su ile yıkanması gerektiğini vurgulayan Bölek, sözlerini şöyle sürdürdü:</p>
      <figure>
        <img src="https://i.pstimaj.com/img/78/700x0/5dc1a73766a97cbe171dee35"/>
      </figure>
      <p>"Ispanak gibi kabuğunu soyarak tüketmenin mümkün olmadığı yapraklı gıdaların zirai ilaç kalıntısından arındırılmasında sirkeli suda bekletmek genellikle başvurulan bir yöntemdir. Ancak sirkeli su bazı zirai ilaçların daha da etkili hale gelmesine sebebiyet verebilmektedir.</p>
      <figure>
        <img src="https://i.pstimaj.com/img/78/700x0/5dc1a737ae298b1540fd8c95"/>
      </figure>
      <h4>Sirkeli su yerine karbonatlı su ile yıkama yöntemi tercih edilmelidir</h4>
      <p>Bu nedenle gıdaların yıkanmasında sirkeli su yerine karbonatlı su ile yıkama yöntemi tercih edilmelidir. Karbonatlı su içerisinde bekletilen gıdalar daha sonra bol su ile yıkanmalıdır." AA</p>
    </article>
  </body>
</html>