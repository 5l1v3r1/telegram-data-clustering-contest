<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620071/%D8%A8%D8%B1%D9%86%D8%A7%D9%85%D9%87%E2%80%8C%D8%A7%DB%8C-%D8%A8%D8%B1%D8%A7%DB%8C-%D8%A7%D9%86%D8%AA%D9%82%D8%A7%D9%84-%D9%BE%D8%A7%DB%8C%D8%AA%D8%AE%D8%AA-%D8%A8%D9%87-%D8%B3%D9%85%D9%86%D8%A7%D9%86-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T16:39:00+00:00"/>
    <meta property="og:title" content="برنامه‌ای برای انتقال پایتخت به سمنان نداریم"/>
    <meta property="og:description" content="معاون وزیر راه و شهرسازی گفت: هیچ برنامه‌ای برای انتقال پایتخت از تهران به سمنان یا شهر دیگری نداریم و فقط بحث انتقال مراکز سیاسی و اداری با توجه به مصوبه مجلس مطرح است."/>
  </head>
  <body>
    <article>
      <h1>برنامه‌ای برای انتقال پایتخت به سمنان نداریم</h1>
      <h2>معاون وزیر راه و شهرسازی:</h2>
      <address>
        <time datetime="2019-11-05T16:39:00+00:00">05 Nov 2019, 16:39</time>
      </address>
      <p>
        <i>معاون وزیر راه و شهرسازی گفت: هیچ برنامه‌ای برای انتقال پایتخت از تهران به سمنان یا شهر دیگری نداریم و فقط بحث انتقال مراکز سیاسی و اداری با توجه به مصوبه مجلس مطرح است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پروانه صادق مالواجرد - معاون معماری و شهرسازی وزیر راه و شهرسازی - امروز در نشست خبری اظهار کرد: موضوع انتقال آب از دریای خزر به سمنان در شورای عالی آب دنبال می‌شود و ارتباطی به شورای عالی شهرسازی ندارد اما آنچه مورد تاکید قرار دارد، این است که در مباحث پراکندگی جمعیتی مسأله آب موضوع مهم و حیاتی است.</p>
      <p>وی با بیان این‌که وقتی از تهران صحبت می‌کنیم، باید مجموعه شهری تهران و کرج را در نظر بگیریم، افزود: موضوع انتقال پایتخت مطرح نیست اما سیاست اصلی تمرکززدایی از تهران است که بر اساس قانون امکان‌سنجی ساماندهی، تمرکززدایی و انتقال مراکز اداری و سیاسی تهران دنبال می‌شود و تاکنون هفت جلسه در این زمینه برگزار شده است.</p>
      <p>صادق مالواجرد همچنین درباره حفظ باغات تهران گفت: در دوره‌های قبلی برای باغات در کمیسیون ماده پنج، مجوزهای تا ۱۱ طبقه داده می‌شد اما مدیریت شهری هم‌اکنون جلوی این این اقدامات را گرفته و مجوز بیش از چهار طبقه به باغات نمی‌دهد.</p>
      <p>وی ادامه داد: همچنین دیگر امکان تفکیک باغات در مساحت‌های کمتر از ۱۰ هزار متر وجود ندارد. در چند ماه گذشته اکثر مواردی که در کمیسیون ماده پنج مطرح می‌شود طرحهای کلان است.</p>
      <p>معاون وزیر راه و شهرسازی درباره تفاوت طرح اقدام ملی با پروژه مسکن مهر اظهار کرد: یکی از مهمترین موارد تفاوت این دو طرح با یکدیگر به مکان‌یابی دو پروژه مربوط می‌شود. تمام تلاش ما این است که مکان‌یابی تولید مسکن بر اساس نیاز اصلی متقاضیان در محدوده شهرها و موقعیت‌های مناسب باشد. در حالیکه در طرح مسکن مهر این مورد لحاظ نشد. در طرح مسکن مهر ابتدا واحدهای مسکونی را ساختند و بعد خدمات آن را ایجاد کردند. به همین دلیل هم اکنون که شش سال از آغاز فعالیت دولت تدبیر و امید می‌گذرد، ما هنوز در حال تکمیل خدمات و زیرساخت‌های مسکن مهر هستیم.</p>
      <p>صادق مالواجرد درباره آخرین وضعیت طرح ساماندهی دانشگاه تهران گفت: یکی از مصادیق مطالبات شهروندان و حقوق عمومی در محدوده دانشگاه تهران است. مصوبه هیات وزیران در این زمینه سال ۱۳۸۲ تهیه شده اما با توجه به این‌که برخی ملاحظات در آن رعایت نشده بود، قابل اجرا نبود. اردیبهشت امسال طرحی ارائه شده در این زمینه که حتما باید املاک مردم تملک شود. اما مصوبه شورای عالی به این صحه گذاشت که از این به بعد لزومی برای تملک وجود ندارد. لذا واحدهای مسکونی و تجاری که در این محدوده قرار دارد، می‌تواند وجود داشته باشد زیرا ما رویکرد تخریب را قبول نداریم.</p>
      <p>معاون معماری و شهرسازی وزیر راه و شهرسازی خبر داد: تا پایان آبان ماه دانشگاه تهران فرصت دارد که طرح نهایی ساماندهی دانشگاه تهران را ارائه کند.</p>
      <p>وی همچنین با اشاره به شناسنامه دار کردن باغات تهران گفت: ساخت و ساز در محدوده باغات تهران به ماده ۱۴ زمین شهری نزدیک شد. سابقا شاهد بودیم که در مواقعی ۳۰ درصد سطح اشغال در باغات تهران به ۸۰ درصد می‌رسید اما الان بیش از ۱۵ درصد مجوز داده نمی‌شود. تعداد طبقات هم دو، سه و نهایتا چهار طبقه است، در حالیکه قبلا تا ۱۱ طبقه هم مجوز می‌دادند.</p>
      <p>صادق مالواجرد تاکید کرد:‌ نکته دیگر نوع فعالیتی است که در باغات انجام می‌شود. باید طوری سیاستگذاری کنیم که مالک خصوصی بتواند از ارزش افزوده باغ استفاده کند تا صاحبان برای حفظ باغات انگیزه داشته باشند. اتفاق مثبتی که افتاده این است که هم اکنون در مواقعی باغات تفکیک می‌شوند، دیگر امکان کوچک شدن کمتر از ۱۰ هزار متر مربع وجود ندارد.</p>
      <p>وی در پاسخ به این سوال که شنیده می‌شود مصوبات شورای عالی شهرسازی در مشهد اجرا نمی‌شود و یا اینکه گویا قرار است تراکم بیشتری نسبت به طرح اولیه در محله سیروس داده شود، گفت: من نه تنها هیچ مماشاتی در زمینه معماری و شهرسازی ندارم بلکه مواردی که در زمان آقای آخوندی شروع شده در کمتر از یک سال اخیر محقق شده است. از جمله ۵۵ متری اراک، طرح حرم مطهر امام رضا (ع) و ساماندهی دانشگاه تهران.</p>
    </article>
  </body>
</html>