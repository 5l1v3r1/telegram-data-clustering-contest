<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/mel-mucit-znamou-od-soudu-mozna-dostane-domaci-vezeni-otec-se-za-nej-zaruci-20191105.html"/>
    <meta property="og:site_name" content="Deník.cz"/>
    <meta property="article:published_time" content="2019-11-05T16:49:00+00:00"/>
    <meta property="og:title" content="Měl mučit známou. Od soudu možná dostane domácí vězení, otec se za něj zaručí"/>
    <meta property="og:description" content="O domácí vězení místo vězeňské cely žádal v úterý u Krajského soudu v Brně muž, který měl v lednu letošního roku svázat a mučit svoji známou. Při líčení vypovídal otec obžalovaného, který kromě svého dohledu nabídl soudu jako ručení při propuštění obžalovaného pět set tisíc korun. &quot;Jsem přesvědčený, že se činu nedopustil. Ve výpovědi obžalované je spousta nepravd,“ bránil syna.  "/>
  </head>
  <body>
    <article>
      <h1>Měl mučit známou. Od soudu možná dostane domácí vězení, otec se za něj zaručí</h1>
      <address><time datetime="2019-11-05T16:49:00+00:00">05 Nov 2019, 16:49</time> by <a rel="author">autor externí</a></address>
      <p>Kromě něj vypovídala také bývalá přítelkyně obžalovaného, která slova otce potvrdila. „Byl to vždy milý, citlivý a laskavý člověk. Nikdy jsem u něj nepostřehla známku agresivity,“ vypověděla u soudu.</p>
      <p>Podle výpovědí se u obžalovaného objevovaly posledních pár let deprese, které léčil u lékaře ale i svépomocně. Vylepšit obraz o jeho psychickém stavu nepomohla ani znalecká zpráva. „Záznam svědčí o dominující sadistické, či sadomasochistické reaktivitě,“ zhodnotil posudek soudce Tomáš Kurfiřt.</p>
      <figure>
        <img src="https://g.denik.cz/50/af/person-2607927-1920_denik-150-3x2.jpg"/>
      </figure>
      <aside>
        <a href="https://brnensky.denik.cz/nehody/barmanku-vydesila-silueta-muze-za-dvermi-ten-se-chtel-jen-napit-20191105.html">Barmanku vyděsila silueta muže za dveřmi. Ten se chtěl jen napít Přečíst článek ›</a>
      </aside>
      <p>Nový důkaz svědčící proti obžalovanému muže rozrušil. "Pořád mi to připadá jako zlý sen. Žiji poklidný život, studuji a než se naději tak na mně dělají testy, jestli jsem sadista," naříkal. Podle něj je celý případ výmyslem poškozené, která v minulosti dlouhodobě navštěvovala psychology i psychiatry. </p>
      <p>Podle soudce Tomáše Kurfiřta si návrh a záruky vyžadují čas na zhodnocení. „Přijetí záruky od otce obžalovaného je přípustné. Důvodné podezření o vině obžalovaného však stále existuje. Zatím ho proto ponecháme ve vazbě a záruky zvážíme,“ vysvětlil.</p>
      <p>
        <b>BARBORA NEŠPOROVÁ</b>
      </p>
    </article>
  </body>
</html>