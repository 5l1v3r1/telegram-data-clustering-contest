<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/05/polizia-rurale-approvato-regolamento/1321428/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-05T16:11:46+00:00"/>
    <meta property="og:title" content="Polizia rurale, approvato regolamento"/>
    <meta property="og:description" content="TREIA - Il testo punta all'attuazione di misure di contrasto del rischio idrogeologico e alla sensibilizzazione della collettività sull'importanza di buone pratiche agricole per vivere positivamente il territorio"/>
  </head>
  <body>
    <article>
      <h1>Polizia rurale, approvato regolamento</h1>
      <h2>TREIA - Il testo punta all'attuazione di misure di contrasto del rischio idrogeologico e alla sensibilizzazione della collettività sull'importanza di buone pratiche agricole per vivere positivamente il territorio</h2>
      <address><time datetime="2019-11-05T16:11:46+00:00">05 Nov 2019, 16:11</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F05%2Fpolizia-rurale-approvato-regolamento%2F1321428%2F">Condividi65</a><a href="https://twitter.com/intent/tweet?text=Polizia+rurale%2C++approvato+regolamento&amp;url=https%3A%2F%2Fwww.cronachemaceratesi.it%2F2019%2F11%2F05%2Fpolizia-rurale-approvato-regolamento%2F1321428%2F">Tweet</a>Email65 Condivisioni</p>
      <p> </p>
      <p> </p>
      <p><b>Approvato all’unanimità il regolamento di polizia rurale a Treia. Una decisione giunta durante l’ultimo Consiglio comunale, volta all’attuazione di misure di contrasto del rischio idrogeologico e alla sensibilizzazione della collettività sull’importanza di buone pratiche agricole per vivere positivamente il territorio. </b>Il servizio di polizia rurale assicura, nell’ambito del territorio comunale, l’applicazione e l’osservanza delle disposizioni normative statali, regionali e comunali, per coniugare attività agricola e rispetto dell’ambiente e degli ecosistemi, in sintonia con i principi dello sviluppo sostenibile. <b>Il testo approvato contiene disposizioni generali necessarie a chiarire le finalità del regolamento, il tutto corredato da un allegato tecnico che contiene tavole delle principali sistemazioni idraulico-agrarie per la lavorazione dei terreni, con indicazioni delle fasce di rispetto da osservare.</b> Disposizioni puntuali vengono dettate per la pulizia e manutenzione dei terreni incolti, con limitazioni in materia di accensione di fuochi e del materiale vegetale prodotto dal fondo, disposizioni sulla gestione ed utilizzo agronomico dei liquami zootecnici, di pascolo e di detenzione degli animali. Una corretta manutenzione dei terreni è necessaria ad evitare danni e fenomeni di dissesto idrogeologico: «<b>In una terra fragile e vulnerabile come la nostra – spiega il vicesindaco David Buschittari – dove si verificano sempre con più frequenza emergenze e calamità di natura idrogeologica, la pianificazione preventiva gioca un ruolo decisivo.</b> E’ in questa fase che abbiamo il dovere di intervenire: l’adozione del regolamento di Polizia Rurale rappresenta un compendio organico di norme idonee a salvaguardare i territori agricoli, la convivenza civile, la sicurezza dei cittadini, la più ampia fruibilità dei beni comuni, la tutela e il miglioramento della qualità della vita e dell’ambiente».</p>
      <figure>
        <img src="https://cdn.cronachemaceratesi.it/wp-content/uploads/2019/11/treia-centro-storico-325x244.jpg"/>
        <figcaption>Il centro storico di Treia</figcaption>
      </figure>
      <p>Le arature devono essere effettuate in modo da mantenere un bordo del campo inerbito, con larghezza di almeno un metro e mezzo per i terreni confinanti con le strade statali e comunali, di un metro invece per quelli confinanti con le strade comunali e vicinali ad uso pubblico, gestite attraverso consorzi stradali. I proprietari dei fondi hanno l’obbligo di potare i rami delle alberature e le siepi accanto alle strade in modo da non causare restringimenti pericolosi, predisporre una rete scolante per la raccolta delle acque che defluiscono dai terreni confinanti e predisporre un reticolato di regimazione idrica sui terreni che tenga conto della conformazione morfologica e dell’andamento plano altimetrico degli stessi. L’accensione di materiale vegetale prodotto nel fondo è consentita a condizione che lo stesso venga accumulato e collocato a una distanza minima di 200 metri da depositi di materiali infiammabili, depositi di paglia e fieno, da 150 metri dalle abitazioni e di 100 metri dalle strade pubbliche, mentre è vietata l’accensione dei fuochi nel periodo dal 1 luglio al 15 settembre salva diversa determinazione della Giunta regionale. Le operazioni di rifornimento, lavaggio e scarico di eventuali residui e la manutenzione di attrezzature utilizzate per la distribuzione di prodotti fitosanitari e loro coadiuvanti non possono essere effettuate in luogo pubblico o aperto al pubblico. <b>L’amministrazione si è detta pronta ad attuare iniziative volte a responsabilizzare i cittadini, organizzando incontri per far comprendere alla comunità la bontà di questo regolamento.</b> «L’approvazione di questo regolamento – conclude Buschittari – si inserisce nel quadro delle azioni compiute nel campo della sicurezza. Devo ringraziare il consigliere Tommaso Sileoni per il lavoro svolto in totale sinergia. <b>Vogliamo amministrare calandoci nella quotidianità, attuando confronti mirati con la comunità per l’attuazione consapevole delle misure compensative e di superamento delle criticità</b>. Ci sono temi che per la loro importanza valicano l’appartenenza politica e uniscono gli schieramenti, per il fine ultimo che si chiama bene comune».</p>
    </article>
  </body>
</html>