<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/finance/deka-mnistires-gia-to-megalo-ergo-optikon-inon-870-ekat-eyro/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T16:03:38+00:00"/>
    <meta property="og:title" content="Δέκα μνηστήρες για το μεγάλο έργο οπτικών ινών 870 εκατ. ευρώ"/>
    <meta property="og:description" content="Οι προβλέψιμοι και οι εκπλήξεις - Αύριο η αποσφάγιση των φακέλων - Το μεγαλύτερο έργο ΣΔΙΤ στην Ελλάδα"/>
  </head>
  <body>
    <article>
      <h1>Δέκα μνηστήρες για το μεγάλο έργο οπτικών ινών 870 εκατ. ευρώ</h1>
      <h2>Οι προβλέψιμοι και οι εκπλήξεις – Αύριο η αποσφάγιση των φακέλων – Το μεγαλύτερο έργο ΣΔΙΤ στην Ελλάδα</h2>
      <address><time datetime="2019-11-05T16:03:38+00:00">05 Nov 2019, 16:03</time> by <a rel="author">Κλώντζα Ολγα</a></address>
      <p>Μεγάλο και πολυσυλλεκτικό ενδιαφέρον παικτών από τους κλάδους των τηλεπικοινωνιών, των κατασκευών, κι εν γένει των δικτύων, ακόμη κι ενεργειακών, προσέλκυσε ο διαγωνισμός για το έργο Ultra Fast Broadband (UFBB) της Γενικής Γραμματείας Τηλεπικοινωνιών και Ταχυδρομείων του Υπουργείου Ψηφιακής Διακυβέρνησης. Δέκα είναι οι μνηστήρες που κατέθεσαν το ενδιαφέρον τους για συμμετοχή στον ανταγωνιστικό διάλογο του μεγάλο έργου κατασκευής και λειτουργίας δικτύου οπτικών ινών, μέσω σύμπραξης δημοσίου και ιδιωτικού τομέα (ΣΔΙΤ), αξίας 870  εκατ. ευρώ (με το ΦΠΑ).</p>
      <p>Οι δέκα εταιρείες που δήλωσαν το «παρών» στη σημερινή διαδικασία είναι οι εξής:</p>
      <p>
        <a href="https://www.in.gr/2019/11/05/world/peirateia-se-tanker-sto-kokkino-agonia-gia-ton-20xrono-ellina-pou-vriskontai-oi-omiroi/">Διαβάστε ακόμη : Πειρατεία σε τάνκερ - Στο «κόκκινο» η αγωνία για τον 20χρονο Έλληνα – Πού βρίσκονται οι όμηροι</a>
      </p>
      <ol>
        <li>Grid Telecom Μονοπρόσωπη Ανώνυμη Εταιρεία (θυγατρική ΑΔΜΗΕ)</li>
        <li>Oman Fiber Optic SAOC</li>
        <li>Vodafone Πάναφον Ανώνυμη Ελληνική Εταιρία Τηλεπικοινωνιών</li>
        <li>Wind Ελλάς Τηλεπικοινωνίες Ανώνυμη Εμπορική και Βιομηχανική Εταιρεία</li>
        <li>Άβαξ Ανώνυμη Εταιρεία Εργοληπτική Τουριστική Εμπορική Βιομηχανική Οικοδομικών Υλικών και Μηχανημάτων</li>
        <li>Δημόσια Επιχείρηση Ηλεκτρισμού (ΔΕΗ) Ανώνυμη Εταιρεία</li>
        <li>Ιντρακόμ Κατασκευές Ανώνυμη Εταιρεία Τεχνικών Έργων και Μεταλλικών Κατασκευών</li>
        <li>Μυτιληναίος Ανώνυμη Εταιρεία Όμιλος Επιχειρήσεων</li>
        <li>Οργανισμός Τηλεπικοινωνιών της Ελλάδος (ΟΤΕ) Ανώνυμη Εταιρεία</li>
        <li>ΤΕΡΝΑ Ενεργειακή Ανώνυμη Βιομηχανική Εμπορική Τεχνική Εταιρεία Α.Ε.</li>
      </ol>
      <p>Το UFBB αποτελεί το μεγαλύτερο έργο ΣΔΙΤ σήμερα στην Ελλάδα και είναι ένα από τα μεγαλύτερα του είδους του στην Ευρώπη. Έχει προϋπολογισμό 700 εκατ. ευρώ, με τα 300 εκατ. ευρώ να προέρχονται από δημόσια χρηματοδότηση. Το UFBB αφορά 2,4 εκατ. πολίτες και επιχειρήσεις, δημιουργεί περισσότερες από 810.000 συνδέσεις ταχύτητας τουλάχιστον 100 Μbps και περιλαμβάνεται στον σχεδιασμό της Ευρωπαϊκή Επιτροπής για τη δημιουργία της «Κοινωνίας του Gigabit». Αύριο πρόκειται να γίνει η αποσφράγιση των φακέλων συμμετοχής.</p>
      <p>«Μια από τις κύριες αποστολές του Υπουργείου Ψηφιακής Διακυβέρνησης είναι η ολοκλήρωση των μεγάλων έργων που χρειαζόμαστε για να αλλάξουμε εποχή. Το Ultra Fast Broadband είναι ένα πολύ σημαντικό έργο προς αυτή την κατεύθυνση. Μέσω αυτού του έργου δίνουμε σε εκατομμύρια πολίτες και επιχειρήσεις τη δυνατότητα πρόσβασης σε ταχύτητες που ανταποκρίνονται στις σύγχρονες απαιτήσεις. Στέλνουμε ένα μήνυμα συνεργασίας με τον ιδιωτικό τομέα και βλέπουμε ανταπόκριση στο κάλεσμά μας» δήλωσε ο υπουργός Επικρατείας και Ψηφιακής Διακυβέρνησης κ. Κυριάκος Πιερρακάκης.</p>
      <p>«Το έντονο ενδιαφέρον που εκδηλώθηκε για συμμετοχή στον ανταγωνιστικό διάλογο και μάλιστα από επιχειρήσεις που προέρχονται από διαφορετικούς κλάδους, όπως είναι οι τηλεπικοινωνίες, η ενέργεια και οι κατασκευές, καταδεικνύει τη σημασία του Ultra Fast Broadband» δήλωσε ο Γενικός Γραμματέας Τηλεπικοινωνιών και Ταχυδρομείων Αντώνης Τζωρτζακάκης. «Είμαστε έτοιμοι για τα επόμενα βήματα προκειμένου εντός του 2020 να ξεκινήσουν οι εργασίες κατασκευής των νέων υποδομών οπτικών ινών που θα εξασφαλίσουν γρήγορη πρόσβαση στο διαδίκτυο για μεγάλο αριθμό νοικοκυριών και επιχειρήσεων», συμπλήρωσε.</p>
      <p>Ο ανταγωνιστικός διάλογος προβλέπεται ως διαγωνιστική διαδικασία από τη νομοθεσία κατ’ επιταγή οδηγίας της Ευρωπαϊκής Ένωσης και εφαρμόζεται κατά κανόνα σε πολύπλοκα έργα υποδομής, όπως είναι το UFBB. Στο πλαίσιο του ανταγωνιστικού διαλόγου η Αναθέτουσα Αρχή διεξάγει διάλογο με τους ενδιαφερόμενους οικονομικούς φορείς, προκειμένου να βρεθούν οι βέλτιστες λύσεις για την υλοποίηση του εκάστοτε έργου.</p>
      <p>
        <a href="https://www.tovima.gr/2019/11/05/politics/ti-epidiokei-giati-anisyxei-o-karamanlis/">Τι επιδιώκει, γιατί ανησυχεί ο Κώστας Καραμανλής</a>
      </p>
    </article>
  </body>
</html>