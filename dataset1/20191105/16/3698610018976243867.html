<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/golovne-u-doopracovanomu-proekti-derzhbyudzhetu-2020-328574_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T16:04:00+00:00"/>
    <meta property="og:title" content="Головне у доопрацьованому проекті держбюджету-2020"/>
    <meta property="og:description" content="У Кабміні розраховують на зростання доходів держбюджету за рахунок грального бізнесу та дивідендів від держкомпаній."/>
  </head>
  <body>
    <article>
      <h1>Головне у доопрацьованому проекті держбюджету-2020</h1>
      <h2>У Кабміні розраховують на зростання доходів держбюджету за рахунок грального бізнесу та дивідендів від держкомпаній.</h2>
      <address>
        <time datetime="2019-11-05T16:04:00+00:00">05 Nov 2019, 16:04</time>
      </address>
      <p>Кабінет міністрів України сьогодні, 5 листопада, представив доопрацьований проект закону "Про Державний бюджет України на 2020 рік", який підготував до другого читання у Верховній Раді. Документ <b><a href="https://dt.ua/ECONOMICS/goncharuk-predstavit-proekt-derzhbyudzhetu-2020-onlayn-328507_.html">представив прем'єр-міністр України Олексій Гончарук.</a></b></p>
      <p>
        <b>На скільки зросли доходи держбюджету</b>
      </p>
      <p>У процесі доопрацювання проекту держбюджету уряд <b><a href="https://dt.ua/ECONOMICS/kabmin-v-proekti-derzhbyudzhetu-2020-istotno-zbilshiv-dohodi-i-vitrati-328540_.html">збільшив доходи і витрати</a></b> основного фінансового документу країни: доходи зросли на 13 млрд грн, витрати - на 15 млрд грн, до 1195,3 млрд грн. За оцінками міністерки фінансів Оксани Маркарової, дохідна частина всього на 67,5 млрд грн перевищує показник 2019 року.</p>
      <p>У Кабміні сподіваються, що зростання доходів забезпечать гральний бізнес і дивіденди від держкомпаній. "На 3 млрд грн збільшено план доходів по спеціальному фонду в надії на прийняття закону про гральний бізнес. План доходів загального фонду держбюджету підвищено на 10 млрд грн за рахунок збільшення дивідендів від держкомпаній, невеликого збільшення очікуваних надходжень податку на прибуток і від оренди держмайна", - заявила Маркарова.</p>
      <p>
        <b>Приватизація, як джерело доходів</b>
      </p>
      <p>Уряд продовжує сподіватися на<b> <a href="https://dt.ua/ECONOMICS/proekt-derzhbyudzhetu-2020-peredbachaye-6-mlrd-grn-vid-privatizaciyi-328533_.html">надходження від приватизації.</a></b> Проект дербюджета передбачає 6 млрд грн доходів від "великої" приватизації і стільки ж від "малої". Гончарук при цьому приватизацію назвав "драйвером" розвитку країни. "Драйвером нашого розвитку є і мала, і велика приватизація", - сказав він.</p>
      <p>До речі, попередній варіант проекту держбюджету передбачав 5 млрд грн доходів від великої приватизації. Але варто відзначити, що в цілому "драйвер" дрібнішає – для порівняння, в держбюджеті на 2019-й від великий приватизації очікувалося 17 млрд грн.</p>
      <p>
        <b>На що планують витратити додаткові кошти</b>
      </p>
      <p>Додаткові кошти уряду знадобилися для соціальних потреб країни. Так, за словами Маркарової,15 млрд грн витрат розподілені переважно на зарплати вчителів і опорні школи, програму підтримки ліків і лікування за кордоном, розвиток культури і туризму, соцпрограми на суму понад 1 млрд грн, на програму розвитку аеропортів та будівництва мостів.</p>
      <p>При цьому уряд має намір<b> <a href="https://dt.ua/ECONOMICS/kabmin-hoche-optimizuvati-merezhu-shkil-i-zaklav-u-byudzhet-145-milyardiv-na-osvitu-328532_.html">оптимізувати мережу шкіл в країні</a></b>. "Ми будемо оптимізовувати мережу шкіл, щоб діти могли навчатися в тій школі, де є кваліфікований вчитель по кожному предмету і достатня кількість навчальних матеріалів", - сказав Гончарук. За його словами, вперше в проекті закону закладено окремий бюджет на програму "Заможна школа для кращих результатів" – 3,5 млрд грн. У бюджеті також передбачена щорічна грошова підтримка для 73,9 тисяч молодих вчителів - по 21 тис грн. На реалізацію концепції реформи середньої освіти "Нова українська школа" передбачено 1,4 млрд грн. На розвиток науково-практичних центрів профтехосвіти - 259 млн грн. На програму "Заможна школа для кращих результатів", що, за словами Гончарука, дозволить розвивати школи в регіонах при оптимізації малокомплектних закладів - 3,5 млрд грн.</p>
      <p>
        <b>Як будуть економити</b>
      </p>
      <p>При цьому уряд вніс зміни в проект держбюджету, згідно з яким <b><a href="https://dt.ua/ECONOMICS/goncharuk-zayaviv-pro-zmenshennya-u-2020-roci-vitrat-na-utrimannya-uryadu-na-10-328528_.html">витрати на діяльність органів влади</a> </b>мають зменшитися на 10%. "Ми пропонуємо в цьому бюджеті зменшити витрати на обслуговування діяльності уряду і центральних органів влади на 10% в середньому", — заявив Гончарук.</p>
      <p>Зазначимо, що це не перша спроба нового уряду оптимізувати витрати державних коштів. Так, Кабмін зобов'язав усі державні установи виплачувати зарплату, а також кошти на відрядження працівників у <b><a href="https://zn.ua/ECONOMICS/zarplaty-i-komandirovki-dlya-gossluzhaschih-budut-vyplachivat-tolko-v-beznalichnoy-forme-334762_.html">безготівковій формі</a>.</b> Правда через такого нововведення комісію за отримання готівки доведеться платити держслужбовцям.</p>
      <p>Інша спроба уряду по оптимізації коштів могла залишити деякі сім'ї без <b><a href="https://zn.ua/POLITICS/posle-publikacii-zn-ua-v-minsocpolitiki-poobeschali-sohranit-sistemu-detskih-vyplat-334871_.html">виплати адресної допомоги при народженні дитини</a></b>. Мінсоцполітики розробило законопроект, який передбачає фактичну заміну існуючої системи виплат адресної програми, яка поширюється тільки на ті сім'ї, чий середньомісячний дохід на особу не перевищує 15 % від розміру виплат, або ж 6 тисяч гривень на людину.</p>
      <p>
        <b>Фінансування сфери безпеки і оборони</b>
      </p>
      <p>Проект держбюджету передбачає<b> <a href="https://dt.ua/ECONOMICS/u-proekti-derzhbyudzhetu-2020-peredbacheno-pidvischennya-zarplat-u-sferi-bezpeki-ta-oboroni-do-15-328543_.html">виділення на сферу безпеки і оборони</a></b> 245,8 млрд грн.</p>
      <p>"У відповідності з нашими стратегічними планами, на безпеку і оборону виділяється 5,45% від прогнозованого ВВП – це 245,8 млрд грн, з яких 136 млрд грн - на оборону", - сказав міністр оборони Андрій Загороднюк.</p>
      <p>За його словами, бюджет Міноборони в 2020 році складе 116,1 млрд грн, в той час як 2019 році він складав 102 млрд.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>