<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191105-plachkov-nazvav-dva-rishennya-problemy-energopostachannya-luganshhyny/"/>
    <meta property="og:site_name" content="ФАКТИ"/>
    <meta property="article:published_time" content="2019-11-05T16:17:24+00:00"/>
    <meta property="og:title" content="Плачков назвав два рішення проблеми енергопостачання Луганщини"/>
    <meta property="og:description" content="За словами екс-міністра енергетики Івана Плачкова, необхідно встановити спеціальну ціну на газ для Луганської ТЕС."/>
  </head>
  <body>
    <article>
      <h1>Плачков назвав два рішення проблеми енергопостачання Луганщини</h1>
      <address>
        <time datetime="2019-11-05T16:17:24+00:00">05 Nov 2019, 16:17</time>
      </address>
      <p>За словами екс-міністра енергетики Івана Плачкова, необхідно встановити спеціальну ціну на газ для Луганської ТЕС.</p>
      <p>Оскільки в Луганській області існує практично одне джерело енергозабезпечення – Луганська ТЕС, то питання безперебійного енергопостачання області пов’язане з її роботою, а це навряд чи можливо, враховуючи, як працює ця станція (без рішення уряду про спецціну на газ).</p>
      <p>Таку думку висловив екс-міністр енергетики, <b>глава Всеукраїнської енергетичної асамблеї Іван Плачков</b>.</p>
      <blockquote>– Рішення щодо газу (спецціна для Луганської ТЕС) урядом не ухвалено. І якщо нічого не зміниться або не буде спеціальної ціни на газ, то в такому режимі станція не зможе працювати, – зазначив Іван Плачков.</blockquote>
      <p>За його словами, зараз для регулярного забезпечення регіону електроенергією та теплом необхідно ухвалити рішення <b>встановити спеціальну ціну на газ для Луганської ТЕС</b>. Або ж вжити заходів для відновлення постачання вугілля на станцію, які були припинені в червні 2019 року.</p>
      <blockquote>– Луганський регіон працює в ненадійному режимі, він тримається на одній тільки Луганській ТЕС. Звичайно, потрібно розблокувати постачання вугілля, а крім того, форсувати будівництво нової лінії електропередач. Зараз вже запустили Сєвєродонецьку ТЕЦ, але там всього 15 КВт.<br/>Перетікання з основної енергосистеми йде в розмірі 30 КВт, це дуже мало. А будівництво нової лінії Укренерго буде тільки в середині 2020 року. Тому Луганська ТЕС залишається єдиним джерелом електрики для області, – зазначив Іван Плачков.</blockquote>
      <p>Експерт підкреслив, що в опалювальний сезон станція буде споживати більше газу, тому що встановлено багато бойлерів і котлів, тобто енергоспоживання зростає.</p>
      <blockquote>– Весь регіон залежить від Луганської ТЕС. Станція в такому режимі не пропрацює весь опалювальний сезон, – вважає Іван Плачков.</blockquote>
      <p>На початку жовтня <a href="https://gordonua.com/news/money/orzhel-zajavil-chto-minenergo-gotovo-rassmatrivat-vopros-tseny-na-gaz-dlja-luganskoj-tes-1319503.html">міністр енергетики та захисту навколишнього середовища Олексій Оржель заявив</a>, що якщо постачання вугілля на Луганську ТЕС не вдасться розблокувати, то Міністерство енергетики та захисту навколишнього середовища готове обговорювати питання зміни ціни на газ для підприємства.</p>
      <p><b>Читайте</b>: <a href="https://fakty.com.ua/ua/ukraine/20190930-yakshho-ne-znyzyty-tsinu-gazu-dlya-luganskoyi-tes-to-z-1-zhovtnya-pochnutsya-vymknennya-surajo/">Якщо не знизити ціну газу для Луганської ТЕС, то з 1 жовтня почнуться вимкнення – Сурай</a></p>
      <p>Луганська ТЕС може отримувати вугілля залізницею <b>лише з російської території</b>, тому що під’їздів до електростанції на контрольованій українською владою території немає. ТЕС забезпечує електроенергією <b>північ Луганської області</b>, на спалювання газу вона вимушено вже переходила в листопаді минулого року.</p>
      <p>25 липня 2019 року заступник голови Луганської військово-цивільної обласної адміністрації <b>Юрій Клименко</b> заявив, що запасів вугілля на Луганській ТЕС вистачить до 29 липня, після чого через блокування постачання з боку Росії станцію доведеться зупинити, що загрожує вимкненнями на контрольованій урядом території області.</p>
      <blockquote>– Знеструмлення шахт в регіоні призведе до їх затоплення протягом періоду від півтори до 24 годин, – повідомляється в протоколі регіональної комісії з питань техногенно-екологічної безпеки та надзвичайних ситуацій, який оприлюднила 25 липня прес-служба ТОВ Луганське енергетичне об’єднання.</blockquote>
      <p>Нагадаємо, директор енергетичних програм Центру Разумкова Володимир Омельченко розповів про можливі негативні наслідки <a href="https://fakty.com.ua/ua/ukraine/20191101-import-elektroenergiyi-z-rf-zbilshuye-ryzyk-energetychnoyi-kryzy-ekspert/">відновлення імпорту електроенергії з Російської Федерації</a>.</p>
    </article>
  </body>
</html>