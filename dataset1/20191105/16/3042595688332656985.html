<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/riise-har-fatt-trenerjobb/71786804"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T16:15:00+00:00"/>
    <meta property="og:title" content="Riise har fått trenerjobb"/>
    <meta property="og:description" content="John Arne Riise tar over Flint Tønsberg - og drømmer stort."/>
  </head>
  <body>
    <article>
      <h1>Riise har fått trenerjobb</h1>
      <h2>John Arne Riise tar over Flint Tønsberg - og drømmer stort.</h2>
      <address><time datetime="2019-11-05T16:15:00+00:00">05 Nov 2019, 16:15</time> by <a rel="author">Øyvind Godø</a></address>
      <p>John Arne Riise, som blant annet <a href="https://www.dagbladet.no/sport/riise-frir-til-start---jeg-er-veldig-interessert-i-a-ta-en-prat/70935445">«fridde»</a>til Start i vår og <a href="https://www.dagbladet.no/sport/riise-kontaktet-godset-om-trenerjobben/71092004">tok kontakt</a> med Strømsgodset en måned senere, har lenge jaktet en jobb som fotballtrener.</p>
      <p>Nå har han lykkes.</p>
      <p>
        <b>Den tidligere Liverpool-spilleren tar over 3. divisjonsklubben Flint Tønsberg.</b>
      </p>
      <p>Det bekrefter hans manager Erland Bakke til <a href="https://www.vg.no/sport/fotball/i/RRXlwA/john-arne-riise-blir-trener-i-3-divisjon-droemmen-er-aa-bli-pl-manager?utm_source=vgfront&amp;utm_content=row-1">VG</a>.</p>
      <p>Overfor Dagbladet røpte John Arne Riise trenerdrømmen sin tilbake i 2016.</p>
      <p>- Jeg har prøvd meg litt som fotballekspert og synes det var veldig moro. Jeg føler at jeg kan fotball etter så mange år og har mye inside-info. Samtidig har jeg også lyst til å bli trener. Det hadde vært kult, og jeg tar trenerkurs for å ha muligheten til det etter spillekarrieren, avslørte Riise overfor <a href="https://www.dagbladet.no/sport/john-arne-riise-avslorer-at-han-vil-bli-trener-rekdal-advarer/60276540">Dagbladet</a> for tre år siden.</p>
      <p>Tilbudene fra eliteserieklubbene har ikke kommet. Nå håper ålesunderen å starte trenerkarrieren med å innhente erfaring i Flint Tønsberg, som han håper å hjelpe oppover seriesystemet.</p>
      <h3>Inspireres av Raniere og Benitez</h3>
      <p>Riises langsiktige mål er å bli manager i en Premier League-klubb. Han henter sin inspirasjon fra sine meritterte eks-sjefer med Rafael Benitez i spissen.</p>
      <p>
        <b>- Jeg har lært veldig mye av de trenerne jeg har hatt, spesielt Rafael Benitez, som jeg fortsatt har mye kontakt med. Jeg har også jevnlig kontakt med Claudio Ranieri. Selv om man bytter klubber og managere ofte, synes jeg det er viktig å bevare kontakten. Da kan jeg forhåpentligvis få hjelp en gang jeg trenger det, sa Liverpool-legenden til Dagbladet allerede i 2016.</b>
      </p>
      <p>- Hvis jeg skal bli trener, går jeg «all in» med store ambisjoner. Da vil jeg nå toppen. Jeg har et navn og en karriere som gjør det enklere å få trenerjobber i utlandet. Jeg ser for meg å starte i Norge, som Ole Gunnar Solskjær, og ta steget ut. Kanskje jeg kan bli assistenten til Steven Gerrard eller Jamie Carragher en dag i Liverpool. Det hadde vært en drøm.</p>
      <h3>Advart</h3>
      <p>Den gang kom Kjetil Rekdal med en advarsel til Riise:</p>
      <p>
        <b>- Hvis John Arne har planer om å bli trener, kan du hilse og si at det er ganske utfordrende. Lykke til, he-he, sa Rekdal til Dagbladet da den tidligere venstrebacken avslørte sine trenerplaner.</b>
      </p>
      <p>- Det er en heavy bransje og veldig utfordrende. Samfunnet endrer seg, og den nye generasjonen er annerledes oss. De må tilnærmes annerledes. Den menneskelige relasjonen er utfordrende. Det samme er det å dele ut ris og ros. Å ta valg er utfordrende. Mediehverdagen gir oss utfordringer. Det er et veldig krevende yrke, men John Arne har jo veldig mye spillererfaring.</p>
      <p>
        <b>Tidligere i år var Riise sportsdirektør i den maltesiske klubben Birkirkara i en kort periode. Nå fortsetter fotballkarrieren i Flint Tønsberg, som endte på femteplass i sin 3. divisjonsavdeling denne sesongen.</b>
      </p>
      <p>I sin innholdsrike spillerkarriere representerte Riise blant andre Monaco, Liverpool, Roma og Fulham. Han avsluttet karrieren i 2016. Med 110 landskamper troner han øverst på statistikken over spillere som har representert Norge flest ganger.</p>
    </article>
  </body>
</html>