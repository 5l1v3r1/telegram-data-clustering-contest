<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/skrovishcha-ot-veliki-preslav-pokazvat-v-sofiya-405960.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T16:17:56+00:00"/>
    <meta property="og:title" content="Съкровища от Велики Преслав показват в София"/>
    <meta property="og:description" content="Изложбата е посветена на 150-годишнината на БАН"/>
  </head>
  <body>
    <article>
      <h1>Съкровища от Велики Преслав показват в София</h1>
      <address><time datetime="2019-11-05T16:17:56+00:00">05 Nov 2019, 16:17</time> by <a rel="author">Редактори, сн. Нова ТВ</a></address>
      <p>Накити и други съкровища от периода на възход и величие на втората българска средновековна столица Велики Преслав ще бъдат показани на изложба в София. Тя ще бъде открита тази вечер в Националния археологически институт с музей при БАН.</p>
      <p>Изложбата „До портите на княжеския двор. Съкровища от Велики Преслав” се посвещава на 150-годишнината от основаването на Българската академия на науките. Посетителите ще могат да видят експонатите от 6 ноември до 26 януари.</p>
      <p>Председателят на БАН акад. Юлиан Ревалски ще открие изложбата от 18.00 часа в НАИМ-БАН, на площад "Атанас Буров" 1.</p>
      <p>Основен акцент в изложбата е Преславското съкровище, открито през 1978 г. в местността Кастана, северозападно от външния град на Велики Преслав. През последните две години в рамките на международен научен проект, в който участват НАИМ-БАН, Археологическият музей "Велики Преслав" и Римско-германският централен музей в Майнц, Германия, е направено ново техническо и технологично проучване, както и стилов анализ на съкровището. Почистени са и всички предмети от съкровището.</p>
      <p>Ще бъде представено и откритото през 1972 г., в каменен тайник в Дворцовия комплекс на Велики Преслав, съкровище от 13-и век. Други акценти в изложбата са преславската рисувана белоглинена керамика, печатите на владетелите и на висшите административни служители, находки, продукт на средновековната металопластика, ювелирство, обработка на кост, производство на керамика и обработка на камък.</p>
      <p>Изложбата е организирана от НАИМ-БАН в партньорство с Археологическия музей "Велики Преслав" и с Националния исторически музей.</p>
    </article>
  </body>
</html>