<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545181.html/%D9%85%D8%A7-%D8%B7%D8%A8%D9%82-%D8%A7%D8%B3%D8%A7%D8%B3%D9%86%D8%A7%D9%85%D9%87-%D8%B9%D9%85%D9%84-%D9%85%DB%8C-%DA%A9%D9%86%DB%8C%D9%85--%D8%A7%DA%AF%D8%B1-%D8%A8%D8%B1%D8%AE%DB%8C-%D8%AF%D8%B1-%D8%A7%D8%AF%D8%A7%D8%B1%D9%87-%D9%88%D8%B1%D8%B2%D8%B4-%D9%88-%D8%AC%D9%88%D8%A7%D9%86%D8%A7%D9%86-%D8%AA%D9%88%D8%AC%DB%8C%D9%87-%D9%86%DB%8C%D8%B3%D8%AA%D9%86%D8%AF-%D8%A8%D9%87-%D9%85%D8%A7-%D8%A7%D8%B1%D8%AA%D8%A8%D8%A7%D8%B7%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T16:05:00+00:00"/>
    <meta property="og:title" content="ما طبق اساسنامه عمل می کنیم/ اگر برخی در اداره ورزش و جوانان توجیه نیستند به ما ارتباطی ندارد"/>
    <meta property="og:description" content="دبیر مجمع انتخابات هیئت فوتبال گیلان، گفت: ما طبق اساسنامه عمل می‌کنیم و بر همین اساس نیز زمان برگزاری انتخابات را فدراسیون تعیین می‌کند و اگر برخی در اداره کل ورزش و جوانان توجیه نیستند ارتباطی با ما ندارد."/>
  </head>
  <body>
    <article>
      <h1>ما طبق اساسنامه عمل می کنیم/ اگر برخی در اداره ورزش و جوانان توجیه نیستند به ما ارتباطی ندارد</h1>
      <h2>دبیر مجمع انتخابات هیئت فوتبال گیلان:</h2>
      <address>
        <time datetime="2019-11-05T16:05:00+00:00">05 Nov 2019, 16:05</time>
      </address>
      <p>دبیر مجمع انتخابات هیئت فوتبال گیلان، گفت: ما طبق اساسنامه عمل می‌کنیم و بر همین اساس نیز زمان برگزاری انتخابات را فدراسیون تعیین می‌کند و اگر برخی در اداره کل ورزش و جوانان توجیه نیستند ارتباطی با ما ندارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ دبیر مجمع انتخابات هیأت فوتبال گیلان در گفتگو با خبرنگار <a href="http://www.8deynews.com/">۸دی</a> درباره حواشی ایجاد شده برای برگزاری انتخابات ریاست هیأت فوتبال گیلان اظهار کرد: در خصوص انتخابات تصمیم لازم گرفته شده است و قرار شد روز پنجشنبه ٣٠ آبان ماه، رأس ساعت ١٠ صبح در سالن اجتماعات حسینیه شهدای بنیاد شهید و امور ایثارگران استان گیلان برگزار شود و ما هم این موضوع را به اداره کل ورزش و جوانان اعلام خواهیم کرد.</p>
      <p> </p>
      <p>
        <b>** ما طبق اساسنامه عمل می کنیم</b>
      </p>
      <p>وی درباره مصاحبه مسئول روابط عمومی اداره کل ورزش و جوانان استان مبنی بر نادرست بودن گمانه‌زنی‌ها درباره زمان برگزار انتخابات نیز گفت: طبق اساسنامه هیأت های فوتبال استان‌ها، زمان برگزاری انتخابات را فدراسیون فوتبال اعلام می‌کنند که این کار هم از سوی فدراسیون به صورت مکتوب صورت گرفته است.</p>
      <p>دبیر مجمع انتخابات هیأت فوتبال گیلان تأکید کرد: اینکه مسئولان اداره کل ورزش و جوانان استان در جریان این نامه نیستند بر عهده خودشان است اما ما طبق اساسنامه عمل می‌کنیم و بر همین اساس نیز زمان برگزاری انتخابات را فدراسیون تعیین می‌کند و فدراسیون به وزارت ورزش نامه را ارسال کرده است و اگر برخی در اداره کل ورزش و جوانان توجیه نیستند ارتباطی با ما ندارد.</p>
      <p> </p>
      <p>
        <b>** الماسخاله مشکلی برای نامزدی در انتخابات ندارند</b>
      </p>
      <p>سیری درباره شکایت مطرح شده درباره انتخابات نیز افزود: فدراسیون فوتبال و رؤسای هیأت های فوتبال مشمول قانون بازنشستگی نمی‌شود و به این ترتیب آقای الماسخاله مشکلی برای نامزدی در انتخابات ندارند.</p>
      <p>وی ادامه داد: برخی موضوع سرپرستی را اعلام کردند اما بر اساس اساسنامه، تنها در صورت فوت، عزل یا استعفا سرپرست تعیین می‌شود که هیچ‌کدام از این موارد برای هیئت فوتبال گیلان مطرح نیست.</p>
      <p>به گزارش <a href="http://www.8deynews.com/">۸دی</a>، قربانعلی الماسخاله، امیر فرحسینی، اسماعیل شاد و افشین ناظمی برای تصدی پست ریاست هیئت فوتبال گیلان نامزد شده اند.</p>
      <p>انتخابات هیأت فوتبال گیلان قرار بود روز یکشنبه ۱۲ آبان ماه ۱۳۹۸ در سالن اجتماعات بنیاد شهید و امور ایثارگران استان برگزار ‌شود اما به دلیل شکایت یکی از اعضا پیرامون بازنشستگی قربانعلی الماسخاله و همچنین درخواست ریاست فدراسیون و سپس هم‌زمان شدن با راهپیمایی ۱۳ آبان ماه به تعویق افتاد.</p>
      <p>انتهای پیام/</p>
    </article>
  </body>
</html>