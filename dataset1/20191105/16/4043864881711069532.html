<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/5/7231089/"/>
    <meta property="og:site_name" content="Українська правда"/>
    <meta property="article:published_time" content="2019-11-05T16:47:09+00:00"/>
    <meta property="og:title" content="Левченко йде зі &quot;Свободи&quot; і тягне за собою двох депутатів Київради"/>
    <meta property="og:description" content="Народний депутат 8-го скликання Юрій Левченко заявив про вихід із партії “Свобода”, членом якої був 11 років."/>
  </head>
  <body>
    <article>
      <h1>Левченко йде зі "Свободи" і тягне за собою двох депутатів Київради</h1>
      <address>
        <time datetime="2019-11-05T16:47:09+00:00">05 Nov 2019, 16:47</time>
      </address>
      <p>Народний депутат 8-го скликання Юрій Левченко заявив про вихід із партії "Свобода", членом якої був 11 років.</p>
      <p>Про це він написав на своїй сторінці у <a href="https://www.facebook.com/Y.V.Levchenko/videos/2417418788523476/?__xts__%5b0%5d=68.ARDY3iI6OB0dK6C0Hcmf6zCLhCyoJB_GQFhDgBtnRmLuky6Ad209PGI0JgehO7v-rGBqTt-Eq1qlMSpifk_ExoKTCLcKd9MXLktIIEqtA__azxLL3IKjVDfA2BDrQHoKkvmoHSWBU6gKsZp5Zq67GhDj7toQja7Y7F3ZFh0TbW5ef_AjIE">Facebook</a>.</p>
      <p>Левченко заявив, що йому стало очевидним, що "забезпечити гідне життя більшості українського народу в рамках політичної боротьби в "Свободі" неможливо з різних об’єктивних і суб’єктивних причин". Він також додав, що не йде з громадсько-політичного життя і не збирається "бігати" по інших політичних проектах.</p>
      <p>Водночас, як пише громадський рух "<a href="https://www.chesno.org/post/3670/?fbclid=IwAR1viFPLQy-iXW8T15KXR-iysCg40XAgshjBp1mnzMQn-XbYOBQee0gV5qc">Чесно</a>" депутати Київради "Прохор Антоненко та Святослав Кутняк, окрім залишення лав партії, якій вони були віддані з 2010 року, також подали заяви про вихід із фракції ВО "Свобода".  </p>
      <p>Чинним Регламентом роботи Київради передбачено, що депутатські групи ради формуються з депутатів, котрі не входять до складу депутатських фракцій міськради, на основі спільних поглядів з питань соціально-економічного розвитку міста Києва, спільності проблем, які вони вирішують, або за іншими ознаками.</p>
      <p>Для формування депутатської групи потрібно щонайменше п'ятеро депутатів Київради, тому нової групи створено не буде.</p>
      <p>Антоненко та Кутняк були помічниками-консультантами Левченка за його депутатства в парламенті.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/5/7231050/"/>
        <a href="https://www.pravda.com.ua/news/2019/10/18/7229393/"/>
        <a href="https://www.pravda.com.ua/news/2019/10/14/7229016/"/>
      </related>
    </article>
  </body>
</html>