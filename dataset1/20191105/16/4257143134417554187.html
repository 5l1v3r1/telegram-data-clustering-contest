<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/05/karacsony-gergely-uj-kihivasa-beremelest-kernek-a-bkv-sok"/>
    <meta property="og:site_name" content="infostart"/>
    <meta property="article:published_time" content="2019-11-05T16:17:00+00:00"/>
    <meta property="og:title" content="Karácsony Gergely új kihívása: béremelést kérnek a BKV-sok"/>
    <meta property="og:description" content="Már három fővárosi közlekedési szakszervezet jelezte: 15 százalékos béremelést követel."/>
  </head>
  <body>
    <article>
      <h1>Karácsony Gergely új kihívása: béremelést kérnek a BKV-sok</h1>
      <address><time datetime="2019-11-05T16:17:00+00:00">05 Nov 2019, 16:17</time> by <a rel="author">Infostart</a></address>
      <h3>Már három fővárosi közlekedési szakszervezet jelezte: 15 százalékos béremelést követel.</h3>
      <p>A <a href="https://www.vg.hu/vallalatok/kozlekedes/osszekapaszkodtak-a-bkv-szakszervezetei-1848855/">Világgazdasághoz</a> eljuttatott dokumentum szerint közös levélben kezdeményezte a Budapesti Közlekedési Szakszervezetek Szövetsége (BKSZSZ) és a Városi Tömegközlekedési Dolgozók Szakszervezeti Szövetsége (VTDSZSZ) a BKV Zrt. vezérigazgatójánál, Bolla Tibornál a 2020-ra vonatkozó bértárgyalások megkezdését.</p>
      <blockquote>Ebben a BKSZSZ és a VTDSZSZ is 15 százalékos alapbér-fejlesztési igényt támasztott</blockquote>
      <p>a fővárosi céggel szemben jövő év januárjától. A Schumacher Ferenc és Gulyás Attila által szignózott felhívásban az a kérés is szerepel, hogy a 2020-as hatályos bérmegállapodás érdekében a vállalat vezetése azonnali hatállyal indítsa el a szakszervezetekkel az egyeztetéseket.</p>
      <p>Múlt héten az Egységes Közlekedési Szakszervezet (EKSZ) szintén bértárgyalást kezdeményezett Bolla Tibornál – aki a hírek szerint egyelőre a pozíciójában maradhat a főpolgármester-váltást követően is –, illetve ugyancsak 15 százalékos fizetésfejlesztéssel állt elő.</p>
      <p>A három szakszervezet együttesen a munkavállalók 80 százalékát képviseli.</p>
      <p>
        <i>Nyitókép: MTI/Máthé Zoltán</i>
      </p>
    </article>
  </body>
</html>