<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638386/%D9%86%D8%B2%D8%AF%DB%8C%DA%A9-%D8%B4%D8%AF%D9%86-%D8%A7%DB%8C%D8%B1%D8%A7%D9%86-%D9%88-%D8%B9%D8%B1%D8%A8%D8%B3%D8%AA%D8%A7%D9%86-%D8%AA%D9%84%E2%80%8C%D8%A2%D9%88%DB%8C%D9%88-%D8%B1%D8%A7-%D9%86%DA%AF%D8%B1%D8%A7%D9%86-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T16:51:00+00:00"/>
    <meta property="og:title" content="نزدیک شدن ایران و عربستان، تل‌آویو را نگران می‌کند"/>
    <meta property="og:description" content="مرکز پژوهش‌های امنیت داخلی رژیم صهیونیستی اعلام کرد، شاخص‌های نگران‌کننده‌ای درباره نزدیکی ایران و عربستان دیده می‌شود و این نزدیکی احتمالی، ..."/>
  </head>
  <body>
    <article>
      <h1>
        <a href="https://www.bultannews.com/fa/news/638386/%D9%86%D8%B2%D8%AF%DB%8C%DA%A9-%D8%B4%D8%AF%D9%86-%D8%A7%DB%8C%D8%B1%D8%A7%D9%86-%D9%88-%D8%B9%D8%B1%D8%A8%D8%B3%D8%AA%D8%A7%D9%86-%D8%AA%D9%84%E2%80%8C%D8%A2%D9%88%DB%8C%D9%88-%D8%B1%D8%A7-%D9%86%DA%AF%D8%B1%D8%A7%D9%86-%D9%85%DB%8C%E2%80%8C%DA%A9%D9%86%D8%AF">نزدیک شدن ایران و عربستان، تل‌آویو را نگران می‌کند</a>
      </h1>
      <h2>مرکز پژوهش‌های امنیت داخلی رژیم صهیونیستی اعلام کرد، شاخص‌های نگران‌کننده‌ای درباره نزدیکی ایران و عربستان دیده می‌شود و این نزدیکی احتمالی، ...</h2>
      <address><time datetime="2019-11-05T16:51:00+00:00">05 Nov 2019, 16:51</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،<b> </b>مرکز پژوهش‌های امنیت داخلی <b>رژیم صهیونیستی</b> در گزارشی درباره پیامدهای دوجانبه عربستان و ایران برای کم کردن از <b>تنش‌</b>ها هشدار داد و اعلام کرد، این موضوع به منافع <b>تل‌آویو</b> و جایگاه آن در منطقه ضربه می‌زند و بر حجم بار امنیتی‌اش می‌افزاید.</p>
      <p>در این گزارش که آن را «یوئل گوزینسکی» (Yoel Guzinski) مسؤول برنامه پژوهش‌های خلیج فارس و «سیما شاین» (Sima Shine) یکی دیگر از پژوهشگران این مرکز تهیه کرده‌اند، آمده است: ریاض و تهران اخیرا چندین شاخص نگران‌کننده برای از بین بردن بحران میان این دو کشور بویژه از طریق آمادگی برای حل مشکلات باقی مانده بر اساس گفت‌وگو نشان داده‌اند.</p>
      <p>این دو تحلیلگر سپس گزارش دادند، نزدیکی احتمالی عربستان و ایران، «اسرائیل» را ناچار به بازترسیم راهبرد منطقه‌‌ای خود خواهد کرد زیرا این راهبرد بر اساس وجود منافع مشترک میان تل‌آویو و ریاض در مقابله با ایران ترسیم شده بوده است.</p>
      <p>بنا به این گزارش، منافع مشترک سعودی و اسرائیل همچنین شامل مقابل با گروه اخوان‌المسلمین، حماس و داعش نیز می‌شود.</p>
      <p>این دو تحلیلگر در ادامه خواستار دنبال کردن بیشتر تماس‌های ایرانی-سعودی و هوشیاری از این زمینه شدند تا مبادا تل‌آویو با تحولاتی بر خلاف منافع حیاتی خود غافلگیر شود.</p>
      <p>در ادامه این گزارش آمده: احساس سعودی به ناتوانی و عجز ممکن است این کشور را به سمت تشدید تلاش‌ها برای دستیابی به سلاح هسته‌ای سوق دهد و موازنه قدرت در منطقه وارونه شود و این مغایرت با منافع اسرائیل است. علیرغم آنکه توافق سعودی-ایرانی احتمالی ، عمیق و فراگیر نخواهد بود زیرا آنها اختلافات ریشه‌ای در عوامل ژئوسیاسی و دینی دارند اما فورا بر جایگاه منطقه‌ای راهبردی اسرائیل تأثیر خواهد گذاشن.</p>
      <p>دو تحلیلگر مذکور سپس به عملیات ارتش یمن علیه تأسیسات نفتی آرامکوی سعودی پرداختند و با نسبت دادن آن به ایران نوشتند، اینکه عربستان سعودی مجبور است تلاش کند تا به ایران نزدیک شود فقط به دلیل ناامیدی این کشور از پاسخ دادن آمریکا به «حملات ایران» نیست بلکه ریاض دریافته «دونالد ترامپ» رئیس‌جمهور آمریکا نیز شخصا خواهان باز شدن در گفت‌وگو با ایران است.</p>
      <p>در پایان این گزارش آمده، شکست در جنگ یمن و عدم توانایی عربستان برای فیصله دادن به مقابله با «حوثی‌ها» از دیگر دلایل تلاش عربستان برای نزدیکی به ایران است.</p>
      <p>«علی ربیعی» سخنگوی دولت ایران اخیرا اعلام کرد، «حسن روحانی» رئیس‌جمهور نامه‌ای برای «سلمان بن عبدالعزیز» شاه عربستان در راستای صلح و ثبات منطقه فرستاده است.</p>
    </article>
  </body>
</html>