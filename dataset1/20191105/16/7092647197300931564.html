<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39620/%D8%AA%D8%A7-%D9%BE%D8%A7%DB%8C%D8%A7%D9%86-%D8%B3%D8%A7%D9%84-%DB%B3%DB%B0%DB%B0%DB%B0-%D9%85%DA%AF%D8%A7%D9%88%D8%A7%D8%AA-%D8%A8%D9%87-%D8%B8%D8%B1%D9%81%DB%8C%D8%AA-%D8%AA%D9%88%D9%84%DB%8C%D8%AF-%D8%A8%D8%B1%D9%82-%DA%A9%D8%B4%D9%88%D8%B1-%D8%A7%D8%B6%D8%A7%D9%81%D9%87-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-05T16:26:00+00:00"/>
    <meta property="og:title" content="تا پایان سال ۳۰۰۰ مگاوات به ظرفیت تولید برق کشور اضافه می‌شود"/>
    <meta property="og:description" content="وزیر نیرو از افزایش سه هزار مگاوات ظرفیت تولید برق کشور در شش ماهه دوم سال جاری خبر داد و گفت: امروز با افتخار به دنیا گزارش می‌دهیم در هر ۴۰ روز یک تصفیه‌خانه فاضلاب، هر ماه یک تصفیه‌خانه آب افتتاح و هر روز شش روستای کشور به شبکه سالم و بهداشتی متصل می‌شود."/>
  </head>
  <body>
    <article>
      <h1>تا پایان سال ۳۰۰۰ مگاوات به ظرفیت تولید برق کشور اضافه می‌شود</h1>
      <address><time datetime="2019-11-05T16:26:00+00:00">05 Nov 2019, 16:26</time> by <a rel="author">پایگاه خبری صنعت برق - برق نیوز BarghNews</a></address>
      <p><i>وزیر نیرو از افزایش سه هزار مگاوات ظرفیت تولید برق کشور در شش ماهه دوم سال جاری خبر داد و گفت: امروز با افتخار به دنیا گزارش می‌دهیم در هر ۴۰ روز یک تصفیه‌خانه فاضلاب، هر ماه یک تصفیه‌خانه آب افتتاح و هر روز شش روستای کشور به شبکه سالم و بهداشتی متصل می‌شود. </i>به گزارش <a href="http://www.barghnews.com/">برق نیوز</a>، رضا اردکانیان که در چهارمین هفته پویش هرهفته_‌الف_ب_ایران به همراه رئیس مجلس شورای اسلامی به استان آذربایجان‌غربی سفر کرده است، به خبرنگاران گفت: صنعت آب و برق و به‌ویژه برق، زیرساخت زیرساخت‌ها هستند، به عبارتی می‌توان گفت در هر توسعه‌ای، تامین انرژی گام نخست محسوب می‌شود. وی با اشاره به اهمیت برقراری ارتباط فعال با کشور‌های همسایه، گفت: امیدواریم کشور‌های همسایه بتوانند از دانش و تجربیاتی که در کشور ما فراهم است استفاده کنند و هر اندازه این انتقال دانش موجب تسری خود اتکایی ایران به کشور‌های همسایه شود، به همان میزان تاثیر مستقیم آن را در صلح و آرامش پایدار منطقه خواهیم دید. اردکانیان خاطرنشان کرد: نیاز‌ها یکی از ریشه‌های نا امنی در منطقه محسوب شده که حضور بیگانگان و بروز مسائل دیگر را به دنبال دارد. وی با اشاره به سنکرون شدن اخیر برق ایران و عراق گفت: ما نسبت به کشور‌های همسایه تعهداتی داریم که بر اساس آن سعی می‌کنیم در مواقعی که خودمان نیاز ضروری نداریم، بتوانیم انرژی مازاد را صادر و صنعت برق را از مواهب این صادرات بهره‌مند کنیم.</p>
    </article>
  </body>
</html>