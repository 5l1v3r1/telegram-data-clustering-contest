<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425161/terastia-ta-problhmata-sta-sxoleia-ths-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T16:50:01+00:00"/>
    <meta property="og:title" content="Τεράστια τα προβλήματα στα σχολεία της Ρόδου"/>
    <meta property="og:description" content="Πολλά είναι τα προβλήματα που αντιμετωπίζουν τα σχολικά κτήρια της Ρόδου, σύμφωνα με τον αρμόδιο Αντιδήμαρχο κ. Στράτο Καρίκη, ο οποίος αναφέρθηκε στις ενέργειες που γίνονται από πλευράς Δήμου."/>
  </head>
  <body>
    <article>
      <h1>Τεράστια τα προβλήματα στα σχολεία της Ρόδου</h1>
      <h2>Το κτηριακό παραμένει διαχρονικός βραχνάς</h2>
      <address>
        <time datetime="2019-11-05T16:50:01+00:00">05 Nov 2019, 16:50</time>
      </address>
      <p>
        <b>Πολλά είναι τα προβλήματα που αντιμετωπίζουν τα σχολικά κτήρια της Ρόδου, σύμφωνα με τον αρμόδιο Αντιδήμαρχο κ. Στράτο Καρίκη, ο οποίος αναφέρθηκε στις ενέργειες που γίνονται από πλευράς Δήμου.</b>
      </p>
      <p>Καταρχάς, ο κ. Καρίκης σχολίασε ότι ο ίδιος, ο εντεταλμένος σύμβουλος κ. Θανάσης Στάμος και οι Πρόεδροι των Σχολικών Επιτροπών του Δήμου δυστυχώς δεν βρήκαν αυτά που περίμεναν.</p>
      <p>Όπως δήλωσε χθες, περιγράφοντας την κατάσταση που παρέλαβαν, ένας μεγάλος αριθμός σχολικών κτηρίων δεν έχει μόνωση, κάτι που δεν μπορούν να δεχθούν όπως και ότι, τα προηγούμενα χρόνια στο δημοτικό συμβούλιο ωραιοποιούνταν η κατάσταση, ότι δηλαδή έχει λυθεί μεγάλος αριθμός από τον όγκο των προβλημάτων.</p>
      <p>Όμως επισκέπτονται πολλά σχολεία και διαπιστώνουν ότι υπήρχαν πολλά προβλήματα τις λύσεις των οποίων έχουν δρομολογήσει.</p>
      <p>Έτσι, έχει τελειώσει το θέμα της νομιμοποίησης όλων των χώρων και θα προχωρήσουν στο θέμα της πυρασφάλειας το οποίο επίσης θεωρούν πολύ σημαντικό, και το έχει χρεωθεί ο κ. Στάμος, οι Πρόεδροι των Επιτροπών και ο Αντιδήμαρχος Πολεοδομίας κ. Στέφανος Δράκος.</p>
      <p>Πάντως, ο ίδιος ήταν κατηγορηματικός λέγοντας ότι όποιο συγκρότημα ή σχολείο, και ειδικά παιδικοί σταθμοί, δεν έχει τις νόμιμες άδειες θα το κλείσουν. Έτσι, ο ίδιος, αυτή τη στιγμή, προχωράει στην κατηγοριοποίησή τους ώστε κατά τη διάρκεια του έτους, τον Σεπτέμβριο του 2020, να έχουν τακτοποιηθεί.</p>
      <p>Παράλληλα, επισκέπτονται όλα τα σχολεία και εξετάζουν θέματα συντήρησης των κτηρίων, λειτουργικά, εξοπλισμού των νηπιαγωγείων αφού από τον Σεπτέμβριο θα λειτουργήσουν για παιδιά από τεσσάρων ετών.</p>
      <p>Ο Αντιδήμαρχος, θέλησε, λοιπόν, να διαβεβαιώσει τους συμπολίτες μας ότι θα διαθέσουν και παραπάνω από τον προϋπολογισμό για τα σχολεία.</p>
      <p>Μάλιστα, ο ίδιος είπε στους Διευθυντές να προτείνουν έργα μέχρι 5.800 ευρώ, να τα ιεραρχήσουν οι Σχολικές Επιτροπές ώστε να ξεκινήσουν άμεσα, μέσα στο Νοέμβριο.</p>
      <p>Τέλος, ο κ. Καρίκης ήταν σαφής δηλώνοντας: «Όπου δεν καταφέρουμε μέχρι τέλος Δεκεμβρίου να έχουμε άδεια, θα προχωρήσουμε ακόμα και στο κλείσιμο».</p>
    </article>
  </body>
</html>