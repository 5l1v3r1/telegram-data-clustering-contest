<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/komitet-z-pitan-nacbezpeki-i-oboroni-proviv-zasidannya-u-zolotomu-4-328573_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T16:12:00+00:00"/>
    <meta property="og:title" content="Комітет з питань нацбезпеки і оборони провів засідання у Золотому-4"/>
    <meta property="og:description" content="Розведення сил і засобів у цьому районі завершилося 1 листопада."/>
  </head>
  <body>
    <article>
      <h1>Комітет з питань нацбезпеки і оборони провів засідання у Золотому-4</h1>
      <h2>Розведення сил і засобів у цьому районі завершилося 1 листопада.</h2>
      <address>
        <time datetime="2019-11-05T16:12:00+00:00">05 Nov 2019, 16:12</time>
      </address>
      <p>Парламентський комітет з питань нацбезпеки і оборони провів <a href="https://dt.ua/POLITICS/komitet-verhovnoyi-radi-provede-viyizne-zasidannya-v-zolotomu-328250_.html"><b>засідання в Золотому-4</b></a> на Луганщині після розведення сил і засобів у цьому районі. Депутати на брифінгу розповіли про підсумки поїздки, передає <a href="https://lb.ua/news/2019/11/05/441445_oboronniy_komitet_radi_provel.html">LB.ua</a>.</p>
      <p>Депутат Михайло Забродський із "Європейської солідарності" заявив про те, що побачене дозволяє зробити висновок, що командування Об'єднаних сил, підрозділи внутрішніх справ "роблять все можливе, щоб у рамках домовленостей забезпечити максимальну безпеку для місцевих жителів і збереження інтересів Об'єднаних сил та України в цілому".</p>
      <p>Своєю чергою, депутатка Ірина Верещук зі "Слуги народу" розповіла, що члени комітету ознайомилися з умовами, в яких несуть службу військові у цьому районі. За її словами, все у задовільному стані.</p>
      <p>Сергій Льовочкін із проросійської "Опозиційної платформи - За життя" повідомив, що поїздка членів комітету є сигналом про готовність парламенту приймати "необхідні закони для мирного процесу".</p>
      <p>Нагадаємо, 1 листопада <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">біля Золотого на Луганщині закінчилося триденне розведення сил і засобів</a></b>. Розведення розпочалося опівдні 29 жовтня: українські військові та НЗФ бойовиків запустили у повітря зелені та білі ракети, що сигналізують про готовність до початку процесу.</p>
      <p>Військовослужбовців ЗСУ почали відводити попри <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> та регулярні обстріли бойовиків. За процесом спостерігала Спеціальна моніторингова місія ОБСЄ.</p>
      <p>Докладніше про наслідки цього кроку читайте в матеріалі Юрія Бутусова "<b><a href="https://dt.ua/internal/male-zolote-a-cina-velika-328202_.html">Мале Золоте, а ціна велика</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2xiLnVhLw==">LB.ua</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>