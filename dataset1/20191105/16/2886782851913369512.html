<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/05/260-embert-szabaditottak-ki-egy-iszlamista-atnevelo-taborbol"/>
    <meta property="og:site_name" content="euronews"/>
    <meta property="article:published_time" content="2019-11-05T16:01:22+00:00"/>
    <meta property="og:title" content="260 embert szabadítottak ki egy iszlamista átnevelő táborból"/>
    <meta property="og:description" content="Gyerekek és nők is voltak köztük, egy bentlakó elmondása szerint rabszolgaként bántak velük, és ha valaki meghalt közülük, annak még a halálát sem jelentették."/>
  </head>
  <body>
    <article>
      <h1>260 embert szabadítottak ki egy iszlamista átnevelő táborból</h1>
      <address><time datetime="2019-11-05T16:01:22+00:00">05 Nov 2019, 16:01</time> by <a rel="author">MTI </a></address>
      <p>Több száz embert szabadítottak ki egy iszlamista átnevelő otthonból Nigériában. A 259 személy mindegyike egy iszlamista átnevelő otthonban raboskodott, kzülük 34-en nők, 10-en pedig gyerekek voltak. Az afrikai ország északnyugati részén egy hetek óta tartó, országos razziasorozat keretében csaptak le az "otthonra"- számolt be egy helyi illetékes kedden.</p>
      <p>Fadeyi Olugbenga nigériai rendőrségi szóvivő elmondta, hogy a férfiakat, nőket és gyerekeket fogva tartották egy ibadani mecset által működtetett központban.</p>
      <figure>
        <img src="https://static.euronews.com/articles/stories/04/28/07/10/808x608_cmsv2_9de4e8c1-9b48-56b6-8ae8-fbd9c14293bd-4280710.jpg"/>
        <figcaption>A fogvatartottak, már kiszabadításuk utánNigeria Police/Handout via REUTERS</figcaption>
      </figure>
      <p>Az átnevelő otthon létéről egy 18 éves fiú tájékoztatta a hatóságokat, akinek sikerült megszöknie.</p>
      <p>Olugbenga úgy tudja, hogy voltak, akik évek óta raboskodtak az iszlamisták fogságában, és egészségügyi problémákkal küszködtek. "Akiket kihallgattunk, elmondták, hogy háromnaponta, vagy néha még ritkábban kaptak élelmet" - tette hozzá a szóvivő.</p>
      <figure>
        <img src="https://static.euronews.com/articles/stories/04/28/07/10/808x1077_cmsv2_66121d2f-6934-5b49-ab17-bdbc4920615f-4280710.jpg"/>
        <figcaption>Az épület egyik szobájaNigeria Police/Handout via REUTERS</figcaption>
      </figure>
      <p>Az épület tulajdonosával együtt nyolc másik embert is őrizetbe vettek, és nyomozást indítottak a részletek tisztázása érdekében.</p>
      <p>Szeptember óta több tucat hasonló razziára került sor nigériai vallási átnevelő központokban. Egy lagosi imaházból 15 megbilincselt embert szabadítottak ki a hatóságok.</p>
      <figure>
        <img src="https://static.euronews.com/articles/stories/04/28/07/10/808x1077_cmsv2_bbcfdb8b-0230-5e35-98a0-56d18797f37f-4280710.jpg"/>
        <figcaption>Nők az épület egyik szobájábanNigeria Police/Handout via REUTERS</figcaption>
      </figure>
      <p>A vallási átnevelő otthonok meglehetősen elterjedtek Afrika legnépesebb országában, ahol magas a szegények aránya, és a közszolgáltatások gyakran hiányoznak. Sokfelé nincsenek megfelelő intézmények például a kábítószerfüggő fiatalok rehabilitációjára, akik szülei ezekhez az - engedéllyel általában nem rendelkező - központokhoz fordulnak segítségért.</p>
    </article>
  </body>
</html>