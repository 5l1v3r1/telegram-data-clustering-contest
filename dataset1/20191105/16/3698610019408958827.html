<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/spalah-difteriyi-v-uzhgorodi-lokalizovano-miskrada-328578_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T16:40:00+00:00"/>
    <meta property="og:title" content="Спалах дифтерії в Ужгороді локалізовано – міськрада"/>
    <meta property="og:description" content="Медфакультет Ужгородського національного університету відновлює навчальний процес."/>
  </head>
  <body>
    <article>
      <h1>Спалах дифтерії в Ужгороді локалізовано – міськрада</h1>
      <h2>Медфакультет Ужгородського національного університету відновлює навчальний процес.</h2>
      <address>
        <time datetime="2019-11-05T16:40:00+00:00">05 Nov 2019, 16:40</time>
      </address>
      <p>В Ужгороді стабілізувалася ситуація із захворюваністю на <a href="https://dt.ua/UKRAINE/v-ukrayini-situaciya-z-difteriyeyu-pid-kontrolem-skalecka-328263_.html"><b>дифтерію</b></a>, минуло 1,3 максимальних інкубаційних періоди без виявлення нових випадків захворювань. У зв'язку з цим протиепідемічна комісія рекомендує керівництву Ужгородського національного університету відновити навчання студентів медичного факультету №2. Про це повідомляє у вівторок Ужгородська міська рада.</p>
      <p>Вказується, що було проведено біля 13 тисяч щеплень як дорослих, так і дітей, серед них – 2436 студентів університету, зокрема 1117 іноземних студентів. У міськраді зазначають, що усі щеплювальні пункти мають достатньо вакцин.</p>
      <p>Протиепідемічна комісія наразі рекомендує керівництву університету продовжити обмеження доступу до клінічних баз студентів медфакультетів без документально підтверджених даних про вакцинацію до кінця навчального року. Також рекомендовано розробити механізми зарахування на навчання іноземних громадян із документально підтвердженими даними про щеплення, а студентів-українців за наявності картки профілактичних щеплень.</p>
      <p>21 жовтня до обласної клінічної лікарні Ужгорода було ушпиталено хворого на дифтерію студента з Індії, який навчається у місцевому університеті. Згодом  на лікарняних ліжках опинились ще двоє студентів. Під час профілактичного обстеження студентів, які контактували із захворілими, фахівці виявили ще 15 носіїв збудника дифтерії. Через складну епідемічну ситуацію Ужгородська міська рада <a href="https://dt.ua/UKRAINE/spalah-difteriyi-v-uzhgorodi-u-misti-zbirayut-speckomisiyu-327122_.html"><b>ініціювала засідання міської протиепідемічної комісії</b></a>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>