<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motor.ara.cat/novetats/exit-e-208-sorpren-fins-Peugeot_0_2321168044.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T16:44:07+00:00"/>
    <meta property="og:title" content="L'èxit de l'e-208 sorprèn fins i tot a Peugeot"/>
    <meta property="og:description" content="La versió elèctrica del Peugeot 208 acumula més de 20.000 reserves abans de posar-se a la venda oficialment"/>
  </head>
  <body>
    <article>
      <h1>L'èxit de l'e-208 sorprèn fins i tot a Peugeot</h1>
      <h2>La versió elèctrica del Peugeot 208 acumula més de 20.000 reserves abans de posar-se a la venda oficialment</h2>
      <address><time datetime="2019-11-05T16:44:07+00:00">05 Nov 2019, 16:44</time> by <a rel="author">Ara Motor</a></address>
      <p>Peugeot tenia previst que aproximadament el 10% de models del seu nou 208 fossin versions elèctriques amb bateria, però la demanda inicial de la variant elèctrica (anomenada e-208) convida a pensar que el percentatge sobre el total de 208 nous sigui molt més gran, tal com ha anunciat el director general de la companyia automobilística francesa, Jean-Philippe Imparato. "De les 40.000 comandes amb reserva que hem rebut, la meitat han sigut per a l'e-208", va afirmar Jean-Philippe Imparato en una entrevista feta pel prestigiós portal Automotive News Europe l'1 d'octubre.</p>
      <p>La demanda del mercat ha obligat a revisar els plans de Peugeot, i a adaptar el ritme de producció a les demandes dels compradors. La marca francesa ha incrementat el ritme de producció de l’e-208 en un 20%, per arribar a les 300.000 unitats fabricades anuals.</p>
      <p>La marca francesa ja preveia guanyar diners amb les previsions inicials de vendes de la versió elèctrica del 208, al voltant del 10%, però l’augment de la demanda de l’e-208 permet que la marca francesa pugui jugar amb el marge comercial sense por de perdre els diners invertits en el desenvolupament de la plataforma elèctrica d’aquest vehicle urbà.</p>
      <p>Probablement la clau que atreu els clients a l'e-208 és el seu preu: 29.000 euros (ajudes institucionals al marge) per un cotxe elèctric de 136 CV de potència, bateries de liti de 50 kW i una autonomia teòrica de 340 quilòmetres, un preu uns 10.000 euros superior al d’un 208 amb motor de gasolina 1,2 litres de 130 CV i transmissió automàtica de vuit velocitats. Però el fet de ser un cotxe elèctric li permet un important estalvi de carburant i un valor de revenda més elevat que les versions de combustió. Segons els càlculs d’Imparato, “el valor residual de l’e-208 és 2.000 euros superior al model de gasolina”.</p>
    </article>
  </body>
</html>