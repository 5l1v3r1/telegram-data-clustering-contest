<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/snemovna-podporila-vznik-on-line-financniho-uradu/1817230?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T16:38:00+00:00"/>
    <meta property="og:title" content="Sněmovna podpořila vznik on-line finančního úřadu"/>
    <meta property="og:description" content="Praha - Zákon zřejmě umožní vznik internetového portálu pro on-line vyřizování daňových záležitostí s finančním úřadem. Předpokládá to vládní novela daňového řádu, kterou dnes podpořila Sněmovna. Přináší i další změny, například umožní částečné vracení nadměrných odpočtů daně z přidané hodnoty v podobě záloh. Obsahuje sporný návrh na prodloužení lhůty pro vracení odpočtu DPH, který v rozpravě kritizovali opoziční poslanci."/>
  </head>
  <body>
    <article>
      <h1>Sněmovna podpořila vznik on-line finančního úřadu</h1>
      <address><time datetime="2019-11-05T16:38:00+00:00">05 Nov 2019, 16:38</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Zákon zřejmě umožní vznik internetového portálu pro on-line vyřizování daňových záležitostí s finančním úřadem. Předpokládá to vládní novela daňového řádu, kterou dnes podpořila Sněmovna. Přináší i další změny, například umožní částečné vracení nadměrných odpočtů daně z přidané hodnoty v podobě záloh. Obsahuje sporný návrh na prodloužení lhůty pro vracení odpočtu DPH, který v rozpravě kritizovali opoziční poslanci.</p>
      <p>Ministerstvo financí uvádí, že zákonná podoba on-line finančního úřadu neboli portálu MOJE daně spočívá v rozšíření již existující daňové informační schránky (DIS), kterou nyní využívá jen malá část poplatníků. Systém bude podobný internetovému bankovnictví a jeho uživatelé budou mít lepší přehled o svých daňových povinnostech. Ministryně financí Alena Schillerová (za ANO) označuje projekt MOJE daně za vlajkovou loď ministerstva financí. Ministerstvo počítá s tím, že první verzi portálu MOJE daně spustí v prosinci 2020. Portál bude provozován na doméně <a href="http://www.mojedane.cz/">www.mojedane.cz</a>. Ministerstvo financí počítá se spuštěním první verze ve čtvrtém čtvrtletí 2020.</p>
      <p>Ministerstvo financí v předloze rovněž navrhlo, aby si fyzické osoby mohly změnit daňové identifikační číslo (DIČ) tak, aby místo rodného čísla obsahovalo náhodná čísla přidělená finančním úřadem. Dále novela umožňuje při vymáhání zajišťovacích příkazů využít nejen exekuci, která může fungování firmy ohrozit, ale i prohlášení o majetku nebo zástavní právo. V případě prohlášení o majetku podle materiálu nebude ochromena činnost firmy proto, že by neměla přístup ke svým penězům.</p>
      <p>O jeden měsíc se má prodloužit lhůta pro podání daňového přiznání, pokud ho poplatník podá elektronicky. Snižují se některé sankce za porušení daňových povinností.</p>
      <p>Nesouhlas například Hospodářské komory ČR, ale i některých opozičních poslanců vyvolalo navržené prodloužení lhůty pro vracení nadměrných odpočtů DPH. Nyní představuje lhůta 30 dní, nově má být o 15 dní delší. Důvodem je podle vlády to, aby finanční úřady měly víc času na kontrolní postupy.</p>
      <p>Nadměrný odpočet je fakticky nárok na vrácení peněz od finančního úřadu. Zjednodušeně jde o rozdíl mezi daní z přidané hodnoty toho, co podnikatel prodal, a toho, co podnikatel jako registrovaný pláce DPH nakoupil. Pokud bude mít úřad pochybnosti o nároku na vrácení nadměrného odpočtu, bude smět zadržet pouze spornou část. Nespornou část podnikateli vrátí.</p>
      <p>Vláda uvádí v návrhu státního rozpočtu na příští rok, že toto opatření bude mít v příštím roce jednorázový vliv na státní rozpočet v rozsahu 16,2 miliardy korun, protože vratky za prosinec 2020 se budou vracet až v lednu 2021. "Ve finále ten návrh slouží jako jedno z největších navýšení příjmů státního rozpočtu na příští rok," prohlásil Mikuláš Ferjenčík (Piráti).</p>
      <p>Prodloužení lhůty i některé další změny kritizoval také předseda klubu TOP 09 Miroslav Kalousek. Navrhoval proto, aby Sněmovna vrátila předlohu vládě k dopracování. Vojtěch Munzar (ODS) uvedl, že předloží pozměňovací návrh, který lhůtu ponechá na 30 dnech. "Je to jenom útok na peníze firem a všech plátců DPH," řekl předseda klubu ODS Zbyněk Stanjura.</p>
      <p>"Rozhodně není pravda, že účelem této novely je získat peníze do veřejných rozpočtů. To je vedlejší produkt," reagovala na výtky ministryně financí Alena Schillerová (za ANO).</p>
      <p>Komora daňových poradců upozornila, že toto prodloužení by postihlo plošně především ty plátce, kteří vykazují nadměrné odpočty systémově, například exportéry nebo stavební firmy. "Prodloužení lhůty pro vrácení nadměrného odpočtu rovněž neodpovídá slibu vlády, že zavedení kontrolního hlášení a EET jsou poslední plošnou administrativní zátěží a nyní se vláda zaměří na benefity pro podnikatele," uvedla komora. Chce, aby úřady vracely nadměrný odpočet do 15 dnů od jeho vyměření.</p>
    </article>
  </body>
</html>