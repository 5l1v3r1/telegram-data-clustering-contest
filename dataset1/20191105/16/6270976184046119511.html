<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/05/skver-nebesnoyi-sotni-kuleba/"/>
    <meta property="og:site_name" content="Рубрика"/>
    <meta property="article:published_time" content="2019-11-05T16:25:09+00:00"/>
    <meta property="og:title" content="7 листопада буде суд щодо Скверу Небесної сотні: запитали Женю Кулебу, що трапилось"/>
    <meta property="og:description" content="Сквер Небесної сотні знову під загрозою. Колишні власники землі намагаються “відбити” під забудову це знакове місце. Рубрика запитала координаторку створення Скверу Небесної сотні, керівницю ГО “Місто-сад” Євгенію Кулебу про те, чому активісти знову мають боротися за Сквер і як їм можна допомогти. Далі – пряма мова. «ЗА ПІВТОРА РОКИ МІСТО ТАК І НЕ СПРОМОГЛОСЯ НАДАТИ […]"/>
  </head>
  <body>
    <article>
      <h1>7 листопада буде суд щодо Скверу Небесної сотні: запитали Женю Кулебу, що трапилось</h1>
      <address><time datetime="2019-11-05T16:25:09+00:00">05 Nov 2019, 16:25</time> by <a rel="author" href="https://rubryka.com/author/sandra-iarlykova/" target="_blank">Олександра Ярликова</a></address>
      <figure>
        <img src="https://rubryka.com/wp-content/uploads/2019/11/1-18-620x420-c-1.jpg"/>
      </figure>
      <p>
        <b>
          <b>Сквер Небесної сотні знову під загрозою. Колишні власники землі намагаються “відбити” під забудову це знакове місце.</b>
        </b>
      </p>
      <p><a href="https://rubryka.com/">Рубрика</a> запитала координаторку створення Скверу Небесної сотні, керівницю ГО “Місто-сад” Євгенію Кулебу про те, чому активісти знову мають боротися за Сквер і як їм можна допомогти. Далі – пряма мова.</p>
      <h3>«ЗА ПІВТОРА РОКИ МІСТО ТАК І НЕ СПРОМОГЛОСЯ НАДАТИ ЗЕМЕЛЬНІЙ ДІЛЯНЦІ СТАТУС СКВЕРУ»</h3>
      <p>У травні 2018 року було остаточне рішення Верховного суду України, і ми повністю відвоювали землю Скверу Небесної сотні, повернули її у власність держави та міської адміністрації. Але, на жаль, за півтора роки місто так і не спромоглося надати земельній ділянці статус скверу, щоб там могли прибирати, щоб там можна було провести електрику, встановити систему поливу тощо. Але нічого цього не відбулось. Після рішення суду міська влада ніяким чином не продемонструвала свій інтерес до цього простору.</p>
      <p>Складається враження, що власник ділянки побачив незацікавленість міської влади до Скверу Небесної сотні, і вирішив знову судитися.</p>
      <h3>ЗАМІСТЬ РОЗВИТКУ – СУДИ</h3>
      <p>Наша архітекторка, яка працює в ГО «Місто сад» Олена Орап розробила хороший проект реконструкції скверу. Крім того, дітки з архітектурного табору теж розробили цікавий проект. Ми планували реконструкцію, що місто виділятиме гроші на це, що ми доведемо до ладу Сквер, встановимо сцену та екран тощо. Ми сподівалися на розвиток, буде творчість. А отримали суди.</p>
      <p><b>Суд буде вже у четвер, 7 листопада о 14:30.</b> Підставою для початку цієї справи є «нововиявлені обставини», які знайшов власник. Вони дуже дивні: викликають сумнів у достовірності проведеної експертизи. Хоча всі факти цієї експертизи були відомі колишньому власнику землі, але чомусь він вирішив посилатися на цей аргумент.</p>
      <p>Чесно кажучи, ми шоковані. Ділянка вже немає статусу скверу, з’явилися «нові обставини», знову починається боротьба. Тим часом Сквер у дуже занедбаному стані, розбитий дитячий майданчик. Замість відновлення, ми маємо судитися</p>
      <h3>ЯК ДОПОМОГТИ ВРЯТУВАТИ СКВЕР НЕБЕСНОЇ СОТНІ?</h3>
      <p>
        <b>1. Писати та говорити про проблему</b>
      </p>
      <p>Новини у ЗМІ, пости у Facebook, розмови з друзями та сусідами. Про загрозу мають знати якомога більше людей. Ситуація повинна мати розголос.</p>
      <p>
        <b>2. Прийти до суду та підтримати активістів</b>
      </p>
      <p>Суд відбудеться 7 листопада о 14:30, судові засідання є відкритими. Влада та колишній власник мають бачити, що суспільство потребує Сквер Небесної сотні та готовий боротися за його життя.</p>
      <p>Адреса: Господарський суд м. Києва, вул. Богдана Хмельницького 44Б.</p>
    </article>
  </body>
</html>