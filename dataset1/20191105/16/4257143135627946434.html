<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/05/ujra-bedrogozva-vezetett-a-zugloi-kokainos-gazolo"/>
    <meta property="og:site_name" content="infostart"/>
    <meta property="article:published_time" content="2019-11-05T16:40:00+00:00"/>
    <meta property="og:title" content="Újra bedrogozva vezetett a zuglói kokainos gázoló"/>
    <meta property="og:description" content="A 27 éves nőt korábban örökre eltiltottak a vezetéstől, miután bekokainozva halálra gázolt egy idős férfit Zuglóban három évvel ezelőtt."/>
  </head>
  <body>
    <article>
      <h1>Újra bedrogozva vezetett a zuglói kokainos gázoló</h1>
      <address><time datetime="2019-11-05T16:40:00+00:00">05 Nov 2019, 16:40</time> by <a rel="author">Infostart</a></address>
      <h3>A 27 éves nőt korábban örökre eltiltottak a vezetéstől, miután bekokainozva halálra gázolt egy idős férfit Zuglóban három évvel ezelőtt.</h3>
      <p>T. Klára Petrát idén januárban ítélte 5 és fél év börtönre a Pesti Központi Bíróság, a vezetéstől örökre eltiltották. A 27 éves nő három éve a Füredi úton Audijával fékezés nélkül elgázolt egy idős férfit. Segítségnyújtás nélkül elhajtott a helyszínről, majd elment műszempillát csináltatni magának egy kozmetikai szalonba, ott tartóztatták le.</p>
      <p>A bírósági ítélet szerint semmi nem gátolta a nőt abban, hogy észrevegye a járdáról az úttestre lépő 85 éves gyalogost, legfeljebb a kokain torzíthatta el az észlelését. A vádlott végig tagadta, hogy kokaint fogyasztott volna a baleset előtt, azt állította, hogy csak utána szívott fel két csík kokaint a szépségszalonban.</p>
      <p>A <a href="https://24.hu/belfold/2019/11/05/zuglo-gazolas-kokain/">24.hu</a> értesülései szerint még a bűnügyi felügyelet alatt is drogozott és kocsiba ült. A lakhelyelhagyási tilalom alatt álló nőt egy közúti ellenőrzés során kapták el a rendőrök szeptember elején Zuglóban, és az elvégzett gyorsteszt marihuána és amfetamin használatát mutatta ki. Ha a végleges szakértői vélemény is megerősíti a gyorsteszt eredményét, akkor ismét letartóztatásba helyezhetik a gázolót.</p>
      <p>A Fővárosi Főügyészség helyettes szóvivője, Rab Ferenc elmondta, az elsőfokon 5 és fél évre ítélt vádlott elleni eljárás másodfokon folyamatban van. Az elsőfokú bíróság a vádlottal szemben bűnügyi felügyeletet rendelt el, azzal, hogy a vádlott Budapest közigazgatási területét nem hagyhatja el. A Fővárosi Főügyészség indítványozta a bűnügyi felügyelet szabályainak szigorítását, a Fővárosi Törvényszék pedig ez alapján elrendelte, hogy a gázoló az általa lakott ingatlant csak külön engedéllyel hagyhatja el. A bíróság döntése még nem végleges.</p>
      <p>
        <i>Nyitókép: MTI/Mihádák Zoltán</i>
      </p>
    </article>
  </body>
</html>