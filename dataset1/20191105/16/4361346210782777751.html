<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/on-mennyire-ismeri-a-magyar-filmeket-tesztelje/185955"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-05T16:00:00+00:00"/>
    <meta property="og:title" content="Ön mennyire ismeri a magyar filmeket? Tesztelje!"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Ön mennyire ismeri a magyar filmeket? Tesztelje!</mark>
      </h1>
      <address><time datetime="2019-11-05T16:00:00+00:00">05 Nov 2019, 16:00</time> by <a rel="author">Bors</a></address>
      <p>Minden idők egyik legizgalmasabb online kvízjátékára invitálja a fiatalokat a DUE Médiahálózat. A Nagy Magyar Filmteszt 3. edukatív vetélkedő során filmes tárgyú kérdésekben mérhetik össze tudásukat 14 és 20 év közötti diákok.</p>
      <figure>
        <img src="http://media.borsonline.hu/cikk/20/191510/big-lead/650x360/2015024_valve-1705684-960-720.jpg"/>
        <figcaption>© Pixabay</figcaption>
      </figure>
      <p>A magyar filmek legnagyobb tudorát a Magyar Nemzeti Filmalap támogatásával keresi a DUE. A háromfordulós vetélkedő versenyzői nem csak tudásukat bővíthetik, a legjobbak értékes díjakat is nyernek. A Magyar Nemzeti Filmalap a Nagy Magyar Filmteszttel is szeretné népszerűsíteni a klasszikus és új magyar filmeket, valamint bővíteni a fiatalok filmes ismereteit.</p>
      <p>Az idén harmadjára induló országos játékba az elmúlt 2 évben összesen több mint 35 ezer fiatal kapcsolódott be. A Nagy Magyar Filmteszt első fordulójában 20 kérdésből álló online tesztet bárki kitöltheti a <a href="https://nagydiaktesztek.hu/filmteszt/">www.filmteszt.hu</a> oldalon.</p>
      <p>Az online játékra 2020. február 2-ig van lehetőség.</p>
      <figure>
        <img src="http://media.borsonline.hu/cikk/20/191510/gallery-picture/645w/2015033_rossz-versek-photo-bybenceszemerey.jpg"/>
        <figcaption>Rossz versek című filmből © Szemerey Bence</figcaption>
      </figure>
      <p>A teszt végén a kitöltő megtudhatja, hogy mely kérdésekre adott helyes választ, és ahol tévedett, ott mi lett volna a helyes megoldás. A tesztet többször is kitöltheti ugyanaz a játékos, a vetélkedő második fordulójába a legutolsó kitöltés eredménye alapján lehet továbbjutni. A középdöntőbe a legjobb 1000 induló kap meghívást; itt már személyesen mutathatják meg filmes tudásukat. A 12 legjobb tesztkitöltő pedig bekerül a döntőbe.</p>
      <p>Mindez egy napon, február 20-án lesz Budapesten, az Akvárium Klubban. A fődíj egy Samsung Galaxy Note 10 sőt a második és a harmadik helyezett is egy kamerás okostelefonnal gazdagodik. A döntőben persze minden bejutó nyer: lehetőséget kap, hogy ellátogasson egy magyar film forgatására, ahol bepillanthat a filmkészítés kulisszái mögé.</p>
      <p>A Nagy Magyar Filmteszt Diákoknak játékhoz a kérdésbankot filmes szakemberek állították össze és lektorálták, hogy a vetélkedő átfogó és izgalmas képet adjon a magyar filmekről a fiataloknak.</p>
    </article>
  </body>
</html>