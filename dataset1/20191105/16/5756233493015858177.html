<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620067/%D8%AA%D8%B5%D8%A7%D8%AF%D9%81-%D9%87%D8%B4%D8%AA-%D9%88%D8%B3%DB%8C%D9%84%D9%87-%D9%86%D9%82%D9%84%DB%8C%D9%87-%D8%AF%D8%B1-%D8%A8%D8%B2%D8%B1%DA%AF%D8%B1%D8%A7%D9%87-%D8%A2%D8%B2%D8%A7%D8%AF%DA%AF%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T16:23:00+00:00"/>
    <meta property="og:title" content="تصادف هشت وسیله نقلیه در بزرگراه آزادگان"/>
    <meta property="og:description" content="رئیس مرکز فرماندهی وکنترل هوشمند ترافیک پلیس راهور پایتخت از تصادف هشت وسیله نقلیه در بزرگراه آزادگان، خبر داد و گفت: خودروها یکی پس از دیگری با یکدیگر برخورد می کردند."/>
  </head>
  <body>
    <article>
      <h1>تصادف هشت وسیله نقلیه در بزرگراه آزادگان</h1>
      <address>
        <time datetime="2019-11-05T16:23:00+00:00">05 Nov 2019, 16:23</time>
      </address>
      <p>
        <i>رئیس مرکز فرماندهی وکنترل هوشمند ترافیک پلیس راهور پایتخت از تصادف هشت وسیله نقلیه در بزرگراه آزادگان، خبر داد و گفت: خودروها یکی پس از دیگری با یکدیگر برخورد می کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ "محمد رازقی" گفت: در ساعت ۱۴:۵۰ روز گذشته سیزدهم آبان ماه در محور بزرگراه آزادگان مسیر شرق به غرب محدوده پل رجایی تصادف خسارتی ما بین هشت وسیله رخ داد.</p>
      <p>رئیس مرکز فرماندهی وکنترل هوشمند ترافیک پلیس راهور پایتخت عنوان کرد: خودروی پژویی که در این مسیر در حال تردد بوده ناگهان بر روی ترمز می‌زند و باعث می‌شود که خودروهای پشت سر وی با یکدیگر برخورد کنند.</p>
      <p>وی افزود: اولین خودرویی که با پژو برخورد کرد پراید بود و به ترتیب وانت پیکان، پراید، ال نود، ریو، پراید و در نهایت نیسان با یکدیگر برخورد می‌کنند که با این تصادف هشت وسیله‌ای ترافیک نسبتا سنگینی را در محدوده شاهد بودیم.</p>
      <p>رازقی بیان داشت: به محض وقوع این حادثه و با رصدی که همکاران در مرکز کنترل ترافیک هوشمند پلیس راهور فاتب از سطح معابر پایتخت دارند، نزدیکترین تیم کارشناسی پلیس راهور به موقعیت اعزام شدندد و در ابتدا ضمن ایمن سازی معبر، نسبت به بررسی علل و عوامل این حادثه پرداخت.</p>
      <p>این مقام انتظامی در خصوص علت اصلی این حادثه، گفت: به علت عدم رعایت فاصله طولی، هر یک از این خودروها نسبت به خودروی جلویی مقصر می‌باشند.</p>
    </article>
  </body>
</html>