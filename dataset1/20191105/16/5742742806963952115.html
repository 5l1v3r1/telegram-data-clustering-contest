<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/cesi-si-neaktualizuji-operacni-system-a-nehlidaji-domaci-sit-rika-pruzkum-39357"/>
    <meta property="og:site_name" content="mobilenet.cz"/>
    <meta property="article:published_time" content="2019-11-05T16:15:00+00:00"/>
    <meta property="og:title" content="Češi si neaktualizují operační systém a nehlídají domácí síť, říká průzkum"/>
    <meta property="og:description" content="Čeští uživatelé podceňují aktualizace svých elektronických zařízení Aktualizaci operačního systému si do počítače nainstaluje bezprostředně po jejím vydání jen 41 % z nich U chytrých telefonů je to třetina Více než 80 % dotázaných se domnívá, že se nikdy nestali cílem kybernetického útoku Vyplývá to z průzkumu společnosti Median vytvořeného exkluzivně pro ESET"/>
  </head>
  <body>
    <article>
      <h1>Češi si neaktualizují operační systém a nehlídají domácí síť, říká průzkum</h1>
      <address><time datetime="2019-11-05T16:15:00+00:00">05 Nov 2019, 16:15</time> by <a rel="author" href="https://mobilenet.cz/uzivatele/marekvacovsky" target="_blank">Marek Vacovský</a></address>
      <p>
        <b>   •  Čeští uživatelé podceňují aktualizace svých elektronických zařízení <br/>   •  Aktualizaci operačního systému si do počítače nainstaluje bezprostředně po jejím vydání jen 41 % z nich <br/>   •  U chytrých telefonů je to třetina <br/>   •  Více než 80 % dotázaných se domnívá, že se nikdy nestali cílem kybernetického útoku <br/>   •  Vyplývá to z průzkumu společnosti Median vytvořeného exkluzivně pro ESET</b>
      </p>
      <p>Výrazný nepoměr je patrný ve způsobu, jakým si svá zařízení uživatelé chrání. Bezpečnostní program má v počítači či notebooku 83 % uživatelů, v chytrém telefonu je to ale pouhých 45 %. Experti upozorňují, že i telefony obsahují řadu citlivých dat, na jejichž ochranu by uživatelé měli dbát.</p>
      <h3>Podceňujeme aktualizace</h3>
      <p>„<i>Aktualizace operačního systému jsou pro bezpečnost zařízení zásadní. V řadě případů totiž obsahují bezpečnostní opravy známých zranitelností. Uživatelé jejich význam ale spíše podceňují. Obecně ale platí, že by uživatel měl aktualizace instalovat, jakmile jsou k dispozici,</i>“ říká Miroslav Dvořák, technický ředitel české pobočky ESET.</p>
      <related>
        <h4>Přečtěte si také</h4>
        <a href="https://mobilenet.cz/clanky/na-cesko-opet-utoci-prozvaneci-zavolani-zpet-vas-muze-vyjit-draho-39271"/>
      </related>
      <p>To ale v případě uživatelů osobních počítačů a notebooků udělá jen 41 % uživatelů, v případě chytrého telefonu jen 35 %. Podle dat společnosti ESET na pravidelné aktualizace zapomíná až čtvrtina majitelů počítačů a mobilních telefonů, v případě routerů je to dokonce 34 % uživatelů. Z hlediska bezpečnosti jde o rizikové jednání.</p>
      <p>„<i>Všichni tito uživatelé se vystavují kybernetickým hrozbám, na které už stihli výrobci zařízení a operačních systémů zareagovat,</i>“ dodává Dvořák.</p>
      <h3>Nemáme přehled o vlastní síti</h3>
      <p>Svou domácí síť si Češi snaží chránit alespoň heslem. Uvedlo to 69 % dotázaných. Na druhé straně 5 % domácích uživatelů heslo pro přístup do sítě nepoužívá.</p>
      <p>„<i>Díky přístupu zabezpečeném heslem se k routeru nemůže připojit kdokoliv. Zabezpečení domácí sítě můžeme dále posílit výběrem takového zařízení, které výrobce podporuje po stránce bezpečnostních aktualizací po co nejdelší dobu,</i>“ popisuje Dvořák.</p>
      <related>
        <h4>Přečtěte si také</h4>
        <a href="https://mobilenet.cz/clanky/pruzkum-cesi-si-vice-hlidaji-bezpecnost-smartphonu-a-omezuji-verejne-wi-fi-37674"/>
      </related>
      <p>Z výzkumu dále vyplynulo, že čtvrtina z nás sdílí svou domácí síť, ať už v rámci domácnosti (56 %), s návštěvou (34 %) či se sousedy (9 %). Na druhou stranu většina dotázaných (91 %) nemá přehled o aktivitě ve své síti a neví, kdo je reálně v síti připojený. A to i přesto, že na trhu existují bezpečnostní produkty, které toto umožňují.</p>
      <h3>Kybernetické hrozby si nepřipouštíme</h3>
      <p>„<i>Ve výzkumu nás překvapil velice nízký počet dotázaných, kteří připouští, že se stali terčem kybernetického útoku. Uvedlo to pouhých 8 % z celkového počtu. Dle našich dat jsou plošné útoky velice časté, a to napříč všemi platformami. Vysvětlujeme si to tak, že uživatelé vnímají kybernetický útok rozdílným způsobem. Phishingový e-mail je často vnímám jen jako nevyžádaná pošta, nikoliv útok,</i>“ vysvětluje Dvořák ze společnosti ESET.</p>
      <related>
        <h4>Přečtěte si také</h4>
        <a href="https://mobilenet.cz/clanky/ceske-drahy-dal-rozsiruji-pripojeni-k-internetu-ve-vlacich-pomoci-wi-fi-38256"/>
      </related>
      <p>To, že phishing představuje reálné riziko pro Čechy dokládá zjištění, že bezmála polovině z těch, kteří přiznali zkušenost s podvodným (phishingovým) e-mailem (18 % z celkového počtu), vznikla škoda ve výši do dvou tisíc korun (43 %).</p>
      <p>Exkluzivní průzkum pro ESET realizovala společnost Median od 7. do 20. října 2019. Dotazování se zúčastnilo 610 respondentů starších 15 let, jednalo se o reprezentativní vzorek populace dle základních sociodemografických proměnných.</p>
      <related>
        <h4>Související články</h4>
        <a href="https://mobilenet.cz/clanky/pruzkum-cesi-si-vice-hlidaji-bezpecnost-smartphonu-a-omezuji-verejne-wi-fi-37674"/>
        <a href="https://mobilenet.cz/clanky/do-cr-se-vraci-trojan-adwind-utoci-nejen-na-windows-ale-i-macos-39329"/>
        <a href="https://mobilenet.cz/clanky/eset-varuje-pred-aplikacemi-ktere-spousteji-skryte-reklamy-39099"/>
        <a href="https://mobilenet.cz/clanky/mezi-uzivateli-androidu-se-siri-ransomware-pozor-na-odkazy-v-sms-38531"/>
        <a href="https://mobilenet.cz/clanky/dalsi-nebezpecna-aplikace-miri-na-klienty-cr-bank-tentokrat-je-to-prekladac-37174"/>
        <a href="https://mobilenet.cz/clanky/eset-v-google-play-objevil-clipper-malware-ktery-jde-po-vasich-bitcoinech-37118"/>
      </related>
    </article>
  </body>
</html>