<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/msi-alpha-15-in-italia-parte-la-carica-dei-notebook-a-7-nanometri/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-05T06:00:00+00:00"/>
    <meta property="og:title" content="MSI Alpha 15 in Italia, parte la carica dei notebook a 7 nanometri"/>
    <meta property="og:description" content="Arrivano in Italia i portatili MSI Alpha 15, due prodotti basati totalmente su hardware AMD prodotto a 7 nanometri. Fiore all'occhiello la nuova GPU dedicata Radeon RX 5500M."/>
  </head>
  <body>
    <article>
      <h1>MSI Alpha 15 in Italia, parte la carica dei notebook a 7 nanometri</h1>
      <address><time datetime="2019-11-05T06:00:00+00:00">05 Nov 2019, 06:00</time> by <a rel="author">Gianmarco Barone</a></address>
      <p><b>MSI</b> ha ampliato l’offerta di <b>portatili gaming</b> per il mercato italiano annunciando i nuovi <b>Alpha 15</b>, il cui arrivo era stato preannunciato da AMD <a href="http://www.tomshw.it/hardware/radeon-rx-5500-5500m-navi-full-hd-desktop-portatili/">nelle scorse settimane</a>. Con questi notebook la casa taiwanese offre notebook “<b>completamente a 7 nanometri</b>” o se preferite “tutti AMD”, cioè formati da una APU e da una GPU dedicata della casa di Sunnyvale.</p>
      <figure>
        <img src="https://www.tomshw.it/images/images/2019/11/msi-alpha-15-60692.768x432.jpg"/>
      </figure>
      <p>MSI ha voluto denominare questa gamma “Alpha”, creando anche un nuovo logo, proprio per <b>indicare l’inizio di un nuovo corso</b>, che secondo l’azienda punta principalmente ad alzare il livello dei “portatili gaming destinati alla fascia budget”.</p>
      <p>Un settore in cui, afferma MSI, “finora bisognava accontentarsi di risoluzioni e frame rate appena accettabili”, mentre<b> la nuova gamma “Alpha” promette un’esperienza di gioco gratificante anche in Full HD.</b></p>
      <p>“Siamo molto soddisfatti di come i videogiocatori di tutto il mondo abbiano apprezzato l’arrivo della nuova architettura RDNA”, ha dichiarato Scott Herkelman, corporate vice president e general manager del Radeon Technologies Group di AMD. “AMD si impegna a fornire esperienze incredibili a tutti i giocatori in tutte le fasce di prezzo. Con l’introduzione della serie Radeon RX 5500, vogliamo portare tutte le caratteristiche di questa architettura anche a tutti coloro che puntano ad ottenere il massimo delle performance in 1080p”.</p>
      <p>Al momento sono disponibili due modelli, l’<b>Alpha 13 A3DD</b> e l’<b>Alpha 13 A3DDk</b>, equipaggiati con un <b>processore Ryzen 7 fino al 3750H</b> e con una <b>GPU dedicata <a href="http://www.tomshw.it/hardware/radeon-rx-5500-5500m-navi-full-hd-desktop-portatili/">Radeon RX 5500M</a></b> con 4 GB di memoria GDDR6. Il tutto è raffreddato da un (si spera) efficiente sistema di dissipazione denominato Cooler Boost 5.</p>
      <p>I portatili supportano <b>fino a 64 GB di memoria DDR4</b> (due slot), hanno uno slot M.2 combo per unità NVMe PCIe e mSATA, nonché la possibilità di montare un classico SATA da 2,5 pollici.</p>
      <p>Entrambi i modelli dispongono hanno un <b>monitor FreeSync 15,6″ (Full HD IPS) da 120 o 144 Hz. </b>La tastiera potrà essere con retroilluminazione rossa (solo il modello A3DD) oppure RGB per tasto. La connettività è affidata a un controller Ethernet “Killer” (solo A3DD), senza dimenticare il Wi-Fi ac e Bluetooth 5.0.</p>
      <figure>
        <img src="https://www.tomshw.it/images/images/2019/11/msi-alpha-15-60693.768x432.jpg"/>
      </figure>
      <p>L’elenco delle <b>porte</b> è il seguente: una Type-C USB 3.2 Gen1, tre Type-A USB 3.2 Gen1, una RJ45, uno slot SD (XC/HC), una HDMI (4K @ 60Hz) e una Mini-DisplayPort. Non mancano due speaker da 2 watt, un jack per il microfono, un’uscita cuffie e una batteria agli ioni di litio con 6 celle da 51 Whr.</p>
      <p>Le dimensioni dei portatili sono 357,7 x 248 x 27,5 mm (W x D x H) per 2,3 chilogrammi di peso.</p>
      <p>Il nuovo MSI Alpha 15 sarà disponibile in Italia a partire <b>da metà novembre con prezzi al pubblico a partire da 1199 euro.</b> Inoltre, fino a fine 2019 da rivenditori selezionati e salvo esaurimento scorte, con l’acquisto di un notebook MSI Alpha sarà possibile ottenere in bundle un gioco a scelta fra Borderlands 3 e Tom Clancy’s Ghost Recon Breakpoint.</p>
    </article>
  </body>
</html>