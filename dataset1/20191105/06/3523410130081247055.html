<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638238/%DA%86%D8%B1%D8%A7-%D8%A8%D8%B9%D8%B6%DB%8C-%D8%A7%D8%B2-%D9%86%D9%85%D8%A7%DB%8C%D9%86%D8%AF%D9%87-%D9%87%D8%A7-%D8%AF%D8%B1-%D9%85%D8%AC%D9%84%D8%B3-%D8%A7%D8%B2-%D9%BE%D8%AE%D8%B4-%D8%A7%D8%B9%D8%AA%D8%B1%D8%A7%D9%81%D8%A7%D8%AA-%D9%85%D8%AA%D9%87%D9%85%DB%8C%D9%86-%D8%A7%D9%85%D9%86%DB%8C%D8%AA%DB%8C-%D9%88-%D8%A7%D9%82%D8%AA%D8%B5%D8%A7%D8%AF%DB%8C-%D8%AF%D8%B1-%D8%B5%D8%AF%D8%A7-%D9%88-%D8%B3%DB%8C%D9%85%D8%A7-%D9%87%D8%B1%D8%A7%D8%B3-%D8%AF%D8%A7%D8%B1%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T06:42:00+00:00"/>
    <meta property="og:title" content="چرا بعضی از نماینده ها در مجلس از پخش اعترافات متهمین امنیتی و اقتصادی در صدا و سیما هراس دارند؟"/>
    <meta property="og:description" content="راستی طراحان این طرح چرا از پخش اعترافات سرکرده کانال ضدامنیتی آمدنیوز واهمه دارند؟ یا اینکه چه کسانی این طرح را به این نماینده‌ها پیشنهاد داده‌اند تا به صحن برده شود؟!"/>
  </head>
  <body>
    <article>
      <h1>
        <a href="https://www.bultannews.com/fa/news/638238/%DA%86%D8%B1%D8%A7-%D8%A8%D8%B9%D8%B6%DB%8C-%D8%A7%D8%B2-%D9%86%D9%85%D8%A7%DB%8C%D9%86%D8%AF%D9%87-%D9%87%D8%A7-%D8%AF%D8%B1-%D9%85%D8%AC%D9%84%D8%B3-%D8%A7%D8%B2-%D9%BE%D8%AE%D8%B4-%D8%A7%D8%B9%D8%AA%D8%B1%D8%A7%D9%81%D8%A7%D8%AA-%D9%85%D8%AA%D9%87%D9%85%DB%8C%D9%86-%D8%A7%D9%85%D9%86%DB%8C%D8%AA%DB%8C-%D9%88-%D8%A7%D9%82%D8%AA%D8%B5%D8%A7%D8%AF%DB%8C-%D8%AF%D8%B1-%D8%B5%D8%AF%D8%A7-%D9%88-%D8%B3%DB%8C%D9%85%D8%A7-%D9%87%D8%B1%D8%A7%D8%B3-%D8%AF%D8%A7%D8%B1%D9%86%D8%AF">چرا بعضی از نماینده ها در مجلس از پخش اعترافات متهمین امنیتی و اقتصادی در صدا و سیما هراس دارند؟</a>
      </h1>
      <h2>راستی طراحان این طرح چرا از پخش اعترافات سرکرده کانال ضدامنیتی آمدنیوز واهمه دارند؟ یا اینکه چه کسانی این طرح را به این نماینده‌ها پیشنهاد داده‌اند تا به صحن برده شود؟!</h2>
      <address><time datetime="2019-11-05T06:42:00+00:00">05 Nov 2019, 06:42</time> by <a rel="author">بولتن نیوز | bultannews.com</a></address>
      <p>گروه سیاسی، پس از دستگیری سرکرده کانال آمدنیوز برخی نمایندگان به این صرافت افتاده‌اند تا طرحی با محتوای ممنوعیت پخش اعترافات متهمان امنیتی از صداوسیما به صحن مجلس بیاورند و نکته قابل تأمل اینکه بلافاصله پس از اعلام وصول این طرح سایت‌های معاند ایران از جمله سایت وابسته به سازمان سیا به حمایت از این طرح پرداختند. <b>دستگیری «زم» و طرحی برای ممنوعیت</b> به گزارش <b>بولتن نیوز</b>، یک عضو هیئت‌رئیسه مجلس شورای اسلامی از اعلام وصول طرحی درخصوص ممنوعیت پخش اعترافات از صدا و سیما خبر داد. نکته‌هایی در مورد طرح ممنوعیت پخش اعترافات متهمان امنیتی از صداوسیما وجود دارد که قابل توجه است. در ابتدا باید متذکر شویم که «<b>محمود صادقی</b>»، نماینده پُرحاشیه لیست امید که خود در انتشار موارد اثبات‌نشده علیه‌ اشخاص حقیقی و حقوقی و نهادها پرچم‌دار است از اصلی‌ترین عوامل جفت و جور کردن این طرح است. اگرچه در این طرح به طور کلی ممنوعیت پخش اعترافات متهمان ذکر شده به‌صورت طبیعی می‌دانیم که غالباً <b>اعترافات</b> متهمان امنیتی از صدا و سیما پخش می‌شود. البته در این میان گاهی اعترافات برخی متهمان بزرگ اقتصادی نیز شاید پخش شده باشد ولی به طور خاص متهمان امنیتی مدنظر این طرح هستند. نکته دیگر اینکه طراحان این طرح پس از دستگیری سرکرده کانال «<b>آمد نیوز</b>» یعنی «<b>روح‌اله زم</b>» به این صرافت افتاده‌اند تا این طرح را به مجلس ببرند! این موضوع وقتی قابل‌تأمل‌تر می‌شود که بدانیم پس از دستگیری زم موضوع دستگیری عوامل و منابع خبری او در داخل کشور و در نهادهای و سازمان‌های مختلف مورد توجه قرار گرفت. لازم به ذکر است که پس از اعلام وصول این طرح، سایت‌های معاند ایران در خارج از کشور به استقبال این طرح رفته و از آن حمایت کردند. برای نمونه سایت «<b>رادیو زمانه</b>» که از سوی سازمان سیا اداره و مدیریت می‌شود در تعریف و تمجید از این طرح یک گزارش نوشت و منتشر کرد. راستی طراحان این طرح چرا از پخش اعترافات سرکرده کانال ضدامنیتی آمدنیوز واهمه دارند؟ یا اینکه چه کسانی این طرح را به این نماینده‌ها پیشنهاد داده‌اند تا به صحن برده شود؟! منبع:کیهان</p>
    </article>
  </body>
</html>