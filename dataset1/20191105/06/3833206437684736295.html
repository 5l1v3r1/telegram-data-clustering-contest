<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Momicheto-postradalo-nai-tezhko-na-spirka-Trakiya-oshte-e-v-koma-na-aparatno-dishane-911170"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T06:40:00+00:00"/>
    <meta property="og:title" content="Момичето, пострадало най-тежко на спирка &quot;Тракия&quot;, още е в кома на апаратно дишане"/>
    <meta property="og:description" content="Състоянието на 14-годишното момиче, което пострада най-тежко при кошмарния  инцидент на спирка &quot;Трак..."/>
  </head>
  <body>
    <article>
      <h1>Момичето, пострадало най-тежко на спирка "Тракия", още е в кома на апаратно дишане</h1>
      <address>
        <time datetime="2019-11-05T06:40:00+00:00">05 Nov 2019, 06:40</time>
      </address>
      <p>Състоянието на 14-годишното момиче, което пострада най-тежко при кошмарния  инцидент на спирка "Тракия" във Варна, е без промяна. То е в кома и на апаратно дишане, съобщиха за <b>Varna24.bg</b> от пресцентъра на МБАЛ "Св. Анна".</p>
      <p>От там допълниха, че младият мъж, който също е в Реанимацията на варненския "Пирогов" е в съзнание и контактен, макар и все още леко объркан.</p>
      <p>Припомняме, че четирима пострадаха вчера жестоко, след като 21-годишен младеж връхлетя със служебен автомобил върху нищо неподозиращи хора, чакащи на автобусната спирка срещу Районния съд във Варна. </p>
      <p>При зловещия удар пострада най-тежко 14-годишна девойка, нейна приятелка на същата възраст, 28-годишен мъж и 51-годишна жена. </p>
      <p>Пробите за алкохол и наркотици на шофьора са отрицателни, съобщи вчера главен инспектор Петко Камбуров. Пред служителите на реда младият мъж е излязъл с версията, че е заспал зад волана след нощна смяна в казиното, където е работил. Разследва се и версията за техническа неизправност на автомобила, като повече яснота ще има, когато бъде готова автотехническата експертиза на превозното средство.  Шофьорът няма сериозни нарушения за тригодишния си стаж като водач. В момента на катастрофата се е движил с 47 км/ч. Вчера той бе задържан за 24 часа.</p>
    </article>
  </body>
</html>