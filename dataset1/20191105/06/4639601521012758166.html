<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/world/o-erotas-tou-ntonalt-tramp-gia-to-twitter/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T06:25:48+00:00"/>
    <meta property="og:title" content="O έρωτας του Ντόναλτ Τραμπ για το Twitter"/>
    <meta property="og:description" content="Πάνω από τα μισά του post είναι επιθέσεις"/>
  </head>
  <body>
    <article>
      <h1>O έρωτας του Ντόναλτ Τραμπ για το Twitter</h1>
      <h2>Πάνω από τα μισά του post είναι επιθέσεις</h2>
      <address><time datetime="2019-11-05T06:25:48+00:00">05 Nov 2019, 06:25</time> by <a rel="author">Γεραντώνη Μαριλένα</a></address>
      <p>Το πρωί της ορκωμοσίας του τον Ιανουάριο του 2017 ο Ντόναλτ Τραμπ έστειλε το πρώτο του μήνυμα ως πρόεδρος των Ηνωμένων Πολιτειών στο έθνος από τον λογαριασμό του @realDonaldTrump στο Twitter. Από τότε μέχρι σήμερα έχουν μεσολαβήσει 33 μήνες και μέσα σε αυτό το διάστημα μπορεί να άλλαξε πολλά στον Λευκό Οίκο -κυρίως μια στρατιά συνεργατών του- όχι όμως τη συνήθεια του να “τουιτάρει” που έχει γίνει δεύτερη φύση του.</p>
      <p>Με το που ξυπνάει νωρίς το πρωί και πριν ακόμη πιει τον πρώτο καφέ της ημέρας, ξεκινά τα “τιτιβίσματα”. Η αγαπημένη συνήθεια συνεχίζεται με φρενήρεις ρυθμούς μέχρι αργά το βράδυ που βρίσκεται συνήθως με τους συμβούλους του. Οι New York Times κάνουν την “ακτινογραφία” στα δεδομένα των προεδρικών tweets σε όλη τη διάρκεια της θητείας του και αποκαλύπτουν άκρως ενδιαφέρουσες πληροφορίες.</p>
      <p>
        <a href="https://www.in.gr/2019/11/05/world/peirateia-se-tanker-sto-kokkino-agonia-gia-ton-20xrono-ellina-pou-vriskontai-oi-omiroi/">Διαβάστε ακόμη : Πειρατεία σε τάνκερ - Στο «κόκκινο» η αγωνία για τον 20χρονο Έλληνα – Πού βρίσκονται οι όμηροι</a>
      </p>
      <p>Στην αρχή της προεδρίας του ο Τραμπ “τουίταρε” περί τις 9 φορές την ημέρα. Σήμερα έχει τριπλασιάσει τον αριθμό, ενσωματώνοντας πλήρως το μέσο κοινωνικής δικτύωσης στο ύφος της διακυβέρνησής του. Συνολικά έχει ανεβάσει στον προσωπικό του λογαριασμό πάνω από 11 χιλιάδες tweets από τότε που ανέλαβε την προεδρία, 11.887 για την ακρίβεια, με τα περισσότερα να αναπαράγονται κατά χιλιάδες μέσα σε ελάχιστα λεπτά.</p>
      <p>Είτε πρόκειται για τη φερόμενη ρωσική εμπλοκή στην εκλογή του, είτε για αποφάσεις του στον πόλεμο της Συρίας, είτε για ανακοινώσεις όπως η επιβολή δασμών κατά της Κίνας,  ο Αμερικανός πρόεδρος δε σταματά να κάνει μέσω Twitter κάποια βαρυσήμαντη ανακοίνωση, να επιτίθεται κατά των εχθρών του, να σχολιάζει την ατζέντα της επικαιρότητας, να διαμαρτύρεται, να αυτοθαυμάζεται, να διαμορφώνει άποψη.</p>
      <p>
        <b>Πάνω από τα μισά του “post” είναι επιθέσεις</b>
      </p>
      <p>Ο όγκος των αναρτήσεων και δη των επιθέσεων που εξαπολύει προκαλεί ίλιγγο: 5.889 φορές επιτέθηκε σε κάποιον, 2.405 ήταν τα tweets του κατά των Δημοκρατικών, 2.465 κατά ερευνητών, 1.308 κατά των “συστημικών” Μέσων Ενημέρωσης, 851 εναντίον μειονοτήτων, 570 εναντίον μεταναστών και 256 κατά της προεδρικής υποψήφιας αντιπάλου του Χίλαρι Κλίντον.</p>
      <p>Στον αντίποδα, έχει ταχθεί υπέρ του αγαπημένου του μέσου Fox News 758 φορές, 2.026 έχει επαινέσει τον εαυτό του με αμίμητες ατάκες τύπου “Είμαι μια μεγαλοφυΐα” ή “Είμαι ο αγαπημένος πρόεδρος όλων”, 132 φορές έχει εγκωμιάσει δικτάτορες, ενώ διαμαρτύρεται συχνά πυκνά για παραδοσιακούς συμμάχους της χώρας του.  Στην “προεδρία του Twitter” ο διευθυντής του πολιτικού του γραφείου έχει ανακοινώσει τις καρατομήσεις περί των 30 ανώτατων αξιωματούχων από τον Λευκό Οίκο… από που αλλού; Φυσικά μέσα από τη δημοφιλή πλατφόρμα.</p>
      <p>Ο Τραμπ ξοδεύει σημαντικό χρόνο στον εικονικό κόσμο του Twitter με …κατασκόπους, εξτρεμιστές και κάθε είδους απατεώνες. Tροφοδοτεί τον ρατσισμό, τη βία, τον φόβο, τον μισογυνισμό. Παρά το γεγονός ότι οι συνεργάτες του έχουν πολλές φορές επιχειρήσει να τον πείσουν να εγκαταλείψει αυτή τη συνήθεια, καθώς πλήττει την αξιοπιστία του αλλά και την αξιοπιστία των Ηνωμένων Πολιτειών, ο Τραμπ συνεχίζει ακάθεκτος.</p>
      <p>Η χρήση του ψηφιακού εργαλείου εντατικοποιήθηκε μετά το κλείσιμο της υπόθεσης Μάλερ, ενώ σήμερα “χτυπά κόκκινο”, με την υπόθεση της παραπομπής του που δρομολόγησε το Δημοκρατικό Κόμμα. Μόνο τις δυο πρώτες εβδομάδες του Οκτωβρίου τιτίβισε πάνω από 500 φορές, κάτι που αντιστοιχεί σε σχεδόν 36 tweets ημερησίως κατά μέσο όρο!</p>
      <p>Από τα 66 εκατομμύρια ακολούθους του ωστόσο, μόνο το ένα πέμπτο είναι Αμερικανοί πολίτες σε ηλικία ψήφου, σύμφωνα με ανάλυση της Pew Research για λογαριασμό της αμερικανικής εφημερίδας.</p>
      <p>
        <a href="https://www.tovima.gr/2019/11/04/finance/ypoik-veltioseis-tou-plaisiou-prostasias-tis-kyrias-katoikias/">ΥΠΟΙΚ: Βελτιώσεις του πλαισίου προστασίας της κύριας κατοικίας</a>
      </p>
    </article>
  </body>
</html>