<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/05/adomilliardokkal-tartoznak-a-zoldsegesek"/>
    <meta property="og:site_name" content="infostart"/>
    <meta property="article:published_time" content="2019-11-05T06:11:00+00:00"/>
    <meta property="og:title" content="Adómilliárdokkal tartoznak a zöldségesek"/>
    <meta property="og:description" content="Nyáron több megyében valóságos razzia indult a zöldségeseknél, és nemcsak az állandó üzlettel rendelkező kereskedőket, hanem az út menti eper- és dinnyeárusokat is felkeresték az adóellenőrök, a több ezer vizsgálatban összesen 2,2 milliárd forint hiányzó adóra derült fény."/>
  </head>
  <body>
    <article>
      <h1>Adómilliárdokkal tartoznak a zöldségesek</h1>
      <address><time datetime="2019-11-05T06:11:00+00:00">05 Nov 2019, 06:11</time> by <a rel="author">Infostart</a></address>
      <h3>Nyáron több megyében valóságos razzia indult a zöldségeseknél, és nemcsak az állandó üzlettel rendelkező kereskedőket, hanem az út menti eper- és dinnyeárusokat is felkeresték az adóellenőrök, a több ezer vizsgálatban összesen 2,2 milliárd forint hiányzó adóra derült fény.</h3>
      <p>Kis Péter András, a Nemzeti Adó- és Vámhivatal (NAV) szóvivője a Magyar Nemzetnek beszélt arról, hogy a zöldség- és gyümölcskereskedelemben korábban rendre nagyobb számban fordultak elő szabályszegések.</p>
      <p>A hatóság november elejéig több mint 3300 esetben ellenőrizte az ágazat szereplőit, a zöldségesek mellett a nagykereskedőket is vizsgálták. Az eljárások ötödében derült fény valamilyen szabálytalanságra,</p>
      <blockquote>főként az online pénztárgépekhez kapcsolatos előírásokat sértették meg a vállalkozások,</blockquote>
      <p>de gyakran akadt gond az alkalmazottak bejelentésével, és sokszor mulasztották el átadni a számlát, a nyugtát.</p>
      <p>Az adóellenőrök 2,2 milliárd forintnyi hiányzó adóra derítettek fényt, a szabálytalanságok miatt több mint 134 millió forint mulasztási bírságot szabtak ki - írta a lap.</p>
      <p>
        <i>Nyitókép: MTI/Mohai Balázs</i>
      </p>
    </article>
  </body>
</html>