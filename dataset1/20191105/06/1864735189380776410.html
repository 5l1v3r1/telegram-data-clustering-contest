<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/commento/plastic-tax-1.4870124"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-05T06:55:24+00:00"/>
    <meta property="og:title" content="Misure inutili, e Bonaccini sa chi deve ringraziare"/>
    <meta property="og:description" content="Il danno è tratto. Se Matteo Salvini vincerà le elezioni regionali in Emilia-Romagna sa già chi, tra i tanti, merita un ringraziamento del giorno dopo: chi, al governo, ha pensato la plastic tax, la tassa sulla plastica. Peggio di un dito nell’occhio per Stefano Bonaccini. Anche se la misura dovesse essere rivista o dimenticata, lascia il segno sulla campagna elettorale e apre una breccia nel fronte sul quale Bonaccini può giocare più sicuro: il fronte delle imprese. Un capolavoro di strategia giallorossa, un regalo di Natale per Matteo Salvini e Lucia Borgonzoni. Che non ne avrebbero neppure bisogno."/>
  </head>
  <body>
    <article>
      <h1>Misure inutili, e Bonaccini sa chi deve ringraziare</h1>
      <address><time datetime="2019-11-05T06:55:24+00:00">05 Nov 2019, 06:55</time> by <a rel="author">PAOLO GIACOMIN</a></address>
      <p>Il danno è tratto. Se <b>Matteo Salvini</b> vincerà le <b>elezioni regionali in Emilia-Romagna</b> sa già chi, tra i tanti, merita un ringraziamento del giorno dopo: chi, al governo, ha pensato la <b>plastic tax</b>, la tassa sulla plastica. Peggio di un dito nell’occhio per <b>Stefano Bonaccini</b>. Anche se la misura dovesse essere rivista o dimenticata, lascia il segno sulla campagna elettorale e apre una breccia nel fronte sul quale Bonaccini può giocare più sicuro: il fronte delle imprese. Un capolavoro di strategia giallorossa, un regalo di Natale per Matteo Salvini e <b>Lucia Borgonzoni</b>. Che non ne avrebbero neppure bisogno.</p>
      <p>Fin qui, però, è politica. Il resto sono <b>crescita e posti di lavoro</b> contro misure che con l’ambiente c’entrano poco o nulla: semplicemente, la plastic tax è un ottimo modo per sposare i bisogni di cassa alla voglia di cavalcare l’ultima <b>moda green</b>. E pazienza se a colpi di tasse non si ridurrà la plastica, ma si ridurrà, se non il numero delle imprese, la loro capacità di innovare, trasformarsi, creare una <b>economia verde reale</b> come molte hanno già fatto. Specie in Emilia-Romagna.</p>
      <p>La<b> packaging valley</b> – secondo Confindustria Emilia – dà lavoro a <b>17mila persone, 230 sono le imprese</b> attive nel settore n regione. Producono un <b>fatturato di 5 miliardi</b> all’anno, il 63% dei ricavi nazionali. Ma le preoccupazioni sono le stesse che vive, per esempio, un altro distretto d’eccellenza come il <b>biomedicale di Mirandola</b>. Una miniera d’oro per il Pil scambiata per un bancomat. E’ la conferma che a Roma non hanno mai capito come funziona questa regione: la sua storia di botteghe artigiane che si fanno impresa fino a diventare multinazionali. Anche a prendere per buone le promesse di ripensamenti e il pressing dei diretti interessati, Bonaccini in testa, preoccupa la faciloneria con la quale si è buttato un provvedimento in pasto alla campagna elettorale. Fosse tassabile avremmo risanato i conti pubblici.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>