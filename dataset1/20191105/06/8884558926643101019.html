<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/vozniki-bodo-ze-pred-martinovanji-pihali"/>
    <meta property="og:site_name" content="Primorske novice"/>
    <meta property="article:published_time" content="2019-11-05T06:00:00+00:00"/>
    <meta property="og:title" content="Vozniki bodo že pred martinovanji pihali"/>
    <meta property="og:description" content="V tednu pred martinovanji so policisti že na cestah, začenja se akcija Slovenija piha 0,0. Trajala bo do 10. novembra in se nato nadaljevala še decembra. Policisti bodo v tem času poostreno preverjali psihofizične sposobnosti voznikov."/>
  </head>
  <body>
    <article>
      <h1>Vozniki bodo že pred martinovanji pihali</h1>
      <address><time datetime="2019-11-05T06:00:00+00:00">05 Nov 2019, 06:00</time> by <a rel="author">Sijan Pretnar</a></address>
      <p>
        <b>V tednu pred martinovanji so policisti že na cestah, začenja se akcija Slovenija piha 0,0. Trajala bo do 10. novembra in se nato nadaljevala še decembra. Policisti bodo v tem času poostreno preverjali psihofizične sposobnosti voznikov.</b>
      </p>
      <figure>
        <img src="https://static.primorske.si/foto/highres/kronika/718421_254-alkotest_1.jpg"/>
        <figcaption>Včeraj se je začela preventivna akcija Slovenija piha 0,0. Foto: Ana Cukijati</figcaption>
      </figure>
      <p><b>LJUBLJANA</b> &gt; Do zadnjih dni oktobra so se na slovenskih cestah zgodile 1203 nesreče, ki so jih povzročili pijani vozniki ali drugi udeleženci, kar je sicer 0,75 odstotka manj kot leto poprej. Zaradi pijanih povzročiteljev nesreč je po podatkih agencije za varnost prometa do konca oktobra umrlo 28 ljudi, kar pa je kar 47 odstotkov več kot v enakem obdobju lanskega leta, ko je umrlo 19 ljudi. Od omenjenih 28 ljudi, ki so umrli v nesrečah, jih je 18 tudi povzročilo nesrečo.</p>
      <h3>Obalno kraška regija izstopa po nesrečah, povezanih z alkoholom</h3>
      <p>Največ nesreč s smrtnim izidom so povzročili vozniki, stari od 45 do 54 let. Najstarejši pijani povzročitelj tragične nesreče je bil letos star 72 let (lani 84), najmlajši pa le 15 let (lani 21). Oba sta bila pešca. Največ tragičnih nesreč so sicer povzročili pijani vozniki osebnih avtomobilov. Po številu prometnih nesreč, povezanih z alkoholom, izstopata obalno kraška in pomurska statistična regija.</p>
      <blockquote><b>28<br/></b>ljudi je letos umrlo v nesrečah, ki so jih povzročili pijani vozniki ali drugi udeleženci v prometu</blockquote>
      <p>Ministrstvo za zdravje, policija, agencija za varnost prometa, inšpekcijske službe in nevladne organizacije, ob medijski podpori Vala 202, tudi letos opozarjajo na nevarnost vožnje pod vplivom alkohola in psihoaktivnih snovi. Veliko nesreč, ki jih povzročijo pijani vozniki, se zgodi prav med prazniki, zato bodo policisti novembra in decembra v okviru akcije Slovenija piha 0,0 preverjali, v kakšnem psihofizičnem stanju vozijo po slovenskih cestah. Kršitelje čaka kazen, vzorne voznike pa bodo nagradili. Dobili bodo letake, s katerimi si bodo lahko prislužili vstopnice za koncert policijskega orkestra. Na januarskem koncertu bosta s policijskimi glasbeniki nastopila <b>Tomislav Jovanović Tokac</b> in <b>Neisha</b>.</p>
      <p>V tednu pred martinovanji, ko bodo po vsej Sloveniji številna praznovanja, bodo policisti in drugi sodelujoči aktivni predvsem v bližini gostinskih lokalov, zabaviščnih prostorov in v krajih, kjer se zadržuje večje število ljudi.</p>
      <p>Tudi agencija za varnost prometa med akcijo pripravlja številne aktivnosti na terenu v sodelovanju z občinskimi sveti za preventivo in vzgojo v cestnem prometu in z nevladnimi organizacijami. Razdelili bodo 1500 plakatov ter 20.000 zloženk. Agencija je občinskim svetom za preventivo in vzgojo v cestnem prometu zagotovila tudi 3000 alkotestov za enkratno uporabo, ki jih bodo razdeljevali obiskovalcem v okviru terenskih akcij po lokalih in restavracijah. O vožnji brez alkohola bodo osveščali tudi predstavniki nevladnih organizacij, kot sta AMZS in Zavod Varna pot.</p>
      <h3>Za varnost smo odgovorni vsi</h3>
      <p>Na policiji opozarjajo, da smo za prometno varnost odgovorni prav vsi udeleženci v prometu. “Če ste uživali alkohol, ne sedite za volan, temveč naj vozi kdo, ki alkohola ni užival, ali pa uporabite javni prevoz,” svetujejo policisti. Z akcijo želijo znova opozoriti, da alkohol, droge ali druge psihoaktivne snovi močno vplivajo na psihofizične sposobnosti voznikov. “Javnost želimo s skupno akcijo spodbuditi k ničelni toleranci do uporabe teh snovi, ki imajo v prometu lahko usodne posledice,” pa dodajajo na agenciji za varnost prometa.</p>
    </article>
  </body>
</html>