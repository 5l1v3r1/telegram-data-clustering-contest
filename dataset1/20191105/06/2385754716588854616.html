<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/595739/sto-dikastirio-oi-feromenoi-diakinites-stin-kokkinotrimithia-oi-131-prosfyges"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T06:59:00+00:00"/>
    <meta property="og:title" content="Στο Δικαστήριο οι φερόμενοι διακινητές, στην Κοκκινοτριμιθιά οι 131 πρόσφυγες"/>
    <meta property="og:description" content="Στο κέντρο προσωρινής φιλοξενίας στην Κοκκινοτριμιθιά μεταφέρθηκαν χτες οι 131πρόσφυγες που επέβαιναν πλοιαρίου που εντοπίστηκε χθες, ενώ οι δύο φερόμενοι..."/>
  </head>
  <body>
    <article>
      <h1>Στο Δικαστήριο οι φερόμενοι διακινητές, στην Κοκκινοτριμιθιά οι 131 πρόσφυγες</h1>
      <address><time datetime="2019-11-05T06:59:00+00:00">05 Nov 2019, 06:59</time> by <a rel="author">SigmaLive</a></address>
      <p>Στο κέντρο προσωρινής φιλοξενίας στην Κοκκινοτριμιθιά μεταφέρθηκαν χτες οι 131πρόσφυγες που επέβαιναν πλοιαρίου που εντοπίστηκε χθες, ενώ οι δύο φερόμενοι διακινητές ηλικίας 33 και 43 ετών αναμένεται να οδηγηθούν ενώπιον της δικαιοσύνης.</p>
      <p>Σύμφωνα με την Αστυνομία, στο σκάφος που ξεκίνησε από λιμάνι στα τουρκικά παράλια επέβαιναν συνολικά 131 άτομα, εκ των οποίων 118 άνδρες, 5  γυναίκες και 8 ανήλικοι.</p>
      <p>Ανάμεσα στους πρόσφυγες ήταν και μια έγκυος γυναίκα που διανύει τον ένατο μήνα της εγκυμοσύνης της και το τρίχρονο παιδί της η οποία μεταφέρθηκε προληπτικά χτες στο Νοσοκομείο.</p>
      <p>Η διαδικασία της εξακρίβωσης των στοιχείων των παράτυπων μεταναστών έγινε στον αστυνομικό σταθμό Πόλης Χρυσοχούς.</p>
      <p>Σύμφωνα με το ιστορικό της άφιξης των παράτυπων μεταναστών, τα ραντάρ της ΚΔ εντόπισαν χτες το πρωί στα ανοικτά του  Πωμού δύο σκάφη εκ των οποίων το ένα ταχύπλοο στο οποίο όπως διαφάνηκε επέβαιναν οι δύο διακινητές.</p>
      <p>Το ταχύπλοο σκάφος επιχείρησε να διαφύγει ωστόσο ανεκόπη από τη Λιμενική και Ναυτική Αστυνομία στα ανοικτά του Ακάμα και ακολούθως ρυμουλκήθηκε στο λιμανάκι του Αγίου Γεωργίου Πέγειας.</p>
      <p>Όπως διαφάνηκε, σ’ αυτό επέβαιναν δύο πρόσωπα από την Συρία ηλικίας 33 και 43 ετών εκ των οποίων ο ένας είναι μόνιμος κάτοικος Κύπρου. Ανακρινόμενοι οι δύο, έδωσαν κάποιους ισχυρισμούς οι οποίοι δεν ευσταθούν, σύμφωνα με την Αστυνομία, αφού φέρονται να ανέφεραν στις ανακριτικές αρχές ότι μετέβησαν με το σκάφος για ψάρεμα.</p>
      <p>Ωστόσο από περαιτέρω εξετάσεις όπως διαφάνηκε,  εντός του σκάφους δεν εντοπίστηκαν είδη ψαρέματος.</p>
      <p>Το ταχύπλοο που χρησιμοποίησαν ανήκει σε κάτοικο Λεμεσού ο οποίος αναμένεται επίσης να κληθεί για κατάθεση.</p>
      <p>Οι 131 πρόσφυγες ανέφεραν στην Αστυνομία ότι κατέβαλαν στους διακινητές το χρηματικό ποσό των 2.000 δολαρίων έκαστος για τη μεταφορά τους στην Κύπρο, ενώ οι πολυμελείς οικογένειες κατέβαλαν χαμηλότερο ποσό.</p>
      <p>Πηγή: ΚΥΠΕ</p>
    </article>
  </body>
</html>