<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/vimatv/i-apostolopoulos-o-ellinas-fylakas-aggelos-ton-prosfygon-sti-mesogeio-sto-one-talk/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T06:36:41+00:00"/>
    <meta property="og:title" content="Ι. Αποστολόπουλος: Ο Έλληνας «φύλακας-άγγελος» των προσφύγων στη Μεσόγειο στο One Talk"/>
    <meta property="og:description" content="«Οι μετανάστες όταν ανέβουν στο καράβι μας ρωτάνε που πάει το πλοίο. Αν τους πούμε ότι επιστρέφει στη Λιβύη, μας λένε ότι προτιμούν να πεθάνουν» τονίζει ο Ι. Αποστολόπουλος"/>
  </head>
  <body>
    <article>
      <h1>Ι. Αποστολόπουλος: Ο Έλληνας «φύλακας-άγγελος» των προσφύγων στη Μεσόγειο στο One Talk</h1>
      <h2>«Οι μετανάστες όταν ανέβουν στο καράβι μας ρωτάνε που πάει το πλοίο. Αν τους πούμε ότι επιστρέφει στη Λιβύη, μας λένε ότι προτιμούν να πεθάνουν» τονίζει ο Ι. Αποστολόπουλος</h2>
      <address><time datetime="2019-11-05T06:36:41+00:00">05 Nov 2019, 06:36</time> by <a rel="author">ΤοΒΗΜΑ Team</a></address>
      <p>Ο Ιάσων Αποστολόπουλος αποτελεί την προσωποίηση του ανθρωπισμού, της ανιδιοτέλειας και της προσφοράς. Όντας μέλος του «Mare Ionio», ενός ιταλικού διασωστικού πλοίου, επιχειρεί μαζί με τα υπόλοιπα μέλη του στη Μεσόγειο, για να σώσει ταλαιπωρημένους ανθρώπους που αναζητούν μια νέα ζωή. Με αφορμή τη δράση του, ο Έλληνας «φύλακας-άγγελος» προσφύγων και μεταναστών στη Μεσόγειο, μιλά στην εκπομπή One Talk και τον Δημήτρη Μανιάτη.</p>
      <p>«Δεν είναι ΜΚΟ. Είναι ένα καινούργιο ιταλικό εγχείρημα. Είναι απάντηση του κινήματος των πολιτών της Ιταλίας απέναντι στους συνεχιζόμενους πνιγμούς στη Μεσόγειο αλλά και στα κλειστά λιμάνια. Έχουμε ένα καράβι και επιχειρούμε στα ανοιχτά της Μεσογείου, ψάχνουμε για βάρκες με πρόσφυγες από τη Λιβύη» εξηγεί. Οι περιγραφές του είναι συγκλονιστικές.</p>
      <p>
        <a href="https://www.in.gr/2019/11/05/economy/oikonomikes-eidiseis/ebz-ekleise-symfonia-tin-royal-sugar/">Διαβάστε ακόμη : EBZ : Έκλεισε η συμφωνία με την Royal Sugar</a>
      </p>
      <p>«Οι μετανάστες όταν ανέβουν στο καράβι μας ρωτάνε που πάει το πλοίο. Αν τους πούμε ότι επιστρέφει στη Λιβύη, μας λένε ότι προτιμούν να πεθάνουν. Οι άνθρωποι που σώζουμε έχουν ουλές, τραύματα από πυροβολισμούς, μαχαιριές, ενώ όλες οι γυναίκες έχουν βιαστεί τουλάχιστον από έναν άνδρα» τονίζει ο Ι. Αποστολόπουλος. Παράλληλα, υποστηρίζει πως στη Λιβύη λειτουργούν αγορές σκλάβων.</p>
      <figure>
        <iframe src="https://www.youtube.com/embed/MB5t3IOW8_s" width="640" height="360" data-service="Youtube" scrolling="no"/>
      </figure>
      <p>Πηγή: <a href="https://www.youtube.com/watch?time_continue=24&amp;v=MB5t3IOW8_s">onetv.gr </a></p>
      <p>«Υπάρχουν υπαίθριες αγορές σκλάβων στη Λιβύη. 300-400 δολάρια κοστίζει ο ένας. Τους δίνουν και ένα χαρτί σαν απόδειξη όταν πωλούνται. Όσοι μετανάστες μπουν στη Λιβύη, απαγάγονται από συμμορίες και οδηγούνται σε ιδιωτικά κέντρα κράτησης. Εκεί τους βασανίζουν φρικτά. Κυρίως για λίτρα. Εάν οι οικογένειες τους δεν έχουν χρήματα να στείλουν στους απαγωγείς, αυτοί τους πουλάνε ως σκλάβους, για να κάνουν βαριές δουλειές» σημειώνει χαρακτηριστικά.</p>
      <p>Για το θέμα αυτό κάνει λόγο για ένοχες σιωπές αλλά και… συνεργίες. «Το ιταλικό κράτος και η ΕΕ δε μιλάνε για όλα αυτά τόσα χρόνια. Αντίθετα έχουν εντάξει αυτά τα κέντρα στον αντιμεταναστευτικό σχεδιασμό και χρηματοδοτούν για να δημιουργηθούν περισσότερα κέντρα κράτησης μεταναστών στη Λιβύη» προσθέτει. «Οι πρόσφυγες που φεύγουν από τη Λιβύη με προορισμό την Ιταλία σαλπάρουν προς σίγουρο θάνατο.</p>
      <p>Εκτός εάν τους βρει κάποιο διασωστικό ή φορτηγό πλοίο. Βλέπουμε το στίγμα τους και μετά από λίγο τους χάνουμε. Αυτό μπορεί να σημαίνει και 200 νεκρούς» λέει με θλίψη. Η δική του ενασχόληση με την ανιδιοτελή προσφορά ξεκινά το 2015.</p>
      <p>«Ασχολήθηκα με τις διασώσεις στη Λέσβο, στο αποκορύφωμα των αφίξεων. Μάλιστα, μαζί με άλλους, φτιάξαμε μια μίνι δομή φιλοξενίας» εξηγεί. Στα της Ιταλίας, υποστηρίζει πως «ο Σαλβίνι έκλεισε πραξικοπηματικά όλα τα ιταλικά λιμάνια για όποιο πλοίο μεταφέρει ναυαγούς. Ακόμα και για το ιταλικό λιμενικό» ενώ σημειώνει πως «οι Σαλβινικές τακτικές έχουν και στην Ελλάδα υποστηρικτές.</p>
      <p>Ο Κατσαφάδος της ΝΔ τάχθηκε υπέρ της αναχαίτισης των βαρκών με πρόσφυγες πίσω στην Τουρκία». Ακόμα, χαρακτηρίζει ως «αστείο» το γεγονός ότι η κυβέρνηση της ΝΔ διακρίνει πρόσφυγες και μετανάστες. «Αστείο που προσπαθούν να παρουσιάσουν τους Αφγανούς ως μετανάστες. Η χώρα τους είναι σε εμπόλεμη κατάσταση τουλάχιστον 20 χρόνια» καταλήγει.</p>
      <p>
        <a href="https://www.tovima.gr/2019/11/05/society/leoforeiolorides-se-leitourgia-kai-pali-oi-kameres/">Λεωφορειολωρίδες : Σε λειτουργία και πάλι οι κάμερες</a>
      </p>
    </article>
  </body>
</html>