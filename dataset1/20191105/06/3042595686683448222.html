<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/rokke-topper---igjen/71782501"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T06:37:48+00:00"/>
    <meta property="og:title" content="Røkke topper - igjen"/>
    <meta property="og:description" content="Kjell Inge Røkke topper lista over Norges rikeste nok en gang."/>
  </head>
  <body>
    <article>
      <h1>Røkke topper - igjen</h1>
      <h2>Kjell Inge Røkke topper lista over Norges rikeste nok en gang.</h2>
      <address><time datetime="2019-11-05T06:37:48+00:00">05 Nov 2019, 06:37</time> by <a rel="author">Jon Even Andersen</a></address>
      <p>Likningstallene for 2018 er offentliggjort og viser uten tvil at Kjell Inge Røkke, som de siste åra har ligget trygt plassert i toppen av formuesoversikten på skattelistene, fortsatt er den personen i Norge med høyest formue.</p>
      <p>Røkke står oppført med en formue på 18,6 milliarder kroner, som til tross for en nedgang på to milliarder fra i fjor fortsatt er nok til å toppe lista med god margin.</p>
      <p>Industrimagnaten fra Molde slo seg opp på fiske i Alaska og har i en årrekke vært en av Norges rikeste menn. Han står oppført med en inntekt på 0 kroner for 2018, og skattet 158,1 millioner kroner.</p>
      <p>I 2017 toppet Røkke med en formue på 20,6 milliarder kroner.</p>
      <p>Røkke vurderes av Kapital å være god for 35,5 milliarder kroner, noe som plasserer ham på en femteplass i bladets årlige kåring over Norges 400 rikeste.</p>
      <figure>
        <img src="https://dbstatic.no/71782566.jpg?imageId=71782566&amp;x=8.0882352941176&amp;y=19.090909090909&amp;cropw=78.676470588235&amp;croph=58.484848484848&amp;width=642&amp;height=386"/>
        <figcaption>Kjell Inge Røkke. Foto: Lise Åserud / NTB scanpix Vis mer</figcaption>
      </figure>
      <h3>Trond Mohn</h3>
      <p>Næringslivsmannen fra Bergen har gjennom en årrekke vært kjent som en stor bidragsyter til norsk idrettsliv og forskning, og besitter en rekke tillitsverv.</p>
      <p>Han har i lang tid ligget i toppen av formueslistene, men i år er det sønnen - Frederik Wilhelm Mohn - som markerer seg tydeligst. 6,5 milliarder sørger for at Frederik Wilhelm Mohn ender på en 2. plass på formueslista.</p>
      <p>Far Trond Mohn finner man tre plasser lenger nede med 5,67 milliarder i formue.</p>
      <p>Mohn har ifølge Kapital tapt penger i 2018 på valutaspekulasjon.</p>
      <figure>
        <img src="https://dbstatic.no/67526847.jpg?imageId=67526847&amp;width=1024&amp;height=615"/>
        <figcaption>Trond Mohn. Foto: Tor Erik H. Mathiesen / SCANPIX Vis mer</figcaption>
      </figure>
      <h3>Margaret Boel Garmann</h3>
      <p>Norges rikeste kvinne er Margaret Boel Garmann. Med en skattbar formue på 6,4 milliarder kroner klatrer 63-åringen på formuetoppen.</p>
      <p>Hun er nå rangert som Norges tredje rikeste person. Garmann er en del av shippingfamilien Wilhelmsen, og formuen stammer fra cruiserederiet RCCL.</p>
      <h3>Odd Reitan og sønner</h3>
      <p>Rema-grunnlegger Odd Reitan og sønnene Ole Robert og Magnus er godt representert på listene. De tre befinner seg alle på topp 10-lista, på henholdsvis fjerde, sjette og sjuende plass.</p>
      <p>Odd Reitan står oppført med en formue på seks milliarder. Sønnene Ole Robert og Magnus står begge oppført med en formue på 4,6 milliarder.</p>
      <figure>
        <img src="https://dbstatic.no/71783484.jpg?imageId=71783484&amp;width=1024&amp;height=615"/>
        <figcaption><b>FAMILIE:</b> Reitan-familien, fra venstre Ole-Robert, Magnus og far Odd Reitan, har i en årrekke vært høyt oppe på formuetoppen i Norge. Foto: Ned Alley / Scanpix Vis mer</figcaption>
      </figure>
      <h3>Andresen-familien</h3>
      <p>Søstrene Katharina og Alexandra Andresen har tidligere figurert høyt oppe på listene. Mens far, Johan H. Andresen, fortsatt er inne på oversikten over Norges 30 rikeste, har Andresen-søstrene falt ut av toppen.</p>
      <p>Det kommer som følge av at familien i fjor reorganiserte eierskapet i Ferd-konsernet, noe som førte til at <a href="https://www.dagbladet.no/kjendis/formuen-sank-med-elleve-milliarder/71760354">søstrenes formue sank med 11 milliarder på listene</a>.</p>
      <p>Andresen-søstrene inntok i 2017 henholdsvis tredje og fjerdeplass på formuetoppen etter milliardarven fra sin far Johan H. Andresen, som da endte på en 14. plass.</p>
      <p>I år dukker Johan H. Andresen opp først på 20. plass på formueslista, med to milliarder kroner i formue.</p>
      <p>Familiens formue er plassert i investeringsselskapet Ferd, og stammer fra pengene bestefar Johan H. Andresen tjente på Tiedemanns Tobaksfabrik.</p>
      <figure>
        <img src="https://dbstatic.no/71782236.jpg?imageId=71782236&amp;width=1024&amp;height=615"/>
        <figcaption>Foto: Ferd Vis mer</figcaption>
      </figure>
      <h3>Ivar Erik Tollefsen</h3>
      <p>Eiendomsinvestoren Ivar Erik Tollefsen (58) hadde et godt år i 2018. Han klatrer på formuetoppen og inntar nå 8. plassen på lista med en skattbar formue på 4,2 milliarder kroner. Det er en dobling fra året før. Tollefsen er landets fjerde største skattyter med et bidrag på 82 millioner kroner til fellesskapet.</p>
      <figure>
        <img src="https://dbstatic.no/71783754.jpg?imageId=71783754&amp;width=1024&amp;height=615"/>
        <figcaption><b>KLATRER:</b> Milliardær, rallykjører og tindebestiger Ivar Tollefsen klatrer på formuetoppen. Foto: Terje Bendiksby / SCANPIX Vis mer</figcaption>
      </figure>
      <h3>Else Helene Sundt</h3>
      <p>Det er langt mellom kvinnene på topplista, men på 9. plass finner man Else Helene Sundt med en formue på 4,1 milliarder kroner.</p>
      <p>Rederarvingen eier investeringsselskapet Sundt AS sammen med broren Christian Sundt. De er barn av skipsreder Petter S.G. Sundt som drev rederiet Bergersen fram til 2003. Da faren døde i 2008 arvet de to barna verdier for rundt fem milliarder kroner, som de igjen har investert gjennom selskapet Sundt AS ifølge <a href="https://www.dn.no/eiendom/helene-sundt/christian-sundt/christian-ringnes/sundt-sosken-selger-for-12-milliarder-i-eiendomsspar/2-1-509996">DN</a>.</p>
      <p>
        <i>Dagbladet kommer tilbake med mer.</i>
      </p>
      <p>/*background*/ /*text area */ Skattelistene 2018 /* Small */ /*background*/ /*text area */ Skattelistene 2018 /* Small */</p>
    </article>
  </body>
</html>