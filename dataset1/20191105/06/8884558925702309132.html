<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/leonarda-predstavljajo-izumi"/>
    <meta property="og:site_name" content="Primorske novice"/>
    <meta property="article:published_time" content="2019-11-05T06:00:00+00:00"/>
    <meta property="og:title" content="Leonarda predstavljajo izumi"/>
    <meta property="og:description" content="V Kulturnem domu Gorica bodo drevi ob 18. uri odprli gostujočo razstavo, ki je v tamkajšnjo galerijo pripotovala iz muzeja Stroji Leonarda da Vincija iz Firenc. Obiskovalci si bodo lahko ogledali načrte, modele in makete izumov italijanskega genija, čigar 500-letnico smrti obeležujemo letos."/>
  </head>
  <body>
    <article>
      <h1>Leonarda predstavljajo izumi</h1>
      <address><time datetime="2019-11-05T06:00:00+00:00">05 Nov 2019, 06:00</time> by <a rel="author">Uredništvo</a></address>
      <p>
        <b>V Kulturnem domu Gorica bodo drevi ob 18. uri odprli gostujočo razstavo, ki je v tamkajšnjo galerijo pripotovala iz muzeja Stroji Leonarda da Vincija iz Firenc. Obiskovalci si bodo lahko ogledali načrte, modele in makete izumov italijanskega genija, čigar 500-letnico smrti obeležujemo letos.</b>
      </p>
      <figure>
        <img src="https://static.primorske.si/foto/highres/kultura/718402_le_macchine_di_leonardo_01.jpg"/>
        <figcaption>Razstava načrtov in modelov izumov Leonarda da Vincija </figcaption>
      </figure>
      <p><b>GORICA</b> &gt; Arhitekt, izumitelj, inženir, kipar in slikar Leonardo da Vinci je eden največjih umov v človeški zgodovini in vodilni nosilec kulturno-umetniškega razcveta v renesansi, enem najplodnejših obdobij svetovne znanosti in umetnosti. Bil je polihistor, vseved brez primere, raziskoval in proučeval je različne vidike umetnosti, znanosti in filozofije svojega časa.</p>
      <p>Leonardo da Vinci se je rodil 15. aprila 1452 v toskanski vasici Anchiano blizu Vincija. Pri desetih ali enajstih letih je postal vajenec slavnega slikarja Andree del Verrocchia v Firencah, kjer je deloval tudi v odraslih letih. Pod okriljem mecenov je živel in ustvarjal tudi v Milanu, Benetkah in Rimu. Na povabilo francoskega kralja Franca I. se je na stara leta preselil v Francijo, kjer je leta 1519 tudi umrl.</p>
      <p>“Njegove umetnine, kot sta Zadnja večerja in Mona Lisa, so številnim že zelo dolgo dobro znane, njegove tehnične izume pa smo začeli podrobno spoznavati, razumevati in ceniti šele v tem stoletju,” so zapisali v vabilu na otvoritveno slovesnost. Na njej bodo sodelovali goriški pisatelj <b>Giuseppe O. Longo</b>, inženir <b>Gorazd Humar</b> iz Nove Gorice in <b>Gabriele Niccolai</b>, predsednik muzeja Le macchine di Leonardo da Vinci iz Firenc.</p>
      <p>Razstava sodi v okvir projekta Leonardo brez meja, ki ga goriški Kulturni dom prireja v skupnem sodelovanju s številnimi partnerji. Na ogled bo do 30. novembra.</p>
    </article>
  </body>
</html>