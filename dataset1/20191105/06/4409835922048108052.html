<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.markiza.sk/soubiz/1981266_pocta-pre-karla-gotta-od-majka-spirita-vypocujte-si-novinku-venovanu-maestrovi"/>
    <meta property="og:site_name" content="markíza"/>
    <meta property="article:published_time" content="2019-11-05T06:00:00+00:00"/>
    <meta property="og:title" content="Pocta pre Karla Gotta od Majka Spirita. Vypočujte si novinku venovanú maestrovi"/>
    <meta property="og:description" content="Najnovšiu skladbu Majka Spirita inšpirovala jedna z najznámejších piesní Karla Gotta."/>
  </head>
  <body>
    <article>
      <h1>Pocta pre Karla Gotta od Majka Spirita. Vypočujte si novinku venovanú maestrovi</h1>
      <h2>Najnovšiu skladbu Majka Spirita inšpirovala jedna z najznámejších piesní Karla Gotta.</h2>
      <address><time datetime="2019-11-05T06:00:00+00:00">05 Nov 2019, 06:00</time> by <a rel="author">dg</a></address>
      <p>Uplynulé sviatky spojené s Pamiatkou zosnulých priniesli jednu veľkú hudobnú poctu. Raper Majk Spirit predstavil novú skladbu Navždy mladý. Venoval ju pamiatke legendárneho Karla Gotta. </p>
      <p>Najnovšiu skladbu Majka Spirita inšpirovala jedna z najznámejších maestrových piesní, prerábka hitu Forever Young skupiny Alphaville, ktorú Karel Gott naspieval v roku 2010 s nemeckým raperom Bushidom a neskôr v roku 2018 s českým kolegom Leošom Marešom.</p>
      <p>„Sníval som o spolupráci s legendárnym Maestrom, posledný rok som sa o to aj snažil a bolo to na dobrej ceste...“ prezrádza Majk Spirit. „Keď som sa pred pár týždňami dozvedel, že nás Karel opustil, predstavoval som si, že robíme spolu song a vznikla skladba NAVŽDY MLADÝ,“ vysvetľuje na margo svojej najnovšej piesne, prostredníctvom ktorej sa rozhodol vzdať poctu maestrovi, ktorý si svojím dielom získal milióny fanúšikov v mnohých krajinách na celom svete. Z plánovaného duetu sa teda napokon stal hudobný tribute... </p>
      <p>O nové hudobné aranžmány svetoznámeho hitu sa tentoraz postaral zvukový majster Abe v spolupráci s Marekom Šurinom, ktorý zastrešil tiež mix a master piesne. Husle do skladby nahral Filip Jančík a o klavírny sprievod sa v štúdiu postaral Jozef Šarišský.</p>
      <p>Dôležitou súčasťou skladby boli vokály - na tie si Majk prizval svojho kolegu, speváka Milana Miťa Bodnára, s ktorým sa po prvý raz pracovne spojil pri nahrávaní skladby Nie Som Tu Náhodou, svojho duetu s Richardom Müllerom. „S Majkom je spolupráca vždy skvelá po ľudskej aj profesionálnej stránke. Je to profík s pokorným srdcom,“ hovorí Miťo Bodnár na margo kolaborácie s Majkom. Aký to bol pocit, zhostiť sa v skladbe Navždy mladý kultovej pasáže, ktorú všetci poznáme z úst legendárneho maestra Gotta? „Popravde mi chvíľku trvalo kým som refrén  nafrázoval,“ priznáva. „Vedel som, že nikdy to nezaspievam ako Gott, lebo Kája je len jeden. Našim cieľom bolo uctiť si Karla Gotta a s takouto emóciu som tento refrén naspieval,“ dodáva.</p>
      <figure>
        <iframe src="https://www.youtube.com/embed/f0xteFm6bTY" width="640" height="360" data-service="Youtube" scrolling="no"/>
      </figure>
    </article>
  </body>
</html>