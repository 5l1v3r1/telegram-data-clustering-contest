<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/05/fungus-in-injection-medicine-in-govt-hospital.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-05T06:05:00+00:00"/>
    <meta property="og:title" content="സർക്കാർ ആശുപത്രികളിലെ 4 തരം ഇൻജക്‌ഷൻ മരുന്നിൽ പായൽ!"/>
    <meta property="og:description" content="സർക്കാർ ആശുപത്രികളിൽ ഡയാലിസിസിന് ഉൾപ്പെടെയുള്ള 4 തരം ഇൻജക്‌ഷൻ മരുന്നുകളിൽ കറുപ്പു നിറത്തിലുള്ള പായൽ പോലുള്ള അന്യപദാർഥങ്ങൾ കണ്ടെത്തി. ഗവ.ഡ്രഗ്സ്.medicine. injection. injection medicine. kerala govt hospitals. Malayala Manorama. Manorama online.Kerala News. Malayalam News. Manorama Online"/>
  </head>
  <body>
    <article>
      <h1>സർക്കാർ ആശുപത്രികളിലെ 4 തരം ഇൻജക്‌ഷൻ മരുന്നിൽ പായൽ!</h1>
      <address><time datetime="2019-11-05T06:05:00+00:00">05 Nov 2019, 06:05</time> by <a rel="author">ആർ.എസ്. രഞ്ജീഷ്</a></address>
      <p>തിരുവനന്തപുരം ∙ സർക്കാർ ആശുപത്രികളിൽ ഡയാലിസിസിന് ഉൾപ്പെടെയുള്ള 4 തരം ഇൻജക്‌ഷൻ മരുന്നുകളിൽ കറുപ്പു നിറത്തിലുള്ള പായൽ പോലുള്ള അന്യപദാർഥങ്ങൾ കണ്ടെത്തി. ഗവ.ഡ്രഗ്സ് ലബോറട്ടറി റിപ്പോർട്ട് നൽകിയതിനെ തുടർന്ന് 13 ലക്ഷം രൂപയുടെ മരുന്നുകൾ പിൻവലിച്ചു. ഗോഡൗണുകളിലുള്ളതു നശിപ്പിക്കും.</p>
      <p>മെഡിക്കൽ സർവീസസ് കോർപറേഷൻ വഴി എത്തിച്ച പെരിട്ടോണിയൽ ഡയാലിസിസ് ഫ്ലൂയിഡ്, ഡെക്സാമെത്തസോൺ സോഡിയം ഇൻജക്‌ഷൻ, കാത്സ്യം കാർബണേറ്റ് പ്ലസ് വൈറ്റമിൻ ഡി 3 സസ്പെൻഷൻ, റിങേഴ്സ് ലാക്റ്റേറ്റ് ഇൻജക്‌ഷൻ എന്നീ മരുന്നുകളിലാണ് അന്യപദാർഥങ്ങൾ കണ്ടത്. മഞ്ചേരി ‌സിഎച്ച്‌സി, കോട്ടയം, ആലപ്പുഴ മെഡിക്കൽ കോളജ് ആശുപത്രികൾ എന്നിവിടങ്ങളിലാണ് കേടായ മരുന്ന് ലഭിച്ചത്. </p>
      <p>സുഷിരങ്ങളോ കേടുപാടോ ഇല്ലാത്ത കുപ്പികളിൽ അന്യപദാർഥം വന്നതെങ്ങനെയെന്നു വ്യക്തമല്ല. </p>
      <p>
        <b>32 മരുന്നുകൾക്ക് ഗുണനിലവാരമില്ല</b>
      </p>
      <p> ഈ വർഷം ഗവ. ആശുപത്രികളിൽ നിന്നു ശേഖരിച്ച 206 മരുന്നുകളിൽ 32 എണ്ണത്തിനു നിലവാരമില്ലെന്നു ഡ്രഗ്സ് ലബോറട്ടറി കണ്ടെത്തി. ഗർഭിണികൾക്കു നൽകുന്ന ഫോളിക് ആഡിസ് ഗുളികയും ഈ പട്ടികയിലുണ്ട്. </p>
      <p>‘‘3 ബാച്ച് മരുന്നുകൾ നിലവാരമില്ലാത്തതാണെങ്കിൽ ആ കമ്പനിയെ വിലക്കും. ഓരോ ബാച്ചിന്റെയും 10% മരുന്നുകളാണ് പരിശോധിച്ചിരുന്നത്. ഇത് 20 ശതമാനമാക്കും’’  </p>
      <p> <i>  ഫെലിക്സ് ജോർജ് (ക്വാളിറ്റി കൺട്രോൾ മാനേജർ, കെഎംഎസ്‌സിഎൽ)</i></p>
    </article>
  </body>
</html>