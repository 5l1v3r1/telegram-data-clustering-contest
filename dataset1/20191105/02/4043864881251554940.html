<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/5/7231002/"/>
    <meta property="og:site_name" content="Українська правда"/>
    <meta property="article:published_time" content="2019-11-05T02:25:53+00:00"/>
    <meta property="og:title" content="Імпічмент Трампа: Парнас готовий свідчити перед Палатою представників"/>
    <meta property="og:description" content="Заарештований україно-американський бізнесмен Лев Парнас, пов’язаний із Рудольфом Джуліані, адвокатом президента Дональда Трампа, готовий дати свідчення комітетам Палати представників у рамках розслідування імпічменту Трампа."/>
  </head>
  <body>
    <article>
      <h1>Імпічмент Трампа: Парнас готовий свідчити перед Палатою представників</h1>
      <address>
        <time datetime="2019-11-05T02:25:53+00:00">05 Nov 2019, 02:25</time>
      </address>
      <p>Заарештований україно-американський бізнесмен Лев Парнас, пов’язаний із Рудольфом Джуліані, адвокатом президента Дональда Трампа, готовий дати свідчення комітетам Палати представників у рамках розслідування імпічменту Трампа.</p>
      <p><b>Джерело:</b> <a href="https://www.reuters.com/article/us-usa-trump-impeachment-parnas-exclusiv/exclusive-giuliani-associate-parnas-will-comply-with-trump-impeachment-inquiry-lawyer-idUSKBN1XE297">Reuters</a> із посиланням на адвоката Парнаса</p>
      <p><b>Деталі: </b>Заарештований бізнесмен, який допомагав Джуліані шукати інформацію про конкурента Трампа Джо Байдена, є ключовою фігурою у рамках розслідування звинувачень. </p>
      <p>Саме його свідчення можуть допомогти зрозуміти: зловживав Трамп своєю владою чи ні задля отримання політичних переваг.</p>
      <p>Раніше Парнас відмовився давати свідчення та надавати документи.</p>
      <p>"Ми будемо поважати та не будемо уникати запитів комітету, ми будемо виконувати вимоги у тій мірі, в якій вони є юридично обґрунтованими", –  заявив його адвокат Джозеф Бонді.</p>
      <p>
        <b>
          <i>Знати більше: </i>
        </b>
        <a href="https://www.pravda.com.ua/articles/2019/10/10/7228742/">
          <b>
            <i>Фруман і Парнас. Чим відомі бізнесмени, які фінансували кампанію Трампа</i>
          </b>
        </a>
      </p>
      <p>
        <b>Передісторія:</b>
      </p>
      <ul>
        <li>10 жовтня у США <a href="https://www.pravda.com.ua/news/2019/10/11/7228773/">заарештували двох бізнесменів</a> Льва Парнаса й Ігоря Фрумана – уродженців України й Білорусі, – які були спонсорами виборчої кампанії чинного президента США Дональда Трампа. Їх звинувачують у порушенні правил фінансування виборчих кампаній.</li>
        <li>За даними ЗМІ, з кінця 2018 року Фруман і Парнас представили Джуліані декільком українським прокурорам для обговорення справи Хантера Байдена – сина "демократа" Джо Байдена.</li>
        <li>Медіа повідомляли, що колишні генпрокурори України Віктор Шокін і Юрій Луценко <a href="https://www.pravda.com.ua/news/2019/07/24/7221861/">"злили" Трампу компромат</a> на його потенційного конкурента на виборах 2020 року Джо Байдена.</li>
        <li>Фруман і Парнас лобіювали <a href="https://www.pravda.com.ua/news/2019/10/11/7228775/">звільнення посла США</a> в Україні Марі Йованович, яку Трамп зняв з посади цієї весни. За даними журналістів, Парнас і Фруман шукали зустрічі з Володимиром Зеленським під час його інавгурації.</li>
        <li>За даними Reuters, Парнас і Фруман <a href="https://www.pravda.com.ua/news/2019/10/12/7228873/">працювали </a>на українського олігарха Дмитра Фірташа.</li>
        <li>12 жовтня стало відомо, що прокуратура в США <a href="https://www.pravda.com.ua/news/2019/10/12/7228876/">розслідує </a>можливе порушення закону з боку Рудольфа Джуліані під час його діяльності в Україні.</li>
        <li>Соратники Джо Байдена ініціювали процедуру <a href="https://www.pravda.com.ua/news/2019/09/24/7227246/">імпічменту Трампа</a>.</li>
      </ul>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/5/7231003/"/>
        <a href="https://www.pravda.com.ua/news/2019/11/5/7231000/"/>
        <a href="https://www.pravda.com.ua/news/2019/11/4/7230992/"/>
      </related>
    </article>
  </body>
</html>