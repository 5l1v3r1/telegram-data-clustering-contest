<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740034"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T02:09:00+00:00"/>
    <meta property="og:title" content="สหรัฐ-จีนสาดสงครามน้ำลายหลังเวทีอาเซียน"/>
    <meta property="og:description" content="ผู้แทนของสหรัฐและจีนในการประชุมอาเซียนที่ไทย เปิดสงครามน้ำลายนอกรอบในประเด็นทะเลจีนใต้ ขณะที่รัฐบาลวอชิงตันปัดกระแสข่าวความไม่พอใจเรื่องการ 'พยายามบอยคอต' ของผู้นำอาเซียน ด้วยการยืนยันเอเชียตะวันออกเฉียงใต้เป็น 'พันธมิตรที่สำคัญ'"/>
  </head>
  <body>
    <article>
      <h1>สหรัฐ-จีนสาดสงครามน้ำลายหลังเวทีอาเซียน</h1>
      <address>
        <time datetime="2019-11-05T02:09:00+00:00">05 Nov 2019, 02:09</time>
      </address>
      <p>
        <b>ผู้แทนของสหรัฐและจีนในการประชุมอาเซียนที่ไทย เปิดสงครามน้ำลายนอกรอบในประเด็นทะเลจีนใต้ ขณะที่รัฐบาลวอชิงตันปัดกระแสข่าวความไม่พอใจเรื่องการ "พยายามบอยคอต" ของผู้นำอาเซียน ด้วยการยืนยันเอเชียตะวันออกเฉียงใต้เป็น "พันธมิตรที่สำคัญ"</b>
      </p>
      <p>สำนักข่าวต่างประเทศรายงานจากกรุงเทพมหานคร เมื่อวันที่ 5 พ.ย. ว่านายเล่อ หยู่เฉิง รมช.กระทรวงการต่างประเทศจีน ซึ่งเป็นหนึ่งในเจ้าหน้าที่ระดับสูงของรัฐบาลปักกิ่งที่ติดตามนายกรัฐมนตรีหลี่ เค่อเฉียง เยือนกรุงเทพมหานคร กล่าวนอกรอบการประชุมสุดยอดสมาคมประชาชาติแห่งเอเชียตะวันออกเฉียงใต้ ( อาเซียน ) ครั้งที่ 35 ที่ไทยเป็นเจ้าภาพและปิดฉากเมื่อวันจันทร์  ว่ายังคงมี  "บางประเทศนอกภูมิภาค" ซึ่งไม่เกี่ยวข้องกับสถานการณ์ในทะเลจีนใต้แม้แต่น้อย แต่กลับ "กวนน้ำให้ขุ่น" และ "คอยสร้างคลื่นลมแรงอยู่เป็นระยะ" เนื่องจากหากความสงบในทะเลจีนใต้ เป็นบรรยากาศที่ฝ่ายนั้น "รับไม่ได้"<br/> </p>
      <figure>
        <iframe data-src="https://twitter.com/CGTNOfficial/status/1191294014307176448?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191105/news_hcXBUoGffc092126_533.jpg?v=20191105135?v=5168"/>
      </figure>
      <p><b>นายเล่อ หยู่เฉิง รมช.กระทรวงการต่างประเทศจีน<br/></b> <br/>ทั้งนี้ คำกล่าวของรมช.กระทรวงการต่างประเทศจีนถือเป็นการตอบโต้คำแถลงของนายโรเบิร์ต โอไบรอัน ผู้แทนพิเศษของประธานาธิบดีโดนัลด์ ทรัมป์ ในการเข้าร่วมประชุมอาเซียน-สหรัฐ ครั้งที่ 7 โดยโอไบรอันซึ่งมีตำแหน่งในทำเนียบขาวเป็นที่ปรึกษาด้านความมั่นคงแห่งชาติ กล่าวในตอนหนึ่งว่า "ประเทศใหญ่ไม่ควรรังแกประเทศเล็กกว่า" แต่รัฐบาลปักกิ่งกลับยังคงใช้กำลัง "ข่มขู่คุกคาม" สมาชิกอาเซียนจากการสำรวจทรัพยากรและใช้น่านน้ำในทะเลจีนใต้ ด้วยการอ้างกรรมสิทธิ์เหนือพื้นที่เกือบทั้งหมด อ้างอิงตาม "แผนที่เส้นประ 9 เส้น" ที่แม้เป็นหลักฐานทางประวัติศาสตร์ แต่ยังไม่มีกฎหมายระหว่างประเทศข้อใดรับรอง<br/> </p>
      <figure>
        <iframe data-src="https://twitter.com/ReutersUS/status/1191271555973693440?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191105/news_PfxiGWWmLk092122_533.jpg?v=20191105135?v=9873"/>
      </figure>
      <p><b>นายโรเบิร์ต โอไบรอัน ที่ปรึกษาด้านความมั่นคงแห่งชาติ ทำหน้าที่ "ผู้แทนพิเศษ" ของประธานาธิบดีโดนัลด์ ทรัมป์ ผู้นำสหรัฐ ในการประชุมอาเซียนที่ไทย</b><br/> <br/>ขณะที่โอไบรอันกล่าวหลังการประชุมอาเซียนครั้งนี้ ว่าสหรัฐ "ไม่ใช่ผู้ก่อกวน" ในภูมิภาค และเกี่ยวกับประเด็นทะเลจีนใต้นั้น รัฐบาลวอชิงตันปรากฏตัว "เมื่อได้รับเชิญ ตรงข้ามกับบางประเทศ" แม้สหรัฐยังคงเข้าร่วมการประชุมสุดยอดอาเซียน อย่างไรก็ตาม รัฐบาลวอชิงตันเผชิญกับเสียงวิจารณ์ของบรรดาสมาชิกอาเซียน ว่าการส่งโอไบรอันเข้าร่วมการหารือ ถือเป็น "เจ้าหน้าที่ระดับล่างสุด" นับตั้งแต่การประชุมอาเซียน-สหรัฐ เกิดขึ้นครั้งแรกเมื่อปี 2554 ด้านโอไบรอันไม่แสดงท่าทีต่อ "การบอยคอต" ของผู้นำ 7 ประเทศอาเซียน โดยกล่าวเพียงว่าการมาประชุมที่ไทยในครั้งนี้ "เป็นประสบการณ์ที่ยอดเยี่ยมมาก" และประธานาธิบดีโดนัลด์ ทรัมป์ เฝ้ารอได้พบกับผู้นำอาเซียนทั้ง 10 ประเทศที่สหรัฐในช่วงต้นปีหน้า<br/> </p>
      <figure>
        <iframe data-src="https://twitter.com/cnnphilippines/status/1191310038373031936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ส่วนกระทรวงการต่างประเทศในกรุงวอชิงตันออกแถลงการณ์ปฏิเสธกระแสข่าวความไม่พอใจ "การพยายามบอยคอต" โอไบรอันของบรรดาผู้นำอาเซียน โดยยืนยัน "ความมุ่งมั่นในการสานต่อและยกระดับพันธกิจ" ของสหรัฐต่อพันธมิตรสำคัญในภูมิภาค โดยเฉพาะอาเซียน อินเดีย ญี่ปุ่นและเกาหลีใต้ ซึ่งผู้นำระดับสูงสุดของรัฐบาลแต่ละประเทศร่วมประชุมอาเซียนด้วยตัวเองทุกครั้ง.<br/><br/><b>เครดิตภาพ : AP</b></p>
    </article>
  </body>
</html>