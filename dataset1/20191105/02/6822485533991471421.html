<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814003.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T02:00:00+00:00"/>
    <meta property="og:title" content="«تبعیض تلخ» به نفع استادزاد‌ه‌ها!"/>
    <meta property="og:description" content="درحالی که موضوع تغییر رشته فرزندان اعضای هیأت علمی دانشگاه آزاد مدتی است واکنش‌های مختلفی را در پی داشته، اعضای کمیسیون بهداشت و درمان مجلس معتقدند علاوه بر شفاف‌سازی فرایندها و قوانین عدالت در این زمینه باید رعایت شود."/>
  </head>
  <body>
    <article>
      <h1>«تبعیض تلخ» به نفع استادزاد‌ه‌ها!</h1>
      <address>
        <time datetime="2019-11-05T02:00:00+00:00">05 Nov 2019, 02:00</time>
      </address>
      <p>درحالی که موضوع تغییر رشته فرزندان اعضای هیأت علمی دانشگاه آزاد مدتی است واکنش‌های مختلفی را در پی داشته، اعضای کمیسیون بهداشت و درمان مجلس معتقدند علاوه بر شفاف‌سازی فرایندها و قوانین عدالت در این زمینه باید رعایت شود.</p>
      <p> به گزارش فارس، «نقل و انتقال دانشجویان علوم پزشکی خارج از کشور به داخل»، «استفاده فرزندان اعضای هیأت علمی از سهمیه‌های خاص» و «تغییر رشته برخی دانشجویان دامپزشکی به پزشکی» طی روزهای اخیر بازتاب گسترده‌ای در رسانه‌ها داشت و منجر به واکنش عموم مردم و نخبگان شد.</p>
      <p>شاید بتوان گفت از بین این خبرهای جنجالی ماجرای تغییر رشته برخی دانشجویان دامپزشکی به پزشکی حاشیه‌های بیشتری داشته است حاشیه‌هایی که گویی هنوز هم تمامی ندارد.</p>
      <p>ماجرا از آنجا شروع شد که بهروز بنیادی عضو کمیسیون بهداشت و درمان مجلس از انتقال ۱۳۴ نفر از فرزندان اعضای هیأت علمی دانشگاه آزاد که در رشته دامپزشکی به‌صورت غیرقانونی به رشته پزشکی خبر داد.</p>
      <p>به گفته بنیادی در سال ۹۶ اتفاقی عجیب در دانشگاه آزاد اسلامی برای تغییر رشته گروهی خاص از دانشجویان اتفاق افتاده است که فرزندان اعضای هیأت علمی دانشگاه آزاد بتوانند بنابر انتخاب خودشان، اما با شروطی تغییر رشته بدهند، برای مثال فرزند یک عضو خاص از هیأت علمی دانشگاه آزاد که در رشته دامپزشکی پذیرفته شده است، در رشته پزشکی ادامه تحصیل دهد.</p>
      <p>
        <b>عضو کمیسیون بهداشت و درمان مجلس شورای اسلامی گفت: شروط این تغییر رشته آن بود که باید این اتفاق در همان دوره و رشته‌های هم تراز انجام شود، همچنین دانشجو به دانشگاهی منتقل شود که والدین در آن عضو هیأت علمی هستند و اگر پس از دو ترم متوالی دانشجویان معدل بالای ۱۵ کسب کنند، امکان ادامه تحصیل در رشته جدید فراهم می‌شود.</b>
      </p>
      <p>
        <b>به گفته بنیادی این مصوبه مربوط به ریاست قبلی دانشگاه آزاد است، اما اجرایی‌شدن روند انتقال و تغییر رشته دانشجویان فرزند اعضای هیئت علمی در سال ۹۷ و ریاست جدید دانشگاه رخ می‌دهد.</b>
      </p>
      <p>
        <b>*مخالف انتقال دانشجویان بودیم</b>
      </p>
      <p>باقر لاریجانی معاون آموزشی وزارت بهداشت، در گفت‌وگو با خبرنگار فارس درباره ماجرای انتقال برخی از فرزندان هیات علمی در دانشگاه آزاد اسلامی از رشته دامپزشکی به رشته‌های پزشکی افزود: قبلا مصوبه‌ای در این زمینه وجود داشت که اگر دانشجویی در دانشگاه آزاد اسلامی در رشته دامپزشکی بتواند ۹۲.۵ درصد پایین‌ترین نمره را بیاورد، می‌تواند از رشته دامپزشکی به رشته‌های پزشکی جابه‌جا شود. این مصوبه قرار بود به امضای وزیران بهداشت و علوم برسد، اما متوجه شدیم افرادی در دانشگاه آزاد اسلامی با کمتر از این نمره جابه‌جا شدند، مشروط به اینکه در دو ترم اول نمره بیاورند.</p>
      <p>
        <b>وی تصریح کرد: پیگیری کردیم که این چه مصوبه‌ای است، زیرا وزارت بهداشت یک پایه این مصوبه بود. بر اساس بررسی‌ها متوجه شدیم که وزارت بهداشت، درمان و آموزش پزشکی این مصوبه را امضا نکرده و تعدادی از این فرصت استفاده کرده و جا به جا شده بودند. این مصوبه به هیچ عنوان از طرف وزارت بهداشت امضا نشده است.</b>
      </p>
      <p>لاریجانی ادامه داد: مشاهده کردیم که سیلی از فرزندان اساتید به سمت وزارت بهداشت آمدند که نامه‌ای از دانشگاه آزاد اسلامی داشتند در آن نامه نوشته شده بود همانند سال قبل، این جابه‌جایی انجام می‌شود. این اتفاق وقتی افتاد که جابه‌جایی دانشجوهای پزشکی خارج از ایران به داخل هم با مصوبه‌ای ممنوع شد. <b>این نامه‌ها به وزارت بهداشت آمد و در حالی بود که دانشگاه آزاد اسلامی به این افراد قول داده بود وزارت بهداشت قبول می‌کند. این مصوبه توسط دانشگاه آزاد اسلامی و وزیر علوم امضا شده بود، اما وزارت بهداشت این مصوبه را قبول نکرده و امضا هم نکرده بود.</b></p>
      <p>معاون وزیر بهداشت بیان کرد: این اتفاق در ابتدای زمانی بود که نمکی به وزارت بهداشت آمد و مباحث مختلف در این زمینه مطرح و گفته شد که این ضابطه بدون نظر وزارت بهداشت اتفاق افتاده و به فرزندان اعضای هیات علمی قول داده شده و ایجاد توقع کرده بودند. این موضوع را به کمیسیون موارد خاص وزارت بهداشت بردیم. در ابتدا نامه‌ای به رئیس دانشگاه آزاد اسلامی نوشته و به این مصوبه اعتراض کردیم که مصوبه باید تاییدیه وزارت بهداشت را همراه داشته باشد که این تایید وجود نداشت. <b>نوشتیم که برای آخرین بار این اجازه داده می‌شود، اما به شرطی که افراد برای استفاده از این مصوبه ابتدا ۳۶ واحد خارج از کشور طی کرده و بعد به داخل کشور بیایند. تنها امتیازی که برای این افراد قائل شدیم این بود که چون برای آنها توقع ایجاد شده، از این شرط استفاده کنند.</b></p>
      <figure>
        <img src="https://media.farsnews.com/Uploaded/Files/Images/1398/08/13/13980813001224_Test_NewPhotoFree.jpg"/>
      </figure>
      <figure>
        <img src="https://media.farsnews.com/Uploaded/Files/Images/1398/08/13/13980813001223_Test_NewPhotoFree.jpg"/>
      </figure>
      <p>
        <b>*توپ تخلفات در زمین وزارت بهداشت</b>
      </p>
      <p>در حالی که معاون آموزشی وزارت بهداشت از ادامه درخواست‌های تغییر رشته و وعده دانشگاه آزاد سخن گفته بود، اما طهرانچی رئیس دانشگاه آزاد با بیان اینکه این مصوبه مربوط به سال ۹۶ بوده است تاکید کرد که در سال ۹۷ و ۹۸ موردی برای انتقال نداشتیم.</p>
      <p>رئیس دانشگاه آزاد اسلامی در این خصوص گفت: با توجه به فشارهایی که از مجاری مختلف برای حل این مشکل به دانشگاه آزاد اسلامی وارد شد، رئیس وقت این دانشگاه در شهریور ۹۶ پس از استعلام از وزارت بهداشت و درمان و آموزش پزشکی و اعلام موافقت آن وزارتخانه با انتقال فرزندان این افراد، با تعمیم این موضوع به همه فرزندان هیات علمی برای جلوگیری از رفتار تبعیض‌آمیز با توجه به اختیار مصوبه ۷۳۵ شورای عالی انقلاب فرهنگی مبنی بر تفویض اختیار وضعیت فرزندان اعضای هیأت علمی به وزرای علوم، تحقیقات و فناوری و بهداشت و درمان و آموزش پزشکی و همچنین رئیس دانشگاه آزاد اسلامی استفاده می‌کنند و لذا تصمیم می‌گیرد جابجایی رشته دامپزشکی به پزشکی شامل حال همه فرزندان اعضای هیئت علمی شود.</p>
      <p>عضو شورای عالی انقلاب فرهنگی ادامه داد: بنابراین این تصمیم که فرزندان اعضای هیأت علمی بتوانند از تسهیلات تغییر رشته دامپزشکی به پزشکی استفاده کنند، مهرماه ۱۳۹۶ در هیأت رئیسه به تصویب می‌رسد و دانشگاه آزاد اسلامی افراد متقاضی را به صورت مشروط قبل از دوره تصدی ریاست دانشگاه از سوی اینجانب ثبت‌نام می‌کند.</p>
      <p>رئیس دانشگاه آزاد اسلامی بیان کرد: <b>در واقع منشأ این مصوبه درخواست برخی از مدیران ارشد وزارت بهداشت، درمان و آموزشی پزشکی بود که حتی پیگیر اجرای خواسته خود به شکل دیگری در سال ۹۷ نیز بودند. </b>موضوع در دوره اینجانب ادامه پیدا نکرد و مصوبه هیئت رئیسه نیز در اسفند ماه سال قبل لغو شد و<b> با دستور دکتر نمکی وزیر بهداشت مبنی بر لغو مصوبه کمیسیون موارد خاص وزارت بهداشت در سال ۹۷، موضوع کاملاً منتفی شد.</b></p>
      <p>
        <b>*لغو تغییر رشته، از دامپزشکی به پزشکی</b>
      </p>
      <p>جنجال تغییر رشته فرزندان هیأت علمی دانشگاه که تا حدی اعتراض افکار عمومی را در پی داشت که وزارت بهداشت در نامه‌ای به دانشگاه آزاد مصوبه را لغو کرد، اما انگار امتیازطلب‌ها دست بردار نبودند و جمعی از ذی نفعان شکایت خود را به دادرسی شعبه ۴۵ دیوان عدالت اداری بردند؛ در نتیجه آن، نامه لغو مصوبه معاون آموزشی وزارت بهداشت با دستور دیوان عدالت اداری به صورت موقت متوقف شد.</p>
      <p>
        <b>اما بلافاصله وزیر بهداشت، درمان و آموزش پزشکی، طی نامه‌ای به رئیس دیوان عدالت اداری رفع اثر از دستور موقت صادره را درخواست کرد. چند روز بعد هم همتی معاون حقوقی و امور مجلس وزارت بهداشت اعلام کرد با تصمیم جدید شعبه ۴۵ دیوان عدالت اداری موضوع تغییر رشته‌ها کان لم یکن شده است.</b>
      </p>
      <p>
        <b>*نام فرزند معاون وزیر در لیست جنجالی</b>
      </p>
      <p>اکنون پس از انتشار این واکنش‌ها طی روزهای گذشته نام دو دانشجویی که به صورت غیرقانونی و با اعمال نفوذ والدین هیات علمی خود از دامپزشکی به رشته‌های داروسازی و پزشکی تغییر رشته داده بودند منتشر شد.<b> نکته قابل تأمل اینجاست که یکی از آنها فرزند رسول دیناروند رئیس اسبق سازمان غذا و دارو است.</b></p>
      <figure>
        <img src="https://media.farsnews.com/Uploaded/Files/Images/1398/08/13/13980813001243_Test_NewPhotoFree.jpg"/>
      </figure>
      <p>
        <b>* برداشت‌های مختلف از قانون صورت گرفته است</b>
      </p>
      <p>یکی از نمایندگان مجلس معتقد است سوء مدیریت و ناهماهنگی‌ها باعث بروز این مشکلات شده و برداشت‌های مختلفی از قوانین صورت گرفته است.</p>
      <p>احمد همتی نماینده مجلس در خصوص آخرین وضعیت رسیدگی به وضعیت این دانشجویان به خبرنگار فارس توضیح داد: در حقیقت دلیل بروز این مشکل تخلف نبوده بلکه سوء مدیریت و ناهماهنگی باعث بروز این موضوع شده است. در گذشته برخی قوانین در این زمینه وجود داشته است که دانشگاه نیز به آن‌ها استناد داشته است؛ منتهی از قانون برداشت‌های مختلف صورت گرفته از سوی دانشگاه آزاد و دیوان عدالت اداری کار را با دشواری مواجه کرده است.</p>
      <p>وی افزود: کمیسیون بهداشت و درمان معتقد است عدالت و قانون در این حوزه باید رعایت شود.</p>
      <p>همتی گفت: نظرات مراجع مختلف باید بررسی شود تا در نتیجه تصمیم مشخصی در این زمینه بگیریم.</p>
      <p>
        <b>*جلوی تخلفات گرفته شود</b>
      </p>
      <p>دیگر عضو کمیسیون بهداشت و درمان مجلس معتقد است نقل و انتقال دانشجویان غیرشفاف بوده و در زمینه تغییر رشته نیز ناعدالتی‌های بروز کرده است.</p>
      <p>امینی‌فرد دیگر عضو کمیسیون بهداشت و درمان مجلس در گفت‌وگو با خبرنگار فارس با بیان اینکه در زمینه این‌گونه سوء مدیریت‌ها باید برخوردهای شفاف صورت گیرد به فارس گفت: باید سامانه‌ها به نحوی تعریف شود که حداکثر شفافیت از منظر عمومی ارائه شود؛ به طور کلی از حدود 1400 الی 1500 مورد سرویسی که به اعضای هیأت علمی ارائه شده است قسمت اعظم در حوزه انتقال دانشجویان است و ممکن است ارجحیتی برای انتقال فرزندان اعضای هیأت علمی به دانشگاه محل خدمت درنظر گرفته شده باشد که این نوع نقل و انتقال‌ها غیر شفاف بوده است.</p>
      <p>وی افزود: سهمیه فرزندان هیأت‌های علمی نیز یکی از موارد مشکل‌ساز است و ممکن است خیلی بیش‌تر از آنچه در چارچوب قانون بود، اعمال شده باشد. بعضا از رشته‌های غیرپزشکی وارد رشته‌های پزشکی شده‌اند و بعضا از رشته‌هایی مانند دامپزشکی و از شهرهای دور به رشته‌های پزشکی در تهران منتقل شده‌اند. در زمینه تغییر رشته نیز اقدام ناعادلانه بوده است، موارد تخلفات باید بررسی شود تا در آینده جلوی اینگونه تخلفات گرفته شود.</p>
      <p>سخن آخر!</p>
      <p>اکنون پس از مرور این اظهارات این سوال در اذهان عمومی ایجاد می‌شود که چرا با وجود فشار مدیران وزارت بهداشت دانشگاه آزاد با این موضوع یعنی تغییر رشته از دامپزشکی به پزشکی موافقت کرده است.</p>
      <p>همچنین این علامت سوال در ذهن ایجاد می‌شود که چرا برخی افراد بانفوذ بدون داشتن فاکتورهای لازم قیدش ده در قانون اقدام به تغییر رشته کرده‌اند؟ و در نهایت تکلیف دانشجویانی که از این قانون استفاده کرده‌اند چیست؟ و در نهایت تکلیف استفاده تبعیض آمیز از سهمیه اعضای هیأت علمی چه زمانی مشخص می‌شود؟ </p>
    </article>
  </body>
</html>