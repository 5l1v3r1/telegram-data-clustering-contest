<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ukrayina-gotova-do-pripinennya-tranzitu-gazu-z-rosiyi-orzhel-328489_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T02:51:00+00:00"/>
    <meta property="og:title" content="Україна готова до припинення транзиту газу з Росії – Оржель"/>
    <meta property="og:description" content="За словами Оржеля, зараз в українських газосховищах знаходиться рекордна кількість газу – майже 22 млрд кубометрів."/>
  </head>
  <body>
    <article>
      <h1>Україна готова до припинення транзиту газу з Росії – Оржель</h1>
      <h2>За словами Оржеля, зараз в українських газосховищах знаходиться рекордна кількість газу – майже 22 млрд кубометрів.</h2>
      <address>
        <time datetime="2019-11-05T02:51:00+00:00">05 Nov 2019, 02:51</time>
      </address>
      <p>Незважаючи на те, що Україна прагне зберегти доходи від транспортування російського газу через свою територію, вона цілком готова до <a href="https://dt.ua/WORLD/pyeskov-zvinuvativ-ukrayinu-u-nebazhanni-prodovzhuvati-tranzitniy-kontrakt-328361_.html"><b>припинення транзиту</b></a> з 1 січня 2020 року, заявив міністр енергетики та захисту навколишнього середовища Олексій Оржель в ефірі програми "<a href="https://svoboda.ictv.ua/ua/">Свобода слова</a>" на ICTV.</p>
      <p>"Для України є пріоритетом отримання коштів за транспортування. Ми працюємо дуже активно з нашими європейськими партнерами, щоб підписати за новими європейськими правилами договір з Газпромом... Якщо говорити про газ – а я є безпосереднім учасником переговорів про підписання транзитного договору – ми готові до зупинки транспортування по українській території. Зараз в українських газосховищах рекордна кількість газу. Проте ми ні в якому разі не виключаємо пріоритетність підписання договору на транспортування газу", – заявив міністр.</p>
      <p>Оржель додав, що переговорний процес повністю виключає присутність у ньому політичних процесів.</p>
      <p>"Фактично ми використовуємо ті правила, які працюють в Європі. Нас не можна шантажувати. Якщо ми забезпечуємо транзит газу в Європу, якщо ми забезпечуємо чіткі певні обсяги, це означає постійне постачання газу на ринки Європи... Це означає, що є конкуренція і зниження ціни для європейських споживачів", – зазначив міністр.</p>
      <p>На зустрічі 28 жовтня учасники <b><a href="https://dt.ua/ECONOMICS/yevrokomisiya-rozcharovana-pidsumkami-konsultaciy-po-gazu-shefchovich-327648_.html">переговорів  щодо транзиту газу</a></b> з Росії до ЄС через ГТС України не досягли якихось предметних домовленостей. Зокрема Єврокомісія заявила, що відверто розчарована підсумками <b><a href="https://dt.ua/ECONOMICS/ukrayina-yevrokomisiya-i-rf-proveli-tehnichni-konsultaciyi-schodo-peregovoriv-po-tranzitu-gazu-326988_.html">тристоронніх консультацій щодо газу</a></b> у форматі РФ — ЄС — Україна. Заступник голови Єврокомісії з Энергосоюзу Марош Шефчович зазначив, що російська делегація на консультаціях щодо газу не готова йти на поступки.</p>
      <p>Детальніше про переговори між "Газпромом" і "Нафтогазом" читайте у статті Алли Єрьоменко "<a href="https://dt.ua/energy_market/gts-slozami-ne-zaradish-328182_.html"><b>ГТС сльозами не зарадиш</b></a>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3N2b2JvZGFzbG92YS5pbi51YS8=">Свобода слова</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>