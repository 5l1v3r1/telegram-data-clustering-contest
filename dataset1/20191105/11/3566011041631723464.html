<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545088.html/%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%D8%A7%D9%86-%D8%AA%D9%85%D8%A7%DB%8C%D9%84%DB%8C-%D8%A8%D8%B1%D8%A7%DB%8C-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%D8%AF%D8%B1-%D9%85%D8%A7%D9%87%D9%86%D8%B4%D8%A7%D9%86-%D9%86%D8%AF%D8%A7%D8%B1%D9%86%D8%AF--%D8%A8%DB%8C%D8%B4%D8%AA%D8%B1-%D9%88%D8%A7%D8%AD%D8%AF%D9%87%D8%A7%DB%8C-%D8%AA%D9%88%D9%84%DB%8C%D8%AF%DB%8C-%D8%AF%D8%B1-%D9%85%D8%A7%D9%87%D9%86%D8%B4%D8%A7%D9%86-%D8%B1%D8%A7%DA%A9%D8%AF-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T11:12:00+00:00"/>
    <meta property="og:title" content="سرمایه‌گذاران تمایلی برای سرمایه‌گذاری در ماهنشان ندارند/ بیشتر واحدهای تولیدی در ماهنشان راکد است"/>
    <meta property="og:description" content="مدیرعامل شرکت شهرک‌های صنعتی استان زنجان گفت: به دلیل نبود توجیه اقتصادی، سرمایه‌گذاران تمایلی برای سرمایه‌گذاری در شهرستان ماهشنان ندارند."/>
  </head>
  <body>
    <article>
      <h1>سرمایه‌گذاران تمایلی برای سرمایه‌گذاری در ماهنشان ندارند/ بیشتر واحدهای تولیدی در ماهنشان راکد است</h1>
      <h2>مدیرعامل شرکت شهرک‌های صنعتی استان زنجان:</h2>
      <address>
        <time datetime="2019-11-05T11:12:00+00:00">05 Nov 2019, 11:12</time>
      </address>
      <p>مدیرعامل شرکت شهرک‌های صنعتی استان زنجان گفت: به دلیل نبود توجیه اقتصادی، سرمایه‌گذاران تمایلی برای سرمایه‌گذاری در شهرستان ماهشنان ندارند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ایرج احمدی در گفت‌وگو با خبرنگار <a href="http://www.mojerasa.ir/">موج رسا;</a> با اشاره به وضعیت شهرکهای صنعتی استان به ویژه در شهرستانهای محروم استان اظهار کرد: شهرستانهای ضعیف در حوزه صنعت مانند ماهنشان و قیدار زیرساخت‌های لازم به منظور توسعه صنعت در این شهرستانها ایجاد شده است.</p>
      <p>وی تصریح کرد: 35 هکتار در شهرک صنعتی ماهنشان و قیدار نیز 50 هتکار زیرساخت استقرار واحدهای صنعتی ایجاد شده ولی در حال حاضر اکثر واحدهای صنعتی در این شهرستانها خالی است.</p>
      <p>مدیرعامل شرکت شهرکهای صنعتی استان زنجان بیان کرد: برخی از قراردادها در این شهرکها راکد و بلااقدام بوده و فعالیتی ندارند و سرمایه‌گذار زمین را در اختیار گرفته ولی چون توجیه اقتصادی در منطقه نداشته رها کرده است.</p>
      <p>وی ابراز کرد: سرمایه‌گذار در هر منطقه به دنبال توجیه اقتصادی است و اگر توجیه اقتصادی برای سرمایه‌گذاری نباشد جذب سرمایه‌گذار اتفاق نمی‌افتد.</p>
      <p>احمدی با اشاره به اینکه در این شهرستانها زیرساخت‌های لازم ایجاد شده است افزود: در قیدار یک ناحیه صنعتی بنام زرین رود را پیگیری می‌کنیم و در ماهنشان نیز ایجاد ناحیه صنعتی در حلب در دست پیگیری بوده و هر کدام از این ناحیه صنعتی 20 هکتار پیش‌بینی شده است.</p>
      <p>وی ابراز کرد: ایجاد این نواحی نیاز به موافقت کمیته برنامه‌ریزی و تبصره ماده یک بوده تا بررسی شود که استقرار شهرک صنعتی در مناطق مورد نظر قابل توجیه است یا نه.</p>
      <p>مدیرعامل شرکت شهرکهای صنعتی استان زنجان در مورد عدم استقبال سرمایه‌گذاران از شهرک صنعتی ماهنشان افزود: ماهنشان به دلیل موقعیت جغرافیایی در منطقه بن‌بست واقع شده است و میزان جمعیت این شهرستان نیز پایین است و کارخانجاتی که در این منطقه واقع شود تولید یک روز آن نیاز منطقه را تامین می‌کند.</p>
      <p>وی با اشاره به اینکه شهرستان ماهنشان قطب تولید آبزیان است عنوان کرد: جذب سرمایه‌گذاران در حوزه فرآوری آبزیان در این شهرستان مهمترین گزینه می‌تواند باشد.</p>
      <p>انتهای پیام/</p>
    </article>
  </body>
</html>