<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814083.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T11:49:00+00:00"/>
    <meta property="og:title" content="دستگیری ۷۶۷ سارق و مجرم در تهران"/>
    <meta property="og:description" content="به گزارش ایسنا، سردار حسین رحیمی در اجرای مرحله سی‌ام طرح رعد اظهار کرد: از ابتدای هفته جاری تا کنون همکاران من با اجرای ۳۷۶ حکم قضایی ۷۶۷ نفر از سارقان، مالخران، زورگیران، موبایل قاپان، کیف قاپان و ... را دستگیر کردند."/>
  </head>
  <body>
    <article>
      <h1>دستگیری ۷۶۷ سارق و مجرم در تهران</h1>
      <address>
        <time datetime="2019-11-05T11:49:00+00:00">05 Nov 2019, 11:49</time>
      </address>
      <p>رئیس پلیس پایتخت از دستگیری ۷۶۷ سارق، مالخر و مجرم در اجرای سی‌امین مرحله از طرح رعد خبر داد.</p>
      <p>به گزارش ایسنا، سردار حسین رحیمی در اجرای مرحله سی‌ام طرح رعد اظهار کرد: از ابتدای هفته جاری تا کنون همکاران من با اجرای ۳۷۶ حکم قضایی ۷۶۷ نفر از سارقان، مالخران، زورگیران، موبایل قاپان، کیف قاپان و ... را دستگیر کردند.</p>
      <p>وی با بیان اینکه در اجرای این طرح باند سرقت که در حوزه‌های مختلف فعالیت می‌کردند منهدم شدند، گفت: همچنین ۹۷۳۷ قلم انواع اموال مسروقه نیز از قاچاقچیان کشف و ضبط شده است که یک مورد آن خودرو و موتورسیکلت و مابقی آن اقلام مختلفی نظیر فرش، تابلو، سیستم‌های صوتی و ... است.</p>
      <p>وی با بیان اینکه در این مرحله از طرح ۱۲۰۶ پرونده سرقت مورد رسیدگی قرار گرفت، خاطرنشان کرد: صاحبان حدود ۸۵ درصد از اموال مسروقه شناسایی شده‌اند.</p>
      <p>رحیمی ارزش ریالی اموال مسروقه مکشوفه را بالغ بر ۱۰۵ میلیارد ریال اعلام کرد و گفت: از میان ۷۶۷ سارق دستگیر شده ۳۸۵ نفرشان سابقه دار بوده‌اند.</p>
      <p>رئیس پلیس پایتخت در بخش دیگری از سخنانش از اجرای طرح تعقیب و دستگیری محکومان سابقه دار و فراری خبر داد و گفت: در اجرای این طرح ۵۶ مجرم تحت تعقیب محاکم قضایی نیز دستگیر شدند.</p>
      <p>رحیمی کشف هشت قبضه سلاح جنگی، ۶۹۳ عدد انواع مهمات و ۳۸ قبضه سلاح سرد را از دیگر کشفیات طرح رعد اعلام کرد.</p>
      <p>فرمانده انتظامی تهران بزرگ با اشاره به اقدامات انجام شده در حوزه قاچاق کالا نیز گفت: در سی‌امین مرحله از طرح رعد ۳۱ قاچاقچی که در شش باند فعالیت می‌کردند شناسایی و دستگیر شدند. از این افراد ۳۲ هزار قلم انواع کالای قاچاق به ارزش بیش از چهار میلیارد تومان کشف و ضبط شد.</p>
      <p>وی در پایان از کاهش یک درصدی وقوع جرایم در مقایسه با مدت مشابه سال قبل خبر داد و افزود: علی رغم اینکه سال جاری را با افزایش ۱۰ درصدی وقوع جرایم آغاز کردیم اما با مجموع اقدامات و طرح‌های انجام شده از سوی پلیس در پایان ماه هفتم سال شاهد کاهش یک درصدی جرایم در مقایسه با مدت مشابه پارسال بودیم.</p>
    </article>
  </body>
</html>