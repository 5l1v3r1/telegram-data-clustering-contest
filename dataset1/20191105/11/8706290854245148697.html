<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682389/tsiaras-afstiriopoiisi-ton-poinon-kai-enarmonisi-tou-neou-poiniko"/>
    <meta property="og:site_name" content="enikos.gr"/>
    <meta property="article:published_time" content="2019-11-05T11:30:00+00:00"/>
    <meta property="og:title" content="Τσιάρας: Αυστηροποίηση των ποινών και εναρμόνιση του νέου Ποινικού Κώδικα με το κοινό περί δικαίου αίσθημα των πολιτών"/>
    <meta property="og:description" content="«Σήμερα ερχόμαστε να τροποποιήσουμε αμφιλεγόμενες διατάξεις των Κωδίκων, οι οποίες προκάλεσαν, το προηγούμενο διάστημα, έντονες αντιδράσεις, τόσο στον νομικό κόσμο όσο και στο ευρύτερο σύνολο», ανέφερε ο Κώστας Τσιάρας..."/>
  </head>
  <body>
    <article>
      <h1>Τσιάρας: Αυστηροποίηση των ποινών και εναρμόνιση του νέου Ποινικού Κώδικα με το κοινό περί δικαίου αίσθημα των πολιτών</h1>
      <address>
        <time datetime="2019-11-05T11:30:00+00:00">05 Nov 2019, 11:30</time>
      </address>
      <p>«Σήμερα ερχόμαστε να τροποποιήσουμε αμφιλεγόμενες διατάξεις των Κωδίκων, οι οποίες προκάλεσαν, το προηγούμενο διάστημα, έντονες αντιδράσεις, τόσο στον νομικό κόσμο όσο και στο ευρύτερο σύνολο», ανέφερε ο υπουργός Δικαιοσύνης, <a href="http://www.enikos.gr/politics/681393/tsiaras-ston-realfm-978-o-syriza-kai-o-k-tsipras-prospathoun-me-t">Κώστας Τσιάρας</a> ανοίγοντας τη συζήτηση του νομοσχεδίου ‘Τροποποιήσεις του Ποινικού Κώδικα, Κώδικα Ποινικής Δικονομίας και συναφείς διατάξεις’, στην αρμόδια κοινοβουλευτική επιτροπή.</p>
      <p>Η επεξεργασία του νομοσχεδίου ξεκίνησε σήμερα στην Επιτροπή Δημόσιας Διοίκησης, Δημόσιας Τάξης και Δικαιοσύνης με τις τοποθετήσεις των εισηγητών, θα συνεχιστεί αύριο, Τετάρτη, με την ακρόαση φορέων και τη συζήτηση των άρθρων και στην Ολομέλεια αναμένεται να εισαχθεί την προσεχή εβδομάδα.</p>
      <p>«Θέλουμε αυτές οι αλλαγές να ανταποκρίνονται και στις προτεραιότητες που έχει θέσει η νέα κυβέρνηση της ΝΔ για την αυστηροποίηση του πλαισίου ποινών και την εναρμόνιση του νέου Ποινικού Κώδικα με το κοινό περί δικαίου αίσθημα των πολιτών», σημείωσε ο υπουργός Δικαιοσύνης και τόνισε ότι η νομοπαρασκευαστική επιτροπή που επεξεργάστηκε τον νέο Ποινικό Κώδικα είναι κατά βάση η ίδια, η οποία είχε κληθεί να τροποποιήσει τις αστοχίες στην προηγούμενη φάση.</p>
      <p>«Είναι, λοιπόν, οι αλλαγές προϊόν σοβαρού επιστημονικού διαλόγου, στο πλαίσιο της νομοπαρασκευαστικής επιτροπής. Για την τροποποίηση του Ποινικού Κώδικα ελήφθησαν, δε, υπόψη όλες οι απόψεις της ακαδημαϊκής και επιστημονικής κοινότητας, η αρθρογραφία επιφανών νομικών προσωπικοτήτων και οι τοποθετήσεις και εισηγήσεις των Δικαστικών Ενώσεων και των Δικηγορικών Συλλόγων», είπε ο κ. Τσιάρας, επισημαίνοντας ότι η ψήφιση των Κωδίκων παραμονές των εκλογών «ακρωτηρίασε, ως πρακτική, τον πραγματικό διάλογο και την ανταλλαγή επιχειρημάτων, με αποτέλεσμα να διαπιστώνεται σήμερα η ανάγκη αλλαγών».</p>
      <p>Πηγή πληροφοριών/ΦΩΤΟ: ΑΠΕ - ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/681890/elliniki-lysi-gia-tis-allages-ston-poiniko-kodika-elpizoume-i-nd-%0A%20%20%20%20%0A"/>
        <a href="http://www.enikos.gr/politics/681881/i-apantisi-petsa-ston-syriza-anti-na-apologeitai-paristanei-ton-k%0A%20%20%20%20%0A"/>
        <a href="http://www.enikos.gr/politics/681819/pyra-syriza-sti-nd-gia-tis-allages-ston-poiniko-kodika-doro-tis-k%0A%20%20%20%20%0A"/>
        <a href="http://www.enikos.gr/politics/681652/oles-oi-allages-ston-poiniko-kodika%0A%20%20%20%20%0A"/>
        <a href="http://www.enikos.gr/politics/681393/tsiaras-ston-realfm-978-o-syriza-kai-o-k-tsipras-prospathoun-me-t%0A%20%20%20%20%0A"/>
        <a href="http://www.enikos.gr/politics/679762/ti-perilamvanei-to-nomoschedio-gia-to-asylo-pou-katatethike-sti-v%0A%20%20%20%20%0A"/>
        <a href="http://www.enikos.gr/politics/677894/tsiaras-afstiropoiountai-oi-oroi-gia-ti-chorigisi-adeion-se-tromo%0A%20%20%20%20%0A"/>
        <a href="http://www.enikos.gr/politics/682321/venizelos-na-arthei-amesa-to-kathestos-prostasias-ton-martyron-vi%0A%20%20%20%20%0A"/>
        <a href="http://www.enikos.gr/politics/682303/ti-syzitithike-stis-synantiseis-tis-kerameos-me-ekprosopous-tou-k%0A%20%20%20%20%0A"/>
      </related>
    </article>
  </body>
</html>