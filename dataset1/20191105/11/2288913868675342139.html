<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191105_04701380"/>
    <meta property="og:site_name" content="De Standaard"/>
    <meta property="article:published_time" content="2019-11-05T11:33:00+00:00"/>
    <meta property="og:title" content="Bondscoach Serneels en Red Flame Janice Cayman worden in de bloemetjes gezet: “Heel trots dat ik die unieke kaap kan ronden”"/>
    <meta property="og:description" content="De Belgische voetbalvrouwen spelen volgende week dinsdag (12 november) in Leuven tegen Litouwen hun vierde wedstrijd in de kwalificaties voor het EK 2021. ..."/>
  </head>
  <body>
    <article>
      <h1>Bondscoach Serneels en Red Flame Janice Cayman worden in de bloemetjes gezet: “Heel trots dat ik die unieke kaap kan ronden”</h1>
      <address>
        <time datetime="2019-11-05T11:33:00+00:00">05 Nov 2019, 11:33</time>
      </address>
      <p>
        <b>De Belgische voetbalvrouwen spelen volgende week dinsdag (12 november) in Leuven tegen Litouwen hun vierde wedstrijd in de kwalificaties voor het EK 2021. Voor die match zullen bondscoach Ives Serneels en spits Janice Cayman worden gehuldigd. Voor Serneels wordt het immers zijn honderdste interland als coach van de Red Flames, terwijl Cayman dan haar honderdste cap zal vieren.</b>
      </p>
      <p>“Ik ben heel trots dat ik die unieke kaap van 100 caps kan ronden, al denk ik dat er nog enkele meisjes in de nabije toekomst snel zullen volgen”, zegt Cayman dinsdag. “Elke keer als ik het nationale truitje aantrek, bezorgt me dat een gevoel van fierheid dat ik mijn land mag vertegenwoordigen. Ik draai al bij de nationale ploeg mee sinds 2007, maar mijn mooiste moment ligt niet zo ver in het verleden want dat is onze overwinning tegen Noorwegen tijdens het EK 2017 in Nederland. Het feestje achteraf met de massaal aanwezige supporters blijft onvergetelijk.”</p>
      <p>“Het is eigenlijk moeilijk te geloven dat ik dit team al 100 wedstrijden geleid heb. Zo snel is het gegaan”, onderstreept bondscoach Serneels. “Het is een stimulans om nog beter te worden als coach en een moment waarbij ik dankbaar wil zijn voor iedereen, en mijn stafleden in het bijzonder, die me heel deze periode gesteund hebben. Dankzij hen ben ik kunnen groeien als coach en als mens. Tijdens de wedstrijd zelf ligt de focus natuurlijk op het sportieve want we willen echt deze twee komende wedstrijden winnend afsluiten zodat we met het maximum van de punten op kop blijven in onze EK-kwalificatiegroep.”</p>
      <p>Voor de wedstrijd aan Den Dreef in Leuven, waar opnieuw een fandorp zal worden gebouwd, spelen de Red Flames eerst nog in en tegen Kroatië (vrijdag 8 november).</p>
    </article>
  </body>
</html>