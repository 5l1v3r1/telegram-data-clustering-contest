<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/ber-om-endring---det-er-roft/71783968"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T11:29:08+00:00"/>
    <meta property="og:title" content="Ber om endring: - Det er røft"/>
    <meta property="og:description" content="Henrik Kristoffersen og Mikaela Shiffrin reagerer på den høye belastningen på alpinistene."/>
  </head>
  <body>
    <article>
      <h1>Ber om endring: - Det er røft</h1>
      <h2>Henrik Kristoffersen og Mikaela Shiffrin reagerer på den høye belastningen på alpinistene.</h2>
      <address><time datetime="2019-11-05T11:29:08+00:00">05 Nov 2019, 11:29</time> by <a rel="author">Magnus Gamlem</a></address>
      <p>I løpet av seks måneder skal verdens alpinister gjennom 44 renn på 22 arenaer i 13 land på tre kontinenter.</p>
      <p>Verdenscupen går slag i slag fra oktober til mars, og inneholder seks flere renn i år sammenliknet med fjorårssesongen. Det har fått mange utøvere til å steile, og flere har uttrykt bekymring om overbelastning.</p>
      <p>Blant dem er Østerrikes trener, Andreas Puelacher.</p>
      <p>- Det internasjonale skiforbundet har ikke lyttet til oss. Alle trenerne har bedt om en redusering av antall renn. Det er farlig, sier han Tiroler Tageszeitung, gjengitt av <a href="https://olympics.nbcsports.com/2019/10/25/alpine-skiing-world-cup-race-schedule/">NBC</a>.</p>
      <h3>Høy belastning</h3>
      <p>Henrik Kristoffersen har ikke tenkt så mye over økningen av antall renn, men er enig i at det har blitt for mange disipliner. Han, som blant annet skal kjøre fire renn den første uka i januar, mener belastningen er i ferd med å bli for høy.</p>
      <p>
        <b>- Det er høy belastning når du tar med reise i tillegg. Vi starter i Zagreb, så Madonna di Campiglio i Italia, så to renn på to dager i Adelboden. Det er røft, det er det ikke noe tvil om. Men det er jobben min. Jeg må tåle lite grann òg, sier Kristoffersen til Dagbladet.</b>
      </p>
      <p>Kristoffersen kommer som vanlig til å delta i slalåm og storslalåm. Mikaela Shiffrin kunne potensielt stått på startstreken i samtlige renn, men ser seg nødt til å prioritere knallhardt.</p>
      <p>- Helt klart, jeg må se på hvilke renn som gir mening å stille på start i.</p>
      <p>Både Kristoffersen og den amerikanske stjerna reagerer på tidspunktene og plasseringen på noen av rennene.</p>
      <h3>- Det er uansvarlig</h3>
      <p>Forrige sesong måtte for eksempel Shiffrin stå over et renn for å unngå en lang reise fra Sveits til Russland og tilbake til Tsjekkia i løpet av ti dager.</p>
      <p>
        <b>- Vi reiser overalt, og halvparten av tiden i gal retning. Det er veldig vanskelig å organisere. De kan ikke forvente at vi skal klare alt, sier hun til NBC.</b>
      </p>
      <p>Kristoffersen reagerer på at det skal konkurreres i parallell storslalåm i Alta Badia på Lille julaften.</p>
      <p>- Å kjøre kveldsrenn 23. desember … Jeg skulle gjerne vært hjemme til jul litt tidligere, siden jeg er tre dager i Norge i løpet av et halvår. Men det er jobben min, og jeg må jobbe.</p>
      <p>For dem som kjører utfor i tillegg, er det enda verre. Da starter utfortreningen i Bormio 26. desember, tre dager seinere.</p>
      <p>
        <b>- Det er uansvarlig, konkluderer Puelacher.</b>
      </p>
      <p>Utøverne og trenerne får svar av FIS-president Gian-Franco Kasper.</p>
      <p>- Jeg vet at det ikke er lett for utøverne og arrangørene. Vi vet at det finnes en grense. Vi har for mange renn, men FIS sin oppgave er ikke å stoppe renn, men å organisere dem, mener han.</p>
      <h3>Kristoffersens forslag</h3>
      <p>Kristoffersen kommer med et forslag til hvordan oppsettet kunne sett ut. Nordmannen har aldri vært stor fan av parallellslalåm.</p>
      <p>- Det jeg har tenkt på, er at det begynner å bli litt for mange disipliner og litt for mye å holde styr på. Vi kunne for eksempel kjørt ti slalåm, ti storslalåm, ti utfor og ti super-G, også holdt det med det, innleder han.</p>
      <p>- For å si det sånn: Jeg tror hvis vi hadde hatt ti renn i hver gren, så hadde alle vært «happy» og det hadde vært lettere for tilskuere å se. Vi kunne kjørt alle slalåm og storslalåm som kveldsrenn, også kunne vi kjørt fartsrennene i helgene. Da kunne man dratt det mer utover. Det er bare en tanke og ikke en fasit på ingenting, sier Kristoffersen.</p>
      <p>25-åringen innledet sesongen med en skuffende 18.-plass i Sölden. Plasseringen skaper imidlertid ikke bekymring hos stjernealpinisten.</p>
      <p>- Jeg tror vi er veldig godt forberedt. Noen dager er du bedre enn andre, sånn er det bare. Jeg skulle ønske at det gikk bra, men det har ikke noen påvirkning på resten av sesongen. Jeg skal fikse det, det skal nok gå fint, sier han.</p>
    </article>
  </body>
</html>