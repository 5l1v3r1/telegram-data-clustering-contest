<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88739"/>
    <meta property="og:site_name" content="Denník politika"/>
    <meta property="article:published_time" content="2019-11-05T11:35:18+00:00"/>
    <meta property="og:title" content="Video: Tréner Hapal povolal na záver kvalifikácie o Euro 2020 aj Hamšíka a Škriniara"/>
    <meta property="og:description" content="5.11.2019 (Webnoviny.sk) – Tréner slovenskej futbalovej reprezentácie Pavel Hapal nominoval na záverečné dva zápasy E-skupiny kvalifikácie o postup na budúcoročné majstrovstvá Európy proti vicemajstrom sveta z Chorvátska (16. novembra v Rijeke) a mužstvu Azerbajdžanu (19. novembra v Trnave) dovedna 24 hráčov."/>
  </head>
  <body>
    <article>
      <h1>Video: Tréner Hapal povolal na záver kvalifikácie o Euro 2020 aj Hamšíka a Škriniara</h1>
      <address><time datetime="2019-11-05T11:35:18+00:00">05 Nov 2019, 11:35</time> by <a rel="author">Webnoviny</a></address>
      <p>5.11.2019 (Webnoviny.sk) – Tréner slovenskej futbalovej reprezentácie Pavel Hapal nominoval na záverečné dva zápasy E-skupiny kvalifikácie o postup na budúcoročné majstrovstvá Európy proti vicemajstrom sveta z Chorvátska (16. novembra v Rijeke) a mužstvu Azerbajdžanu (19. novembra v Trnave) dovedna 24 hráčov.</p>
      <h3>Tabuľku vedú Chorváti</h3>
      <p>V menoslove 50-ročného rodáka z moravského Kroměříža sú všetci hráči z kostry tímu – brankár Martin Dúbravka, obrancovia Peter Pekarík a Milan Škriniar, ako aj záložníci Stanislav Lobotka, Juraj Kucka a kapitán Marek Hamšík.</p>
      <p>Pred slovenským mužstvom stojí mimoriadne náročná skúška. Pred kvalifikačným „finále“ sú na čele tabuľky „éčka“ Chorváti so 14 bodmi, za nimi sa vo dvojbodových rozostupoch nachádzajú Maďari, Slováci a Walesania a na chvoste zatiaľ jednobodový Azerbajdžan.</p>
      <p>V prípade, ak sa vám nezobrazil zdieľaný obsah nad týmto textom <a href="https://www.facebook.com/sfzofficial/videos/750089798750014/">kliknite sem</a></p>
      <p>Chorváti a Maďari majú pred sebou už len jedno stretnutie, kým ďalšie tri tímy ešte po dva zápasy.</p>
      <h3>Postupová matematika</h3>
      <p>Čo sa týka Slovákov, úplnú istotu postupu, dokonca z prvého miesta v E-skupine, budú mať iba v prípade, keď zvíťazia v Chorvátsku a potom aj doma nad Azerbajdžanom. V takom prípade by zakončili kvalifikáciu so 16 bodmi, Maďari by sa dostali maximálne na 15 a Chorváti by zostali na 14 bodoch.</p>
      <p>Túto hranicu môžu za predpokladu plného bodového zisku vo zvyšných dvoch dueloch dosiahnuť aj Walesania. V prípade, že slovenskí reprezentanti nezvíťazia v Rijeke, ich šance už budú stáť či padať na tom, ako zahrajú ďalší súperi.</p>
      <h3>Nominácia slovenskej futbalovej reprezentácie</h3>
      <p>na zápasy E-skupiny kvalifikácie o postup na ME 2020 proti Chorvátsku a Azerbajdžanu</p>
      <p><b>Brankári:</b> Martin Dúbravka (Newcastle United/Angl.), Dominik Greif (ŠK Slovan Bratislava), Marek Rodák (FC Fulham/Angl.)</p>
      <p><b>Obrancovia:</b> Peter Pekarík (Hertha Berlín/Nem.), Ľubomír Šatka (Lech Poznaň/Poľ.), Denis Vavro (Lazio Rím/Tal.), Milan Škriniar (Inter Miláno/Tal.), Martin Valjent (RCD Mallorca/Šp.), Norbert Gyömbér (Perugia Calcio/Tal.), Dávid Hancko (AC Sparta Praha/ČR)</p>
      <p><b>Stredopoliari:</b> Stanislav Lobotka (Celta Vigo/Šp.), Patrik Hrošovský (KRC Genk/Belg.), Ján Greguš (Minnesota United/MLS), Juraj Kucka (Parma Calcio 1913/Tal.), Ondrej Duda (Hertha Berlín/Nem.), Matúš Bero (Vitesse Arnhem/Hol.), Marek Hamšík (Ta-lien I-fang/Čína), László Bénes (Borussia Mönchengladbach/Nem.), Albert Rusnák (Real Salt Lake/MLS), Róbert Mak (Zenit Petrohrad/Rus.), Lukáš Haraslín (Lechia Gdansk/Poľ.)</p>
      <p><b>Útočníci:</b> Michal Ďuriš (Anorthosis Famagusta/Cyp.), Róbert Boženík (MŠK Žilina), Samuel Mráz (Bröndby Kodaň/Dán.)</p>
      <p>Viac k témam: <a href="https://www.webnoviny.sk/tag/kvalifikacia-o-postup-na-me-2020-vo-futbale/"><u>Kvalifikácia o postup na ME 2020 vo futbale</u></a><br/>Zdroj: Webnoviny.sk – <a href="https://www.webnoviny.sk/video-trener-hapal-povolal-na-zaver-kvalifikacie-o-euro-2020-aj-hamsika-a-skriniara/"><u>Video: Tréner Hapal povolal na záver kvalifikácie o Euro 2020 aj Hamšíka a Škriniara</u></a> © SITA Všetky práva vyhradené.</p>
    </article>
  </body>
</html>