<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/458821/%E0%A6%87%E0%A6%B0%E0%A6%BE%E0%A6%A8%E0%A7%87%E0%A6%B0-%E0%A6%93%E0%A6%AA%E0%A6%B0-%E0%A6%AF%E0%A7%81%E0%A6%95%E0%A7%8D%E0%A6%A4%E0%A6%B0%E0%A6%BE%E0%A6%B7%E0%A7%8D%E0%A6%9F%E0%A7%8D%E0%A6%B0%E0%A7%87%E0%A6%B0-%E0%A6%A8%E0%A6%A4%E0%A7%81%E0%A6%A8-%E0%A6%A8%E0%A6%BF%E0%A6%B7%E0%A7%87%E0%A6%A7%E0%A6%BE%E0%A6%9C%E0%A7%8D%E0%A6%9E%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-05T11:39:00+00:00"/>
    <meta property="og:title" content="ইরানের ওপর যুক্তরাষ্ট্রের নতুন নিষেধাজ্ঞা"/>
    <meta property="og:description" content="অনলাইন ডেস্ক ॥ ইরানের একটি সামরিক প্রতিষ্ঠান ও নয় ব্যক্তির ওপর নিষেধাজ্ঞা আরোপ করেছে যুক্তরাষ্ট্র। সোমবার যুক্তরাষ্ট্রের তরফ থেকে নতুন নিষেধাজ্ঞার বিষয়ে জানানো হয়। একই সঙ্গে ১২ বছর আগে ইরানে পালিয়ে যাওয়া সাবেক এফবিআই এজেন্টের খোঁজ দিতে দুই কোটি ডলার পুরস্কার ঘোষণা করা হয়েছে। ইরানে ..."/>
  </head>
  <body>
    <article>
      <h1>ইরানের ওপর যুক্তরাষ্ট্রের নতুন নিষেধাজ্ঞা</h1>
      <address>
        <time datetime="2019-11-05T11:39:00+00:00">05 Nov 2019, 11:39</time>
      </address>
      <figure>
        <img src="http://www.dailyjanakantha.com/files/201911/1572957551_04.jpg"/>
      </figure>
      <p>অনলাইন ডেস্ক ॥ ইরানের একটি সামরিক প্রতিষ্ঠান ও নয় ব্যক্তির ওপর নিষেধাজ্ঞা আরোপ করেছে যুক্তরাষ্ট্র। সোমবার যুক্তরাষ্ট্রের তরফ থেকে নতুন নিষেধাজ্ঞার বিষয়ে জানানো হয়। একই সঙ্গে ১২ বছর আগে ইরানে পালিয়ে যাওয়া সাবেক এফবিআই এজেন্টের খোঁজ দিতে দুই কোটি ডলার পুরস্কার ঘোষণা করা হয়েছে। ইরানে মার্কিন দূতাবাস দখলের ৪০ বছর উদযাপনের দিনই এই নিষেধাজ্ঞা আরোপ করা হলো।</p>
      <p>ইরানের সর্বোচ্চ নেতা আয়াতুল্লাহ খামেনির দ্বিতীয় ছেলে মোজতবা খামেনিসহ তার বেশ কয়েকজন ঘনিষ্ঠ সহযোগীর বিরুদ্ধে নিষেধাজ্ঞা আরোপ করেছে যুক্তরাষ্ট্র। মার্কিন কর্মকর্তারা বলছেন, খামেনির এই ছেলে তার অবর্তমানে বিভিন্ন সরকারি অনুষ্ঠানে বাবার প্রতিনিধিত্ব করে থাকেন। যদিও তিনি ইরান সরকারের কোনো দায়িত্বে নেই।</p>
      <p>খামেনির আরও যেসব সহযোগীর ওপর নিষেধাজ্ঞা আরোপ করা হয়েছে তাদের মধ্যে রয়েছেন ইব্রাহিম রাইসি। তাকে কিছুদিন আগেই ইরানের প্রধান বিচারপতি হিসেবে নিয়োগ দেয়া হয়েছে। এছাড়াও আরও রয়েছেন মোহাম্মদ মোহাম্মদী গোলপায়েগানি। তিনি সর্বোচ্চ নেতার চিফ অব স্টাফ হিসেবে দায়িত্ব পালন করছেন।</p>
      <p>ইরানের সাবেক প্রতিরক্ষামন্ত্রী ও ইসলামি বিপ্লবী গার্ড বাহিনীর কমান্ডার ব্রিগেডিয়ার জেনারেল হোসেইন দেঘান এবং আইআরজিসির খাতামুল আম্বিয়া সদর দপ্তরের প্রধান মেজর জেনারেল গোলাম আলী রশিদসহ শীর্ষ সেনা সদস্যদের ওপরও নিষেধাজ্ঞা আরোপ করেছে যুক্তরাষ্ট্র।</p>
    </article>
  </body>
</html>