<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-brne-bude-park-danuse-muzikarove-divky-zastrelene-v-srpnu-1969/1817368?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T11:21:00+00:00"/>
    <meta property="og:title" content="V Brně bude park Danuše Muzikářové, dívky zastřelené v srpnu 1969"/>
    <meta property="og:description" content="Brno - Park v Brně při Rooseveltově ulici bude pojmenovaný po Danuši Muzikářové zastřelené 21. srpna 1969 pří ročním výročí okupace ze srpna 1968. Pojmenování parku dnes schválili zastupitelé. Podle primátorky Markéty Vaňkové (ODS) tak město uctí památku zastřelené osmnáctileté dívky."/>
  </head>
  <body>
    <article>
      <h1>V Brně bude park Danuše Muzikářové, dívky zastřelené v srpnu 1969</h1>
      <address><time datetime="2019-11-05T11:21:00+00:00">05 Nov 2019, 11:21</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Park v Brně při Rooseveltově ulici bude pojmenovaný po Danuši Muzikářové zastřelené 21. srpna 1969 pří ročním výročí okupace ze srpna 1968. Pojmenování parku dnes schválili zastupitelé. Podle primátorky Markéty Vaňkové (ODS) tak město uctí památku zastřelené osmnáctileté dívky.</p>
      <p>Pro návrh na pojmenování parku zvedlo ruku 46 zastupitelů, nikdo se nezdržel a nikdo nebyl proti. Park je mezi Rooseveltovou ulicí a Místodržitelským palácem Brno u průchodu do Běhounské ulice. "Chceme tímto gestem uctít památku Danuše Muzikářové a připomínat složitou dobu v historii naší země," uvedla Vaňková.</p>
      <figure>
        <img src="https://i3.cn.cz/3/1566376839_P201908210322301.jpg"/>
      </figure>
      <p>Návrh na pojmenování parku po Muzikářové navrhla občanka Simona Hradílková symbolicky k letošnímu padesátému výročí tragické události. Nejprve návrh podpořila městská část, poté brněnští radní a dnes i zastupitelstvo.</p>
      <p>Při okupaci vojsk Varšavské smlouvy v srpnu 1968 zemřeli v Brně tři muži. O rok později při demonstracích při ročním výročí zemřela po střelbě na Moravském náměstí osmnáctiletá studentka Muzikářová a v Orlí ulici sedmadvacetiletý Stanislav Valehrach, který se centrem vracel domů. Oba mladí lidé mají v místech úmrtí v centru města pietní desky. Představitelé města, kraje a další politici tak pokládají každý rok květiny při výročí okupace.</p>
    </article>
  </body>
</html>