<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Sanchez-flagell-amic-dels-independentistes_0_2338566235.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T11:13:09+00:00"/>
    <meta property="og:title" content="Pedro Sánchez, flagell i còmplice dels independentistes"/>
    <meta property="og:description" content="La incoherència de Sánchez amb el sobiranisme provoca titulars dispars a la premsa"/>
  </head>
  <body>
    <article>
      <h1>Pedro Sánchez, flagell i còmplice dels independentistes</h1>
      <h2>La incoherència de Sánchez amb el sobiranisme provoca titulars dispars a la premsa</h2>
      <address>
        <time datetime="2019-11-05T11:13:09+00:00">05 Nov 2019, 11:13</time>
      </address>
      <figure>
        <a href="https://www.ara.cat/2019/11/05/especials/portadaaportada/portada-periodico_2338576212_67142570_750x1047.jpg">
          <img src="https://www.ara.cat/2019/11/05/especials/portadaaportada/portada-periodico_2338576212_67142570_750x1047.jpg"/>
        </a>
        <figcaption>portada periodico 5/11/19</figcaption>
      </figure>
      <p>Algun dia caldrà estudiar l'habilitat de Pedro Sánchez per dir una cosa i la contrària –o sigui, per no dir res– i aconseguir tot i així –o precisament per això– prosperar en el sistema polític espanyol. Ahir, l'incumbent en cap es batia en debat televisat amb la missió aparentment impossible de renegar i fustigar els independentistes, que és el que reclama l'Espanya atàvica, al mateix temps que els manté de possibles socis. "Sánchez endureix el to amb l'independentisme", escrivien en portada a <i>El Periódico</i>, per a satisfacció del votant unionista català. En canvi, a <i>El Punt Avui</i> destacaven: "Pedro Sánchez revela que reintroduirà al Codi Penal el vet al referèndum" i l'ARA subratllava així mateix el fet que es vulgui tipificar com a delicte el fet de posar urnes. Porres i presó. Que l'anunci del president en funcions coincideixi amb el discurs de Felip VI en el qual va dir que "a Catalunya no hi caben la violència ni el menyspreu a les llibertats dels altres" resulta d'una ironia cruel.</p>
      <p>En tot cas, a Catalunya es ven la idea del Sánchez assot del sobiranisme. Però aleshores agafes el pont aeri mediàtic i trobes que els diaris de Madrid venen exactament el contrari: "Sánchez fingeix duresa però no renega dels independentistes" (<i> El Mundo</i>) o "Sánchez no descarta pactar amb els independentistes" (<i> La Razón</i>). El socialista –o el seu equip– sap que en aquest paradigma actual de sobreabundància informativa i microfragmentació del missatge, no es paga cap preu per la incoherència. Qui dia passa, vot empeny. Sobretot carregant contra Catalunya.</p>
      <p>(Coda: <i>La Razón </i>i l'<i> Abc </i>diuen que no hi va haver clar guanyador del debat. Però, segons les enquestes de les seves webs, els lectors ho tenen clar: Abascal. Que és també qui guanya a <i>La Vanguardia</i>, <i>El País</i> o <i>El Mundo</i>. O bé els ciberactivistes de Vox han gastat molta falange –amb perdó– o bé s'està congriant una tempesta de ca l'ample).</p>
    </article>
  </body>
</html>