<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619995/%D9%86%D9%88%D8%B4%D8%A7%D8%A8%D9%87-%DA%86%D9%87-%D8%A8%D9%84%D8%A7%DB%8C%DB%8C-%D8%B3%D8%B1%D9%85%D8%A7%D9%86-%D9%85%DB%8C%E2%80%8C%D8%A2%D9%88%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T11:14:00+00:00"/>
    <meta property="og:title" content="&quot;نوشابه&quot; چه بلایی سرمان می‌آورد؟"/>
    <meta property="og:description" content="حالا بیش از دوقرن از تولید &quot;نوشابه&quot;؛ این نوشیدنی گازدار و البته خوشمزه در جهان می‌گذرد، نوشیدنی که اولین بار با برند &quot;کوکا کولا&quot; به بازارعرضه شد."/>
  </head>
  <body>
    <article>
      <h1>"نوشابه" چه بلایی سرمان می‌آورد؟</h1>
      <address>
        <time datetime="2019-11-05T11:14:00+00:00">05 Nov 2019, 11:14</time>
      </address>
      <p>
        <i>حالا بیش از دوقرن از تولید "نوشابه"؛ این نوشیدنی گازدار و البته خوشمزه در جهان می‌گذرد، نوشیدنی که اولین بار با برند "کوکا کولا" به بازارعرضه شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اوایل این نوشیدنی که از گیاه "کولا" در تولید آن استفاده می‌شد جنبه دارویی داشت و با وجود خاصیت آنزیماتیکی هضم مواد پروتئینی را در دستگاه گوارش تسهیل می‌کرد، اما به مرور گیاه "کولا" از فرمول نوشابه حذف و به جای آن اسید فسفریک و گاز کربینک جایگزین شدند.</p>
      <p>همین تغییر فرمول موجب شد تا نوشابه به یکی از مضرترین نوشیدنی‌ها در جهان تبدیل شود، اما طعم خوشمزه این نوشیدنی شیرین زیر زبان مردم جهان مزه کرده و با گذشت بیش از 200 سال از تولید این نوشیدنی، نوشابه حالا به یکی از نوشیدنی‌های اصلی سفره مردم جهان تبدیل شده و در کنار وعده های غذایی به عنوان نوشیدنی اصلی سرو می‌شود.</p>
      <p>ظاهرا دراین بین طعم نوشابه به مزاق ایرانی‌ها خیلی خیلی خوش آمده، طوری که با مصرف سرانه 42 لیتر در سال، عملا چهار برابر میانگین جهانی نوشابه مصرف می‌کنیم!</p>
      <p>این مصرف بالا در حالی است که این نوشیدنی شیرین و گازدار با ورود به بدن میتواند بلای جان افراد شود، بدون اینکه حتی خبردار شوند!</p>
      <p>فرزاد بابایی کارشناس تغذیه در گفت و گو با ایسنا با اشاره به مضرات فراوان مصرف نوشابه، گفت: متاسفانه فرمول نوشابه از موادی است که هرکدام مضرات بسیاری برای بدن به همراه دارند.</p>
      <p>وی افزود: در تولید نوشابه از قند "فروکتوز" استفاده می‌شود، شیرینی این قند 300 برابر بیشتر از "ساکاروز" یا همان قند معمولی است و همین مقیاس ساده می‌تواند اوج مضرات نوشابه را نشان دهد.</p>
      <p>بابایی تصریح کرد: مصرف نوشابه با توجه به وجود فروکتوز در آن می‌تواند زمینه ساز ابتلای فرد به کبد چرب و چربی خون شود.</p>
      <p>وی افزود: در کنار این فروکتوز، قند معمولی هم در نوشابه وجود دارد و این میزان بالای قند، موجب ایجاد سندرمی به نام مقاومت به انسولین در بدن می‌شود، چرا که با مصرف نوشابه زیاد قند خون بالا رفته و همین امر موجب تحریک ترشح انسولین می‌شود و به مرور سلول‌ها دچار مقاومت در برابر انسولین شده و زمینه ابتلا به دیابت در فرد ایجاد می‌شود.</p>
      <p>بابایی خاطرنشان کرد: همچنین فروکتوز موجود در نوشابه تولید اگزالات می‌کند که این ماده یکی از مواد اصلی تشکیل دهنده سنگ کلیه است و برای همین مصرف زیاد نوشابه میتواند موجب سنگ‌ساز شدن کلیه‌ها شود.</p>
      <p>بابایی به اسید فسفریک موجود در نوشابه اشاره کرد و افزود: این اسید موجب ایجاد تداخل در جذب کلسیم می‌شود و از طرفی دفع کلسیم را بالا می‌برد و همین امر به مرور موجب ایجاد پوکی استخوان در افراد می‌شود.</p>
      <p>این کارشناس تغذیه خاطرنشان کرد: در این زمینه، نوشابه‌‎های زرد نسبت به نوشابه های سیاه‌رنگ اسید فسفریک کمتری دارند و تنها از این جنبه کم ضررتر هستند.</p>
      <p>بابایی به گاز موجود در نوشابه هم اشاره کرد وافزود: این گاز اثر منفی بر دستگاه گوارش دارد و باعث تولید بیش از حد اسید معده می‌شود.</p>
      <p>این کارشناس تغذیه تصریح کرد: از طرفی این گاز می‌تواند موجب برگشت اسید معده به درون مری و گشاد شدن دریچه آن شود که برای زنان باردار بسیار خطرناک است.</p>
      <p>وی افزود: همچنین این ریفلاکس و برگشت اسید می‌تواند در مواردی موجب پارگی مری شده و به مرور زمینه ساز ابتلا به سرطان مری شود.</p>
      <p>وی با اشاره به تصور اشتباه مردم در خصوص رفع تشنگی با نوشابه، گفت: نوشابه نه تنها تشنگی را رفع نمی‌کند، بلکه فرد را تشنه‌تر هم میکند.</p>
      <p>وی افزود: قند موجود در نوشابه غلظت خون را افزایش داده و آب از سلولها خارج شده و وارد خون می شود و برای همین بدن تشنه‌تر شده و نیاز به آب بیشتری دارد.</p>
      <p>وی در تشریح دیگر مضرات نوشابه گفت: قند موجود در نوشابه موجب شده تا این نوشیدنی به یک نوشیدنی چاق کننده تبدیل شود و برای همین مصرف زیاد نوشابه می‌تواند به مرور موجب افزایش وزن و چاقی افراد شود.</p>
    </article>
  </body>
</html>