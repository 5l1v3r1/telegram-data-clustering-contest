<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/scienza-e-innovazione/2019/11/05/al-via-monitoraggio-meteo-spaziale-per-tutelare-rotte-aeree-polari-pn_20191105_00089/"/>
    <meta property="og:site_name" content="Askanews"/>
    <meta property="article:published_time" content="2019-11-05T11:31:18+00:00"/>
    <meta property="og:title" content="Al via monitoraggio meteo spaziale per tutelare rotte aeree polari"/>
    <meta property="og:description" content="Roma, 5 nov. (askanews) – Dal prossimo giovedì 7 novembre il consorzio europeo PECASUS entra pienamente in funzione con il monitoraggio meteorologico spaziale globale a tutela del traffico aereo sulle rotte polari settentrionali. Obiettivo di PECASUS – si legge sul sito dell’INGV – è il monitoraggio delle condizioni meteorologiche spaziali per ridurre il rischio del […]"/>
  </head>
  <body>
    <article>
      <h1>Al via monitoraggio meteo spaziale per tutelare rotte aeree polari</h1>
      <h2>In funzione centro europeo Pecasus. Ingv tra partner del consorzio</h2>
      <address>
        <time datetime="2019-11-05T11:31:18+00:00">05 Nov 2019, 11:31</time>
      </address>
      <figure>
        <img src="http://www.askanews.it/wp-content/uploads/2019/11/20191105_123106_B90E4E0E.jpg"/>
      </figure>
      <p>Roma, 5 nov. (askanews) – Dal prossimo giovedì 7 novembre il consorzio europeo PECASUS entra pienamente in funzione con il monitoraggio meteorologico spaziale globale a tutela del traffico aereo sulle rotte polari settentrionali.</p>
      <p>Obiettivo di PECASUS – si legge sul sito dell’INGV – è il monitoraggio delle condizioni meteorologiche spaziali per ridurre il rischio del personale di volo e dei viaggiatori che percorrono le rotte polari settentrionali, esposti alle forti emissioni di materia e radiazione ad altissima energia provenienti dal Sole. Queste emissioni, seppur occasionali, possono avere un impatto rilevante sulle capacità di navigare e comunicare correttamente.</p>
      <p>Il centro europeo PECASUS, sotto il coordinamento dell’Istituto Meteorologico Finlandese, vede la partecipazione di Austria, Belgio, Cipro, Germania, Gran Bretagna, Italia, Paesi Bassi e Polonia. Esso opererà, unitamente agli altri due centri internazionali, l’ACFJ (Australia, Canada, Francia e Giappone) e il centro gestito dagli Stati Uniti, alternativamente per periodi di due settimane, durante le quali gli altri due faranno da back-up.</p>
      <p>L’Istituto Nazionale di Geofisica e Vulcanologia (INGV), in collaborazione con le altre istituzioni partecipanti, fornirà a PECASUS i dati ionosferici e geomagnetici opportunamente elaborati per diramare avvisi sulle mutate condizioni meteorologiche spaziali (space weather).</p>
      <p>Nell’ambito dell’attività sinergica tra i vari enti, il Centro belga per le relazioni Sole-Terra (STCE) consoliderà il contenuto delle osservazioni, dei prodotti dai dati osservati e dei modelli forniti da tutti i partner del consorzio, mentre il Centro meteorologico britannico (MetOffice) gestirà i sistemi di sicurezza affinché tutte le operazioni di PECASUS siano garantite anche in casi di anomalie infrastrutturali. La convalida delle performance del servizio e il collegamento con gli utenti finali saranno, infine, affidati all’Istituto Meteorologico Olandese (Royal Netherlands Meteorological Institute – KNMI).</p>
    </article>
  </body>
</html>