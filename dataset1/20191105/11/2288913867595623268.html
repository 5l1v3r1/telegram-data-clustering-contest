<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191105_04701379"/>
    <meta property="og:site_name" content="De Standaard"/>
    <meta property="article:published_time" content="2019-11-05T11:30:00+00:00"/>
    <meta property="og:title" content="Tom Meeusen naar Group Hens - Maes Containers: “Mijn zomer zelf mogen samenstellen, is iets waar ik al jaren van droom”"/>
    <meta property="og:description" content="Veldrijder Tom Meeusen zet zijn carrière vanaf begin 2020 verder bij Group Hens - Maes Containers. De Kempenaar ondertekende een contract voor twee jaar."/>
  </head>
  <body>
    <article>
      <h1>Tom Meeusen naar Group Hens - Maes Containers: “Mijn zomer zelf mogen samenstellen, is iets waar ik al jaren van droom”</h1>
      <address>
        <time datetime="2019-11-05T11:30:00+00:00">05 Nov 2019, 11:30</time>
      </address>
      <p>
        <b>Veldrijder Tom Meeusen zet zijn carrière vanaf begin 2020 verder bij Group Hens - Maes Containers. De Kempenaar ondertekende een contract voor twee jaar.</b>
      </p>
      <p>Maandag raakte bekend dat de aflopende verbintenis van de bijna 31-jarige Meeusen bij Corendon-Circus, de ploeg van Mathieu van der Poel, niet zou worden verlengd. Met Group Hens - Maes Containers vond hij meteen een nieuwe werkgever vanaf 1 januari 2020. Meeusen zal op nieuwjaarsdag debuteren in de GP Sven Nys in Baal.</p>
      <p>“Voor de eerste keer in mijn profcarrière, die in 2010 begon, krijg ik bij Group Hens - Maes Containers de kans om mijn voorbereiding op het seizoen helemaal zelf uit te stippelen”, legt Meeusen uit. “Ik wil de komende jaren graag gebruikmaken van de ervaring die ik de afgelopen jaren heb opgedaan. Maar mijn zomerprogramma zelf mogen samenstellen is iets waar ik al jaren van droom. Ik ben een typische crosser dus voel ik me het best offroad. Via de mountainbike wil ik graag de beste versie van mezelf terugvinden. Vanaf de eerste ontmoeting voelde ik vertrouwen bij Group Hens - Maes Containers, de rol van underdog ligt me perfect dus ik ga die positie optimaal uitspelen om mijn palmares verder op te blinken. Ik wil de broers Christophe en Philip Roodhooft enorm bedanken voor de mogelijkheden die ze mij de voorbije seizoenen boden om mee te dingen naar goede prestaties.”</p>
      <p>Op de erelijst van Meeusen prijken onder meer twee wereldbekerzeges (Kalmthout 2010 en Nommay 2014), vier overwinningen in de Superprestige en drie in de GVA/Bpost/DVV Trofee. Op het BK haalde hij zilver (in 2015) en brons (in 2010). Zondag eindigde Meeusen in de SP-cross van Ruddervoorde als achtste, op 2,5 minuten van ploegmaat Van der Poel.</p>
    </article>
  </body>
</html>