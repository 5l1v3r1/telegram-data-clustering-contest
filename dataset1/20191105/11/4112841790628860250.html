<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76235-Nova-studia-varuje-v-lietadle-radsej-nepi-rozlievanu-vodu-a-neumyvaj-si-ruky-na-toalete"/>
    <meta property="og:site_name" content="REFRESHER"/>
    <meta property="article:published_time" content="2019-11-05T11:32:00+00:00"/>
    <meta property="og:title" content="Nová štúdia varuje: v lietadle radšej nepi rozlievanú vodu a neumývaj si ruky na toalete"/>
    <meta property="og:description" content="Lepšie je nosiť si vlastnú. Aj pri nej však môžeš myslieť ekologicky."/>
  </head>
  <body>
    <article>
      <h1>Nová štúdia varuje: v lietadle radšej nepi rozlievanú vodu a neumývaj si ruky na toalete</h1>
      <address><time datetime="2019-11-05T11:32:00+00:00">05 Nov 2019, 11:32</time> by <a rel="author">Matej Krajčovič</a></address>
      <p>
        <b>Lepšie je nosiť si vlastnú. Aj pri nej však môžeš myslieť ekologicky.</b>
      </p>
      <p>Pokiaľ často cestuješ lietadlom, mal by si zvýšiť pozornosť,<a href="https://www.yahoo.com/entertainment/water-most-u-airlines-unsafe-175719266.html?ncid=twitter_yahoolifes_xhb43qbzpzw"> píše Yahoo</a>. Web totiž cituje štúdiu, ktorá <b>testovala</b> <b>kvalitu vody </b>podávanej v 11 veľkých a 12 regionálnych<b> amerických aerolinkách vo forme nápojov </b>od letušiek a palubného personálu.</p>
      <p>V teste mohla letecká spoločnosť dosiahnuť skóre v rozmedzí 0 až 5 bodov, pričom niektoré kritéria boli skôr všeobecné, ako napríklad, či bola voda ponúknutá všetkým pasažierom. Iné ale testovali aj<b> prítomnosť viacerých baktérií</b> vrátane E. coli. Tá sa má nachádzať v tráviacom trakte živočíchov, ak sa teda dostane do vody, môžeš ju považovať za <b>znečistenú fekáliami. </b></p>
      <related>
        <a href="https://refresher.sk/71379-Pilot-ruskeho-Boeingu-nakrutil-ako-do-skla-v-kabine-narazil-vtak-Lietadlo-bezpecne-pristalo"/>
      </related>
      <p>Aby bola voda považovaná za ,,pitnú", musela dosiahnuť aspoň skóre 3. To bol však prípad len <b>3 z 11 veľkých aeroliniek </b>a dokonca iba <b>1 z 12 regionálnych spoločností v USA.</b></p>
      <p>Piť vraj môžeš bez obáv napríklad v <i>Piedmont Airlines, </i><i>Alaska Airlines, Allegiant </i>alebo <i>Hawaiian Airlines, </i>ktoré dosiahli na výsledok s hodnotou 4,33, respektíve 3,3 a 3,1 bodu.</p>
      <p>Relatívne známe <i>Spirit </i>a <i>JetBlue<b> </b></i><b>získali len 1 bod. </b>Web DietDetective.com a Food Policy Center newyorskej Hunter College, teda subjekty, ktoré za výskumom stáli, preto dôsledne odporúčajú dodržiavať dve základné pravidlá počas letov.</p>
      <figure>
        <img src="https://i.refresher.sk/public/matejkrajcovic/free-to-use-sounds-0DVadbHA8fE-unsplash.jpg"/>
        <figcaption>
          <cite>Unsplash.com</cite>
        </figcaption>
      </figure>
      <p>Voľne nalievanú vodu by si mal odmietnuť, vrátane kávy a čajov. Bezpečná je len balená v zapečatených PET flašiach. Neodporúčajú tiež <b>umývanie rúk na toaletách v lietadle</b>. Namiesto toho by si so sebou mal nosiť vreckovú fľaštičku s dezinfekčným prostriedkom. Takýto ,,sanitizér" kúpiš aj v bežných obchodoch. </p>
      <p>Rozumné zrejme bude aj nosenie si vlastnej fľaše s vodou. Tú si však môžeš kúpiť alebo doplniť až za bezpečnostnou kontrolou.</p>
      <p>V tejto súvislosti je zaujímavý aj krok <b>pražského letiska</b>, ktoré chce <b>minimalizovať spotrebu jednorazových plastov</b>.<i> </i>Pred kontrolou pribudnú stanovištia, kde sa dá nevypitá voda pohodlne vyliať a za ňou zas fontánky, kde si fľašu znova doplníš.</p>
      <p><i>„Chceme motivovať cestujúcich, aby znižovali svoj dopad na životné prostredie a cestovali so znovupoužiteľnými fľašami na nápoje,“</i> stojí vo vyhlásení riaditeľky Ochrany životného prostredia letiska Soňi Hykyšovej. </p>
      <figure>
        <img src="https://i.refresher.sk/public/matejkrajcovic/dsc0957.jpg"/>
        <figcaption>
          <cite>Letište Praha</cite>
        </figcaption>
      </figure>
      <p>Z letiska by mali zmiznúť aj plastové reklamné predmety a v interných kantínach a zasadačkách zas pribudnúť karafy s čerstvou vodou namiesto tej balenej v plaste.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/50225-Za-minutu-se-proda-milion-balenych-vod-Zrecyklovana-je-pritom-mene-nez-polovina"/>
        <a href="https://refresher.sk/66362-Slovenska-voda-na-kupanie-je-na-tom-zle-Umiestnili-sme-sa-na-chvoste-Europy"/>
        <a href="https://refresher.sk/67610-Ziarliva-zena-zmlatila-priatela-laptopom-v-lietadle-Zadrzala-ju-policia"/>
        <a href="https://refresher.sk/65534-Lietadlu-sa-pri-pristati-nevysunuli-kolesa-V-desivom-videu-stroj-plny-pasazierov-vrazi-celom-do-zeme"/>
        <a href="https://refresher.sk/42439-Z-lietadla-vystupil-jeden-pasazier-navyse-Na-jeho-palube-sa-pocas-letu-vo-vyske-niekolkych-kilometrov-podaril-bezproblemovy-porod"/>
        <a href="https://refresher.sk/43760-Cinsky-komik-si-vystrelil-z-urovne-slovenskych-technologii-Zaoberame-sa-vraj-ovcami"/>
        <a href="https://refresher.sk/70355-Slovenskou-divocinou-Boli-sme-v-tajuplnych-pralesoch-patrat-ako-pomoct-nasej-prirode-Stretli-sme-aj-medveda-a-jelene"/>
        <a href="https://refresher.sk/70132-Cesko-smuti-Pamiatke-Karla-Gotta-sa-do-Prahy-prisli-poklonit-desattisice-ludi-Fotoreport"/>
      </related>
    </article>
  </body>
</html>