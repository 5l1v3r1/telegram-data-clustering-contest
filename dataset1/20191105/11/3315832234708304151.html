<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/844fd8574c2dc82b/dodon-intrevedere-cu-fractiunea-psrm-s-a-decis-inaintarea-propunerilor-de-remaniere-a-unor-ministri.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-05T11:05:11+00:00"/>
    <meta property="og:title" content="Dodon, întrevedere cu fracțiunea PSRM: S-a decis înaintarea propunerilor de remaniere a unor miniștri"/>
    <meta property="og:description" content="Socialiștii intenționează să vină cu propuneri de remaniere a unor miniștri. Subiectul a fost discutat astăzi în cadrul unei întrevederi dintre președintele Igor Dodon și fracțiunea PSRM."/>
  </head>
  <body>
    <article>
      <h1>Dodon, întrevedere cu fracțiunea PSRM: S-a decis înaintarea propunerilor de remaniere a unor miniștri</h1>
      <address><time datetime="2019-11-05T11:05:11+00:00">05 Nov 2019, 11:05</time> by <a rel="author">Jurnal.md</a></address>
      <p>
        <b>Socialiștii intenționează să vină cu propuneri de remaniere a unor miniștri. Subiectul a fost discutat astăzi în cadrul unei întrevederi dintre președintele Igor Dodon și fracțiunea PSRM.</b>
      </p>
      <p>Potrivit unui comunicat de presă al PSRM, în cadrul întâlnirii cu Dodon s-a convenit că urmează să aibă loc discuții cu Guvernul și responsabilii din ministerele de resort, inclusiv audieri parlamentare, discuții cu partenerii de coaliție.</p>
      <p>„Discuțiile vor viza inclusiv propuneri de remaniere a unor miniștri care gestionează deficitar domeniile pe care le adiministrează”, se spune în comunicat.</p>
      <p>Potrivit socialiștilor, „cele mai mari îngrijorări remarcate în discuție sunt legate de deficiențele grave din sectorul economic și social”, precum și în domeniul securității cetățenilor.</p>
      <p>Totodată, Dodon a insistat pe importanța extinderii majorității politice în teritoriu și în special în Consiliul Municipal Chișinău.</p>
      <p>Anterior, premierul Maia Sandu a declarat că nu Igor Dodon ia decizii cu privire la structura Guvernului și că nu intenționează să discute cu socialiștii despre schimbarea componenței Guvernului.</p>
    </article>
  </body>
</html>