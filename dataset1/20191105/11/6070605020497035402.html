<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/periodista-Leila-Guerriero-Vazquez-Montalban_0_2338566234.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T11:16:50+00:00"/>
    <meta property="og:title" content="La periodista argentina Leila Guerriero guanya el premi Vázquez Montalbán"/>
    <meta property="og:description" content="És col·laboradora de mitjans com 'El País', 'La Nación' i 'Rolling Stone'"/>
  </head>
  <body>
    <article>
      <h1>La periodista argentina Leila Guerriero guanya el premi Vázquez Montalbán</h1>
      <h2>És col·laboradora de mitjans com 'El País', 'La Nación' i 'Rolling Stone'</h2>
      <address>
        <time datetime="2019-11-05T11:16:50+00:00">05 Nov 2019, 11:16</time>
      </address>
      <figure>
        <a href="https://www.ara.cat/2015/11/14/que-Guerriero-no-Montserrat-Roig_1467463298_25334442_1001x1500.jpg">
          <img src="https://www.ara.cat/2015/11/14/que-Guerriero-no-Montserrat-Roig_1467463298_25334442_1001x1500.jpg"/>
        </a>
        <figcaption>Leila Guerriero / GUILLERMO LEGARIA / EFE</figcaption>
      </figure>
      <p>La periodista argentina Leila Guerriero ha sigut distingida amb el catorzè Premi Internacional de Periodisme Manuel Vázquez Montalbán, en la categoria de periodisme cultural i polític. El jurat, que l'ha escollit per unanimitat, destaca que a través dels seus articles, cròniques i llibres “ha posat de manifest i rellevància la necessitat, la importància i la força del periodisme", un ofici que "no només insta a anar, veure, tornar i explicar, com ella mateix ha descrit, sinó també a contestar per què  i com s’escriu”. Així mateix, el jurat destaca "la feina de camp" de la periodista per "donar forma i fons a les seves cròniques, convertides en excel·lents assajos sociològics".</p>
      <p>Nascuda el 1967 a la ciutat de Junín, Guerriero col·labora amb el diari argentí <i> La Nación</i> i amb <i> El País</i>, a més de l'edició argentina de la revista <i> Rolling Stone</i> i la revista mexicana <i> Gatopardo</i>. També és autora de llibres com <i> Los suicidas del fin del mundo</i> (2006), <i>Frutos extraños</i> (2009), <i>Plano americano</i> (2011), <i>Una historia sencilla</i> (2013), <i>Zona de obras</i> (2014), <i>Opus Gelber. Retrato de un pianista</i> (2019) i <i>Teoría de la gravedad</i> (2019).</p>
      <p>El guardó es va crear l'any 2004 en memòria de l'escriptor i periodista Manuel Vázquez Montalbán, que havia mort l'any anterior. El premi, impulsat pel Col·legi de Periodistes de Catalunya, té una categoria de periodisme cultural i polític i una altra de periodisme esportiu, que compta amb la col·laboració del Futbol Club Barcelona. Entre els guanyadors en l'àmbit cultural i polític hi ha Jordi Évole, Maruja Torres, Anna Politkóvskaia, Tomàs Alcoverro i Roberto Saviano. El premi no es convocava des del 2015, quan es va distingir Andreu Missé.</p>
      <p>El jurat d'aquesta edició el formaven Neus Bonet, degana del Col·legi de Periodistes; Ana Cristeto, directora d'<i> El Periódico</i>; Carles Revés, director de l'àrea editorial del grup Planeta; Tomàs Delclós, periodista d'<i> El País</i>, i Josep Cuní, que hi feia de president. Tots han decidit per unanimitat atorgar el premi d’enguany a la periodista argentina, que es lliurarà el 18 de novembre al Col·legi de Periodistes.</p>
    </article>
  </body>
</html>