<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Koshmarno-prezhivyavane-s-BDZh-911343"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T11:22:00+00:00"/>
    <meta property="og:title" content="Кошмарно преживяване с БДЖ"/>
    <meta property="og:description" content="Кошмарно преживяване с железниците в неделния ден. Близо 50 души пътуваха разстоянието от Варна до С..."/>
  </head>
  <body>
    <article>
      <h1>Кошмарно преживяване с БДЖ</h1>
      <address>
        <time datetime="2019-11-05T11:22:00+00:00">05 Nov 2019, 11:22</time>
      </address>
      <p>Кошмарно преживяване с железниците в неделния ден. Близо 50 души пътуваха разстоянието от Варна до София прави. Причината: композицията тръгнала без вагон за първа класа, съобщава bTV.</p>
      <p>Минути преди 18 ч. влакът Варна-София пристига навреме на столичната Централна гара. От него обаче слязоха десетки недоволни пасажери. Сред тях и Радослав. Тръгнал от Белослав до столицата за планова операция.</p>
      <p>"От Горна Оряховица ме вдигнаха и ми казаха, че няма свободни места. Идват хората и казват: Това място е моето. И аз трябва да стана", допълни Радослав.</p>
      <p>Така мъжът продължава пътуването си прав. Въпреки че 5 дни по-рано си е купил билет за първа класа със запазено място. Оказва се, че заради техническа неизправност влакът потеглил без вагон първа класа.</p>
      <p>По-сериозно струпване на граждани имало след Плевен. А грешка на служителите е, че не насочвали пътниците, обясниха от БДЖ.</p>
      <p>"Техническа неизправност е причината бързият влак Варна - София на 3.11. 2019 г., да потегли без вагон първа класа. Грешка на служителите е, че не са насочвали пътниците към свободните места", отговориха от БДЖ.</p>
      <p>Андрей, който купил билета си онлайн, споделя, че това се случва за втори път в рамките на седмица. Според мъжа на касите са имали информация за проблема, но не са уведомявали пътниците. Железницата се извинява за причиненото неудобство и ще компенсира гражданите, подали жалба, с билет за друго пътуване.</p>
    </article>
  </body>
</html>