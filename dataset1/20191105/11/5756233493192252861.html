<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619998/%D8%A2%D8%BA%D8%A7%D8%B2-%D8%B7%D8%B1%D8%AD-%D8%B3%D8%A7%D9%85%D8%A7%D9%86%D8%AF%D9%87%DB%8C-%D9%85%D9%88%D8%AA%D9%88%D8%B1%D8%B3%DB%8C%DA%A9%D9%84%D8%AA-%D8%B3%D9%88%D8%A7%D8%B1%D8%A7%D9%86-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T11:37:00+00:00"/>
    <meta property="og:title" content="آغاز طرح ساماندهی موتورسیکلت سواران در پایتخت"/>
    <meta property="og:description" content="فرمانده انتظامی تهران بزرگ از آغاز طرح ساماندهی ترافیکی موتورسیکلت سواران در پایتخت خبر داد."/>
  </head>
  <body>
    <article>
      <h1>آغاز طرح ساماندهی موتورسیکلت سواران در پایتخت</h1>
      <address>
        <time datetime="2019-11-05T11:37:00+00:00">05 Nov 2019, 11:37</time>
      </address>
      <p>
        <i>فرمانده انتظامی تهران بزرگ از آغاز طرح ساماندهی ترافیکی موتورسیکلت سواران در پایتخت خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار حسین رحیمی در حاشیه سی‌امین مرحله از اجرای طرح رعد با حضور در جمع خبرنگاران درباره اجرای طرح ساماندهی ترافیکی موتورسیکلت سواران در تهران گفت: همانطور که پیشتر گفته شده بود از صبح سه شنبه طرح ساماندهی ترافیکی موتورسیکلت سواران از سوی پلیس راهنمایی و رانندگی تهران بزرگ به مرحله اجرا درآمد و بر این اساس با تخلفات حادثه ساز عدم رعایت قوانین از سوی موتورسیکلت سواران برخورد خواهد شد.</p>
      <p>رحیمی در عین حال تاکید کرد که هدف پلیس از اجرای طرح ساماندهی، برخورد با موتورسواران نیست بلکه برخورد با تخلفاتی است که برای خود آنان و دیگر شهروندان مشکلاتی را ایجاد می‌کند.</p>
      <p>وی ادامه داد: موتورسواران برای ما محترم و قابل احترامند و پلیس هیچ مخالفتی برای استفاده از موتورسیکلت ندارد. کما اینکه این وسیله، وسیله امرار معاش بسیاری از شهروندان است اما آنچه که مهم است رعایت قانون و مقررات است، بنابراین موتورسیکلت سواران به هیچ عنوان نباید به قانون و مقررات بی احترامی کنند.</p>
      <p>رحیمی اضافه کرد: در همین راستا نیز خواسته ما از موتورسیکلت سواران این است که حتما قانون را رعایت کنند، از کلاه ایمنی استفاده کرده و از تردد در نقاط و معابر ممنوعه پرهیز کنند.</p>
      <p>وی با بیان اینکه ۴۵ درصد از کشته‌های حوادث رانندگی ما مربوط به موتورسواران است خاطرنشان کرد: به همین دلیل نیز ما می‌خواهیم تا با اجرای طرح ساماندهی امنیت موتورسیکلت سواران را تامین کنیم.</p>
      <p>وی افزود: ما نه می‌خواهیم موتوری توقیف شود و نه می‌خواهیم کسی را جریمه کنیم. آنچه که مهم است این است که موتورسیکلت سواران قانون را رعایت کنند.</p>
    </article>
  </body>
</html>