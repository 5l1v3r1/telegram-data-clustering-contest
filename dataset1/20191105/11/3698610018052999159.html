<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ukrayina-vhodit-do-spisku-chastkovo-vilnih-krayin-u-reytingu-svobodi-v-merezhi-freedom-house-328511_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T11:10:00+00:00"/>
    <meta property="og:title" content="Україна входить до списку &quot;частково вільних країн&quot; у рейтингу свободи в мережі – Freedom House"/>
    <meta property="og:description" content="У світі фіксують зниження свободи в інтернеті."/>
  </head>
  <body>
    <article>
      <h1>Україна входить до списку "частково вільних країн" у рейтингу свободи в мережі – Freedom House</h1>
      <h2>У світі фіксують зниження свободи в інтернеті.</h2>
      <address>
        <time datetime="2019-11-05T11:10:00+00:00">05 Nov 2019, 11:10</time>
      </address>
      <p>Міжнародна правозахисна організація <a href="https://dt.ua/POLITICS/ukrayina-v-grupi-riziku-peretvorennya-na-avtoritarnu-derzhavu-freedom-house-274801_.html"><b>Freedom House</b></a> назвала Україну країною із "частково вільним" інтернетом, із 100 балів присудивши 56. Організація оприлюднила свій новий <a href="https://www.freedomonthenet.org/country/ukraine/freedom-on-the-net/2019#C">звіт</a> "Свобода в мережі 2019".</p>
      <p>Експерти вказали на високий рівень маніпуляцій громадською дискусією в українському секторі інтернету, включаючи дезінформацію і проплачений контент, особливо напередодні президентських виборів навесні.</p>
      <p>Також у звіті йдеться про часткову цензуру: блокування російських ресурсів та ресурсів підконтрольних РФ бойовиків і блокування українських сайтів на тимчасово окупованих територіях України. Вказується, що у зв'язку із тривалими військовими діями в Донбасі також відбуваються арешти інтернет-користувачів. В організації зазначають випадки нападів на інтернет-журналістів. Також Freedom House вказує на "жорстке регулювання онлайн-простору у російському стилі" на окупованих територіях України.</p>
      <p>Вище України в рейтингу пострадянських країн виявився "частково вільний" Киргизстан і "вільні" Вірменія і Грузія. Нижче розташувалися "невільні" Азербайджан, Білорусь, Казахстан, Узбекистан і Росія. Із 65 країн – державою з найбільш невільним інтернетом названо Китай (10 балів), лідер рейтингу Ісландія (95 балів).</p>
      <p>Загалом у світі фіксують зниження свободи в інтернеті, включаючи арешти користувачів за публікації політичного, соціального або релігійного характеру. У звіті проаналізовано події з червня 2018 року по травень 2019 року.</p>
      <p>Раніше у Freedom House заявили про те, що лідери в різних країнах знаходять нові шляхи для <a href="https://dt.ua/WORLD/lideri-derzhav-znahodyat-novi-sposobi-pridushennya-zmi-freedom-house-313511_.html"><b>придушення незалежних засобів масової інформації</b></a>. Загальні методи обмеження свободи ЗМІ включають в себе зміни в правах власності, нормативний та фінансовий тиск і публічні обвинувачення чесних журналістів. При цьому, як зазначено у звіті, такі дії підтримуються державою.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>