<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/obzalovani-v-pripadu-padu-mostu-ve-vilemove-znovu-vypovidali/1817373?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T11:31:00+00:00"/>
    <meta property="og:title" content="Obžalovaní v případu pádu mostu ve Vilémově znovu vypovídali"/>
    <meta property="og:description" content="Havlíčkův Brod - Před soudem v Havlíčkově Brodě dnes začali znovu vypovídat obžalovaní v případu tragického pádu mostu ve Vilémově. Na své původní výpovědi trval stavbyvedoucí společnosti Bögl &amp; Krýsl, který jako jediný odešel před rokem od soudu s trestem vězení. Zopakoval, že postupoval podle projektové dokumentace. Ostatní byli zproštěni obžaloby. Soud o věci jedná podruhé, odvolací soud se s jeho závěry neztotožnil a v srpnu jeho rozhodnutí zrušil."/>
  </head>
  <body>
    <article>
      <h1>Obžalovaní v případu pádu mostu ve Vilémově znovu vypovídali</h1>
      <address><time datetime="2019-11-05T11:31:00+00:00">05 Nov 2019, 11:31</time> by <a rel="author" href="http://www.ctk.cz/" target="_blank">ČTK</a></address>
      <p>Havlíčkův Brod - Před soudem v Havlíčkově Brodě dnes začali znovu vypovídat obžalovaní v případu tragického pádu mostu ve Vilémově. Na své původní výpovědi trval stavbyvedoucí společnosti Bögl &amp; Krýsl, který jako jediný odešel před rokem od soudu s trestem vězení. Zopakoval, že postupoval podle projektové dokumentace. Ostatní byli zproštěni obžaloby. Soud o věci jedná podruhé, odvolací soud se s jeho závěry neztotožnil a v srpnu jeho rozhodnutí zrušil.</p>
      <slideshow>
        <figure>
          <img src="https://i3.cn.cz/6/1493893372_P201705040458301.jpg"/>
        </figure>
        <figure>
          <img src="https://i3.cn.cz/6/1493892389_P201705040432201.jpg"/>
        </figure>
        <figure>
          <img src="https://i3.cn.cz/6/1493891746_P201705040412201.jpg"/>
        </figure>
        <figure>
          <img src="https://i3.cn.cz/6/1417180251_P201411280456001.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=1243">Fotogalerie: Zřícení mostu ve Vilémově</a>
        </figcaption>
      </slideshow>
      <p>Krajský soud nařídil, aby se mohli obžalovaní znovu k okolnostem pádu mostu vyjádřit, řekla soudkyně Hana Doubková. Někteří obžalovaní ale už vypovídat nechtěli. Soudkyně je připravená znovu vyslechnout i soudní znalce. Jednání je nařízené i na středu a čtvrtek.</p>
      <p>Stavbyvedoucí společnosti Bögl &amp; Krýsl i společnosti Strabag se stejně jako dřív hájili tím, že postupovali podle projektové dokumentace. Projektant v ní sice upozornil na riziko pádu mostu, ale až v okamžiku, kdy budou zcela obnažené jeho podpěry, což se podle stavbyvedoucích nestalo. "Rozpoznat nebezpečí zřícení nebylo v mých schopnostech," řekl před soudem stavbyvedoucí společnosti Strabag Roman Bednařík.</p>
      <p>Zemina se začala odtěžovat na jedné straně mostu. Snahou mělo být udělat místo pro dovoz materiálu potřebného pro podepření klenby. S podpíráním klenby se začalo, most se ale zřítil před jeho dokončením. Podle Bednaříka nebyl důvod čekat s odtěžením zeminy do dokončení podpěry, projekt podle něho takový postup povoloval. Stejně tak podle něho nebylo zakázáno, aby po mostě jezdila těžká auta v okamžiku, kdy pod ním pracovali lidé na podpěrách.</p>
      <p>Starý silniční most se zřítil v září 2014 v okamžiku, kdy pod ním byli dělníci. Čtyři z nich zemřeli. Kvůli pádu mostu bylo obžalováno deset lidí. Nové projednání případu se týká devíti z nich, protože odvolací soud zastavil trestní stíhání koordinátorky bezpečnosti práce Marie Hubkové. Za stejnou věc už byla postižena ve správním řízení. Státní úřad inspekce práce jí uložil pokutu 96.000 korun a 1000 korun jako náklady řízení.</p>
      <p>Most byl rekonstruován při modernizaci silnice druhé třídy 345 mezi Chotěboří a Golčovým Jeníkovem. Kraj Vysočina zakázku za více než 200 milionů korun zadal konsorciu stavebních firem M-Silnice a Strabag. Most ve Vilémově opravovala jako subdodavatel společnost Bögl &amp; Krýsl. Nový most byl zprovozněn v roce 2015.</p>
    </article>
  </body>
</html>