<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=947045"/>
    <meta property="og:site_name" content="Andhrajyothy"/>
    <meta property="article:published_time" content="2019-11-05T11:19:24+00:00"/>
    <meta property="og:title" content="బిగ్‌బాస్‌ విన్నర్‌ రాహుల్‌ ఇంటివద్ద హంగామా"/>
    <meta property="og:description" content="ADVT"/>
  </head>
  <body>
    <article>
      <h1>బిగ్‌బాస్‌ విన్నర్‌ రాహుల్‌ ఇంటివద్ద హంగామా</h1>
      <address>
        <time datetime="2019-11-05T11:19:24+00:00">05 Nov 2019, 11:19</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>కార్వాన్‌, నవంబర్‌ 4 (ఆంధ్రజ్యోతి):</b> బిగ్‌బాస్‌- సీజన్‌ 3లో విజేతగా నిలిచిన రాహుల్‌ సిప్లిగంజ్‌కు సోమవారం స్థానికులు, అతని మిత్రులు ఘనస్వాగతం పలికారు. విజయనగర్‌ కాలనీలోని ఆయన ఇంటి వద్దకు భారీ సంఖ్యలో అభిమానులు చేరుకొని అభినందనలు తెలిపారు. అభిమానులను ఆపడం ఎవరివల్లా కాలేదు. ఒకానొక సమయంలో పోలీసులు సైతం లాఠీ చార్జీ చేయాల్సిన పరిస్థితి ఏర్పడింది. ఇంటికి చేరుకున్న రాహుల్‌ సిప్లిగంజ్‌ ఇంట్లో ఏర్పాటు చేసిన ఈవెంట్‌లో పాల్గొనకుండానే తన మిత్రుని ఇంటికి వెళ్లిపోయారు. అభిమానుల తాకిడి పెద్దఎత్తున ఉండడంతో చేసేది లేక తన మిత్రుడి ఇంటి వద్ద నుంచి కూడా బంధువుల ఇంటికి వెళ్లిపోయాడు. సిప్లిగంజ్‌ అభిమానులతో విజయనగర్‌ కాలనీ అంతా అర్ధరాత్రి వరకు హంగామా నెలకొంది. స్థానికంగా ఉండే సాధారణమైన రాహుల్‌ ఒక్కసారిగా బిగ్‌ బాస్‌ - 3 విన్నర్‌గా నిలవడంతో ఆ ప్రాంత వాసులు సంతోషంలో మునిగిపోయారు.</p>
      <p> </p>
      <p>
        <b>చిన్నప్పటినుంచే స్నేహితుడు..</b>
      </p>
      <p>చిన్ననాటి నుంచే తాను రాహూల్‌ సిప్లీగంజ్‌ స్నేహితులం. అతను ఎంతో చాలా మంచివాడు. తాము గతంలో మంగళ్‌హాట్‌ ప్రాంతంలో నివసించేవాళ్లం. అప్పట్లో రాహుల్‌ ఇల్లు కూడా మా ఇంటి పక్కనే ఉండేది. లయోలా స్కూల్లో పదోతరగతి వరకు విద్యను అభ్యసించాం. మాతో కలసి వినాయక చవితి, బోనాల ఉత్సవాల్లో పాల్గొనేవాడు. గల్లీకా గణేశ్‌ సాంగ్‌ విడుదల చేసినప్పుడు రాహుల్‌కు మేము అండగా నిలిచాం. మా స్నేహితుడు ఈ స్థాయికి ఎదగడం ఎంతో సంతోషంగా ఉంది. ఆయన మరింత ఉన్నత స్థాయికి ఎదగాలని ఆశిస్తున్నాం.</p>
      <p><b>- బి. సాయిరాం, రెజ్లర్‌</b> </p>
      <p>
        <b>అమర్‌నగర్‌ బస్తీకి గర్వకారణం..</b>
      </p>
      <p>మంగళ్‌హాట్‌, నవంబర్‌ 4 (ఆంధ్రజ్యోతి): బిగ్‌బాస్‌-3 గ్రాండ్‌ ఫినాలేలో రాహుల్‌ సిప్లిగంజ్‌ విజేతగా నిలవడంపై మంగళ్‌హాట్‌లోని అమర్‌నగర్‌ కాలనీలో హర్షాతిరేకాలు వ్యక్తమయ్యాయి. 2012 వరకు కూడా అమర్‌నగర్‌ కాలనీలో ఉండే రాహుల్‌ ప్రతి యేటా నిర్వహించే వినాయక చవితి, దుర్గా నవరాత్రోత్సవాలలో పాటలు పాడుతూ తమతో స్నేహ పూర్వకంగా ఉండేవాడని బస్తీ ప్రజలు సంతోషం వ్యక్తం చేశారు. బిగ్‌బాస్-3లో విజేతగా నిలిచినందుకు తమ కెంతో గర్వంగా ఉందని బస్తీ సంఘం అధ్యక్షుడు రవి ఆనందాన్ని పంచుకున్నారు. తనదైన శైలిలో పాటలు పాడుతూ ఆకట్టుకున్న రాహుల్‌ ప్రస్తుతం విజయ్‌నగర్‌ కాలనీలో నివాసముంటున్నప్పటికీ ఆయన పుట్టి పెరిగిన తమ బస్తీకి ఎంతో ఖ్యాతి తెచ్చారని, స్వయంగా బిగ్‌బాస్‌ షోలో తాను ధూల్‌పేటకు చెందిన వాడినని గర్వంగా చెప్పుకోవడం అభినందించ తగ్గ విషయమని ఆయన పేర్కొన్నారు.</p>
      <p> </p>
      <p>
        <b>రాహుల్‌ వస్తే సందడే...</b>
      </p>
      <p>రాహుల్‌ సిప్లిగంజ్‌ మంచి స్నేహితుడు. ఎన్నో సంవత్సరాలుగా తమ ప్రాంతంలో జరిగే ఏ కార్యక్రమానికైనా, శుభకార్యం జరిగినా పిలిస్తే వచ్చేవాడు. ప్రతి ఒక్కరిని ఆప్యాయంగా పలకరించేవాడు. రాహుల్‌ వస్తే ప్రతి ఒక్కరితో ఫొటోలు దిగుతూ సందడి చేసేవాడు. మా స్నేహితుడు ఈ స్థాయికి ఎదగడం ఎంతో సంతోషం. ఆయనది, మెగాస్టార్‌ చిరంజీవి పుట్టిన రోజు ఒకే రోజు కావడం గమనార్హం. మెగాస్టార్‌ చేతులు మీదుగా బహుమతి అందుకోవడం ఎంతో సంతోషకరం.</p>
      <p>
        <b>- సిద్ధు, సికింద్రాబాద్‌</b>
      </p>
    </article>
  </body>
</html>