<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/138453/%D9%BE%D8%A7%D8%B3%D8%AE-%D8%B9%D8%B6%D9%88-%D9%85%D8%AC%D9%85%D8%B9-%D8%AA%D8%B4%D8%AE%DB%8C%D8%B5-%D9%85%D8%B5%D9%84%D8%AD%D8%AA-%D8%A8%D9%87-%D8%B9%D9%84%D8%AA-%D8%B9%D8%AF%D9%85-%D8%AA%D8%B9%DB%8C%DB%8C%D9%86-%D8%AA%DA%A9%D9%84%DB%8C%D9%81-%D9%84%D9%88%D8%A7%DB%8C%D8%AD-FATF"/>
    <meta property="og:site_name" content="boursepress.ir"/>
    <meta property="article:published_time" content="2019-11-05T11:00:00+00:00"/>
    <meta property="og:title" content="پاسخ عضو مجمع تشخیص مصلحت به علت عدم تعیین تکلیف لوایح FATF"/>
    <meta property="og:description" content="عضو مجمع تشخیص مصلحت نظام با بیان اینکه اثبات یا نفی لوایح CFT و پالرمو منفعتی برای اعضای مجمع ندارد، گفت: صلاح در شرایط کنونی این است که لایحه FATF را نه قبول و نه رسما رد کنیم."/>
  </head>
  <body>
    <article>
      <h1>پاسخ عضو مجمع تشخیص مصلحت به علت عدم تعیین تکلیف لوایح FATF</h1>
      <address>
        <time datetime="2019-11-05T11:00:00+00:00">05 Nov 2019, 11:00</time>
      </address>
      <p>
        <i>عضو مجمع تشخیص مصلحت نظام با بیان اینکه اثبات یا نفی لوایح CFT و پالرمو منفعتی برای اعضای مجمع ندارد، گفت: صلاح در شرایط کنونی این است که لایحه FATF را نه قبول و نه رسما رد کنیم.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، غلامرضا مصباحی‌مقدم درخصوص تصویب لوایح FATF به اعتماد آنلاین گفت: اقدام مجمع تشخیص مصلحت نظام در مسکوت گذاشتن CFT و پالرمو سیاسی نیست چراکه اثبات یا نفی این دو لایحه هیچ‌گونه منفعتی برای اعضای مجمع ندارد. اتفاقا این تصور که سیاسی‌کاری است در اصرار بر تصویب می‌تواند مصداق پیدا کند.</p>
      <p>وی افزود: چون در شرایط تحریم کامل از جانب آمریکا به سر می‌بریم، این فضا اقتضا می‌کند در روابط و داد و ستدهای خارجی‌ به‌گونه‌ای عمل کنیم که پنهان از چشم عوامل‌ آمریکا باشد. هرگونه روابط مالی و اقتصادی با کشورهایی که با آمریکا هم در ارتباط هستند، برای ایران با محدودیت روبرو خواهد شد و فشار را بر طرف‌ها تشدید خواهند کرد تا رابطه و معامله را قطع کنند.</p>
      <p>این عضو تشخیص مصلحت ادامه داد: آمریکا می‌کوشد همین ۴۰ تا ۵۰ میلیارد دلار تجارت ایران را نیز قطع کند. ‌اگر FATF را قبول کنیم، آمریکا به‌راحتی می‌تواند معاملات و تجارت را افشا کند. در ضمن دو قانون دیگری که FATF دنبال می‌کند تا شفاف‌سازی و مبارزه با جلوگیری از تأمین مالی تروریست تصویب شده اما نمی‌دانم چرا برخی ادعا می‌کنند نمی‌خواهیم فساد را علنی کنیم و به همین دلیل با  FATF مخالفت می‌شود.</p>
      <p>مصباحی‌مقدم گفت: اگر لایحه FATF را رد کنیم، هزینه‌ساز خواهد شد به همین دلیل ترجیح می دهیم مسئله در شرایط فعلی بماند. صلاح در شرایط کنونی این است که نه قبول و نه رسما رد کنیم.</p>
      <p>انتهای پیام</p>
      <p> </p>
    </article>
  </body>
</html>