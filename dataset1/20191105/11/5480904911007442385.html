<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/registr-lidi-se-zakazem-hrani-hazardu-by-mel-byt-asi-od-r-2021/1817382?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T11:44:00+00:00"/>
    <meta property="og:title" content="Registr lidí se zákazem hraní hazardu by měl být asi od r. 2021"/>
    <meta property="og:description" content="Praha - Rejstřík lidí, kteří nebudou smět hrát hazardní hry, by měl začít v Česku plně fungovat nejspíš od roku 2021. V registru vyloučených z hraní budou lidé s dávkami či exekucí, léčení ze závislosti i hráči, kteří o to sami požádají. Novinářům to dnes na národní konferenci o hazardním hraní řekla ministryně financí Alena Schillerová (za ANO). Výroční zpráva o hazardním hraní v ČR za loňský rok uvádí, že rejstřík stále není funkční."/>
  </head>
  <body>
    <article>
      <h1>Registr lidí se zákazem hraní hazardu by měl být asi od r. 2021</h1>
      <address><time datetime="2019-11-05T11:44:00+00:00">05 Nov 2019, 11:44</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Rejstřík lidí, kteří nebudou smět hrát hazardní hry, by měl začít v Česku plně fungovat nejspíš od roku 2021. V registru vyloučených z hraní budou lidé s dávkami či exekucí, léčení ze závislosti i hráči, kteří o to sami požádají. Novinářům to dnes na národní konferenci o hazardním hraní řekla ministryně financí Alena Schillerová (za ANO). Výroční zpráva o hazardním hraní v ČR za loňský rok uvádí, že rejstřík stále není funkční.</p>
      <p>Podle Schillerové ministerstvo financí teď pracuje na technické specifikaci, zveřejní ji na přelomu letoška a příštího roku. Rejstřík chce pak zkušebně spustit v polovině příštího roku, plošně by měl být v provozu "na přelomu roku 2020 a 2021", dodala Schillerová. Podle výroční zprávy budou v registru lidé s dávkami v hmotné nouzi, v úpadku či se soudem uloženým zákazem hrát a s nařízenou léčbou z hráčské závislosti. Jejich počet se v ČR odhaduje na 200.000 až 400.000, uvádí výroční zpráva.</p>
      <p>"Sám hráč může požádat o zařazení do registru. Kdyby to chtěl ve slabé chvilce vzít zpět, může to učinit až za rok. Budou do registru zařazeny osoby s dávkami v hmotné nouzi, v exekuci. Bude jim bráněno reálně v tom, aby mohli stahovat do marasmu závislosti i svoje rodiny," uvedla Schillerová.</p>
      <p>Podle výroční zprávy může mít podle odborných odhadů v Česku problémy s hraním hazardních her a se závislostí na něm kolem 164.000 lidí nad 15 let. Patologických hráčů je pak bezmála 60.000. Sázení a hraní nemá pod kontrolou asi 13.000 mladých do 18 let. Češi a Češky loni za hazard utratili 249,5 miliardy korun, prohráli 31,3 miliardy.</p>
      <p>Dluhy má 90 procent patologických hráčů. Podle zjištění dluhových poraden průměrná dlužná částka loni činila 750.000 korun. Studie mezi léčenými ukázala, že půjčky tvořily v posledním roce 26 procent jejich příjmů a desetina příjmu pocházela z kriminální činnosti, uvádí výroční zpráva.</p>
      <p>Podle ředitele odboru regulace hazardu ministerstva financí Martina Šaba by databáze vyloučených hráčů měla být propojená s informačními systémy ostatních úřadů, tedy třeba s insolvenčním rejstříkem či se systémy dávek ministerstva práce. Jakmile přestane platit soudní rozhodnutí, člověk přestane podporu od státu dostávat, nebo své dluhy splatí, z rejstříku se vyškrtne.</p>
      <p>Maximální sázka u automatů činí sto korun v herně a tisíc korun v kasinu a on-line, maximální výhra v herně je 50.000 korun a v kasinu a na internetu půl milionu. Za hodinu je v herně možné prohrát až 45.000 korun, na webu a v kasinu až 450.000 korun. Minimální interval mezi hrami jsou dvě vteřiny, to je až 1800 her za hodinu. Po 120 minutách hry musí být pauza aspoň 15 minut.</p>
      <p>U her je podle jejich druhu nyní daňová sazba 23 a 35 procent. V projednávaném daňovém balíčku vláda navrhla změny, ve Sněmovně je i řada pozměňovacích návrhů. Schillerová počítá i se zdaňováním výher. Na daních z hazardu se loni vybralo 9,7 miliardy, předloni 12,1 miliardy korun.</p>
    </article>
  </body>
</html>