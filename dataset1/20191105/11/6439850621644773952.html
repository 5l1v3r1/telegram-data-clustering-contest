<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/458818/%E0%A6%AC%E0%A6%BE%E0%A6%97%E0%A6%A6%E0%A6%BE%E0%A6%A6%E0%A6%BF%E0%A6%B0-%E0%A6%AC%E0%A7%8B%E0%A6%A8-%E2%80%98%E0%A6%A4%E0%A7%81%E0%A6%B0%E0%A6%B8%E0%A7%8D%E0%A6%95%E0%A7%87-%E0%A6%86%E0%A6%9F%E0%A6%95%E2%80%99"/>
    <meta property="og:site_name" content="Daily Janakantha"/>
    <meta property="article:published_time" content="2019-11-05T11:25:00+00:00"/>
    <meta property="og:title" content="বাগদাদির বোন ‘তুরস্কে আটক’"/>
    <meta property="og:description" content="অনলাইন ডেস্ক ॥ জঙ্গি গোষ্ঠী ইসলামিক স্টেটের (আইএস) প্রয়াত নেতা আবু বকর আল বাগদাদির বোনকে আটক করেছে তুরস্ক। সোমবার সিরিয়ার উত্তরাঞ্চলীয় শহর আজাজ থেকে তাকে স্বামী ও ছেলের বউসহ আটক করা হয় বলে তুরস্কের ওই কর্মকর্তা বার্তা সংস্থা রয়টার্সকে জানিয়েছেন। আটকের পর ৬৫ বছর বয়সী ..."/>
  </head>
  <body>
    <article>
      <h1>বাগদাদির বোন ‘তুরস্কে আটক’</h1>
      <address>
        <time datetime="2019-11-05T11:25:00+00:00">05 Nov 2019, 11:25</time>
      </address>
      <figure>
        <img src="http://www.dailyjanakantha.com/files/201911/1572956722_01.jpg"/>
      </figure>
      <p>অনলাইন ডেস্ক ॥ জঙ্গি গোষ্ঠী ইসলামিক স্টেটের (আইএস) প্রয়াত নেতা আবু বকর আল বাগদাদির বোনকে আটক করেছে তুরস্ক।</p>
      <p>সোমবার সিরিয়ার উত্তরাঞ্চলীয় শহর আজাজ থেকে তাকে স্বামী ও ছেলের বউসহ আটক করা হয় বলে তুরস্কের ওই কর্মকর্তা বার্তা সংস্থা রয়টার্সকে জানিয়েছেন।</p>
      <p>আটকের পর ৬৫ বছর বয়সী রেসমিয়া আওয়াদের স্বামী ও তার ছেলে বউকে জিজ্ঞাসাবাদ করা হচ্ছে বলে জানা গেছে।</p>
      <p>তুরস্কের ওই কর্মকর্তা জানান, আজাজের কাছে এক অভিযানের সময় রেসমিয়াকে আটক করা হয়। এ সময় তার সঙ্গে পাঁচটি শিশুও ছিল।</p>
      <p>সিরিয়ার সীমান্তবর্তী শহর আজাজ এখন তুরস্কের নিয়ন্ত্রণে আছে।</p>
      <p>বাগদাদির বোনের কাছ থেকে আইএসআইএসের ভেতরের কর্মকাণ্ডের বিষয়ে বহু তথ্য পাবো বলে আমরা আশা করছি, বলেন ওই কর্মকর্তা।</p>
      <p>এমনিতে বাগদাদির বোনের বিষয়ে তথ্য তেমন একটা নেই এবং তুরস্কের হাতে আটক নারীই বাগদাদির বোন কি না, তাৎক্ষণিকভাবে রয়টার্সও তা যাচাই করতে পারেনি বলে জানিয়েছে।</p>
      <p>গত মাসে সিরিয়ার উত্তরপশ্চিমাঞ্চলীয় প্রদেশ ইদলিবে মার্কিন স্পেশাল ফোর্সেসের অভিযানের মুখে কোনঠাসা হয়ে একটি সুড়ঙ্গে ঢুকে বিস্ফোরণ ঘটিয়ে আত্মঘাতী হন বাগদাদি। বৃহস্পতিবার অনলাইনে পোস্ট করা একটি অডিও টেপে আইএস তাদের নেতা বাগদাদির মৃত্যু নিশ্চিত করে যুক্তরাষ্ট্রের বিরুদ্ধে প্রতিশোধ নেওয়ার প্রত্যয় জানিয়েছে।</p>
    </article>
  </body>
</html>