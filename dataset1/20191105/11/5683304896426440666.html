<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/05/psc-exam-fraud-praveen-surrendered.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-05T11:31:00+00:00"/>
    <meta property="og:title" content="പിഎസ്​സി പരീക്ഷാ തട്ടിപ്പ്: ചോദ്യം ചോര്‍ത്തിയ പ്രവീണ്‍ കോടതിയില്‍ കീഴടങ്ങി; നിർണായകം"/>
    <meta property="og:description" content="തിരുവനന്തപുരം∙ പിഎസ്‌സി സിവിൽ പൊലീസ് ഓഫിസർ പരീക്ഷാ തട്ടിപ്പുകേസിൽ ചോദ്യപേപ്പർ ചോർത്തിയ പ്രവീണ്‍ സിജെഎം കോടതിയിൽ കീഴടങ്ങി. പരീക്ഷയിൽ ഒന്നാം.PSC Exam Fraud | Malayalam News | Civil Police Officer.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>പിഎസ്​സി പരീക്ഷാ തട്ടിപ്പ്: ചോദ്യം ചോര്‍ത്തിയ പ്രവീണ്‍ കോടതിയില്‍ കീഴടങ്ങി; നിർണായകം</h1>
      <address><time datetime="2019-11-05T11:31:00+00:00">05 Nov 2019, 11:31</time> by <a rel="author">https://www.facebook.com/manoramaonline</a></address>
      <p>തിരുവനന്തപുരം∙ പിഎസ്‌സി സിവിൽ പൊലീസ് ഓഫിസർ പരീക്ഷാ തട്ടിപ്പുകേസിൽ ചോദ്യപേപ്പർ ചോർത്തിയ പ്രവീണ്‍ സിജെഎം കോടതിയിൽ കീഴടങ്ങി.  പരീക്ഷയിൽ ഒന്നാം റാങ്കുകാരനായ ശിവരഞ്ജിത്തിനും രണ്ടാം റാങ്കുകാരനായ പ്രണവിനും 28–ാം റാങ്കുകാരനായ നസീമിനും വേണ്ടി ചോദ്യപേപ്പർ ചോർത്തിയത് സുഹൃത്തായ പ്രവീണാണെന്നാണ് ക്രൈംബ്രാഞ്ചിന്റെ നിഗമനം.</p>
      <p>ഫോണുമായി കണക്ട് ചെയ്ത സ്മാർട് വാച്ചിലൂടെയാണ് തട്ടിപ്പ് നടത്തിയതെന്നു ക്രൈംബ്രാഞ്ച് നേരത്തെ കണ്ടെത്തിയിരുന്നു. പ്രവീണിനെ വിശദമായി ചോദ്യം ചെയ്താലേ തട്ടിപ്പിന്റെ കൂടുതൽ വിവരങ്ങൾ മനസിലാക്കാൻ കഴിയൂ എന്ന് അന്വേഷണ സംഘം വ്യക്തമാക്കി.</p>
      <p>യൂണിവേഴ്സിറ്റി കോളജിൽ വിദ്യാർഥിക്ക് കുത്തേറ്റതിനെത്തുടർന്നാണ് പരീക്ഷാ തട്ടിപ്പിന്റെ വിവരങ്ങളും പുറത്തുവന്നത്. കുത്തുകേസിലെ പ്രതികൾക്ക് പിഎസ്‌സി പരീക്ഷയിൽ ഉയർന്ന റാങ്ക് ലഭിച്ചതായി വിദ്യാർഥികൾ ആരോപണം ഉന്നയിച്ചതിനെത്തുടർന്നാണ് പിഎസ്‌സി വിജിലൻസ് അന്വേഷണം ആരംഭിച്ചത്.</p>
      <p>പരീക്ഷാ സമയത്ത് പ്രതികളുടെ ഫോണിലേക്ക് തുടർച്ചയായി സന്ദേശങ്ങള്‍ വന്നിരുന്നതായി വിജിലൻസ് കണ്ടെത്തി. കേസ് പിന്നീട് ക്രൈംബ്രാഞ്ച് ഏറ്റെടുത്തു. പൊലീസുകാരനായ ഗോകുലും സഫീറുമാണ് ഉത്തരങ്ങൾ ഫോണിലൂടെ കൈമാറിയതെന്നു ക്രൈംബ്രാഞ്ച് കണ്ടെത്തി. </p>
      <p>ഗോകുലിന്റെയും സഫീറിന്റെയും ടവര്‍ ലൊക്കേഷന്‍ യൂണിവേഴ്സിറ്റി കോളജ് പരിസരമായിരുന്നു എന്നതിന് സൈബർ തെളിവു ലഭിച്ചതോടെ ഇരുവരെയും അറസ്റ്റു ചെയ്യ്തു. സഫീർ ശിവര‍ഞ്ജിത്തിന്റെയും നസീമിന്റെയും സുഹൃത്താണ്.</p>
      <p>ഒരു വിദ്യാർഥിയാണ് ചോദ്യപേപ്പർ പുറത്തെത്തിച്ചതെന്നും, ഇന്റർനെറ്റിന്റെ സഹായത്തോടെ ഉത്തരങ്ങൾ കൈമാറിയെന്നുമാണ് ഇരുവരും മൊഴി നൽകിയത്. തുടർന്നു നടത്തിയ അന്വേഷണത്തിലാണ് പ്രവീണിന്റെ പങ്ക് വെളിപ്പെടുന്നത്. യൂണിവേഴ്സിറ്റി കോളജിലെ കുത്തുകേസിനുശേഷം ശിവരഞ്ജിത്തും നസീമും ഒളിവിൽ കഴിഞ്ഞതു മുണ്ടക്കയത്തുള്ള പ്രവീണിന്റെ വീട്ടിലാണ്. </p>
      <p>യൂണിവേഴ്സിറ്റി കോളജില്‍ വിദ്യാര്‍ഥിയെ കുത്തിയ കേസിലെ ഒന്നാം പ്രതിയും കാസര്‍കോഡ് കെഎപി 4-ാം ബറ്റാലിയന്‍ റാങ്ക് ലിസ്റ്റില്‍ ഒന്നാം സ്ഥാനക്കാരനുമായ ശിവരഞ്ജിത്തിന്റെ ഫോണിലേക്ക് രണ്ടു ഫോണുകളില്‍നിന്ന് 96 മെസേജുകളാണ് വന്നതെന്നാണ് പിഎസ്‌സി വിജിലൻസ് കണ്ടെത്തിയത്. കേസില്‍ 17–ാം പ്രതിയും റാങ്ക് ലിസ്റ്റില്‍ രണ്ടാം സ്ഥാനക്കാരനുമായ പ്രണവിന്റെ ഫോണിലേക്ക് പരീക്ഷാ സമയത്ത് 78 സന്ദേശങ്ങളെത്തി.  കേസിലെ രണ്ടാം പ്രതിയും 28–ാം റാങ്കുകാരനുമായ നസീം പിഎസ്‌സിയില്‍ റജിസ്റ്റര്‍ ചെയ്ത ഫോണിലേക്ക് സന്ദേശങ്ങളെത്തിയിട്ടില്ല. പകരം ഉപയോഗിച്ച നമ്പരിനെക്കുറിച്ച് അന്വേഷണം നടക്കുന്നു.</p>
      <p>കെഎപി 4-ാം ബറ്റാലിയന്‍ (കാസര്‍ഗോഡ്) പരീക്ഷയിലാണ് ക്രമക്കേട് നടന്നത്. നസീമും ശിവരഞ്ജിത്തും പ്രണവും കാസര്‍ഗോഡ് ജില്ലയില്‍ അപേക്ഷ നല്‍കി തിരുവനന്തപുരം ജില്ല സെന്റര്‍ ഓപ്ഷന്‍ തിരഞ്ഞെടുത്ത് പരീക്ഷയെഴുതുകയായിരുന്നു.</p>
      <p>ശിവരഞ്ജിത്ത് ആറ്റിങ്ങല്‍ ആലംകോട് വഞ്ചിയൂരുള്ള ഗവണ്‍മെന്റ് യുപി സ്കൂളിലും പ്രണവ് ആറ്റിങ്ങല്‍ മാമത്തുള്ള ഗോഗുലം പബ്ലിക് സ്കൂളിലും നസീം തൈക്കാട് ഗവണ്‍മെന്റ് ടീച്ചര്‍ എഡ്യൂക്കേഷന്‍ കോളജിലുമാണ് പരീക്ഷയെഴുതിയത്. കേസിൽ ശിവരഞ്ജിത്തിനും നസീമിനും ജാമ്യം ലഭിച്ചിരുന്നു. എസ്എംഎസ് വഴി ഉത്തരം കൈമാറാന്‍ പ്രതികളെ സഹായിച്ച സഫീര്‍, ഗോകുല്‍ എന്നിവർ ജുഡീഷ്യൽ കസ്റ്റഡിയിലാണ്. </p>
    </article>
  </body>
</html>