<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Martin-Scorsese-defensa-pellicules-Marvel_0_2338566214.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T11:18:50+00:00"/>
    <meta property="og:title" content="Martin Scorsese: &quot;Les pel·lícules de Marvel no són per a mi&quot;"/>
    <meta property="og:description" content="El cineasta insisteix en les crítiques sobre el cinema de superherois"/>
  </head>
  <body>
    <article>
      <h1>Martin Scorsese: "Les pel·lícules de Marvel no són per a mi"</h1>
      <h2>El cineasta insisteix en les crítiques sobre el cinema de superherois</h2>
      <address>
        <time datetime="2019-11-05T11:18:50+00:00">05 Nov 2019, 11:18</time>
      </address>
      <p>El director de cinema Martin Scorsese ha defensat en un article al diari <i><a href="https://www.nytimes.com/2019/11/04/opinion/martin-scorsese-marvel.html?action=click&amp;module=Opinion&amp;pgtype=Homepage">The New York Times</a></i> les declaracions que va fer a principis d'octubre en una entrevista a la revista <i> Empire</i> . "Em van fer una pregunta sobre les pel·lícules de Marvel i hi vaig respondre. Vaig dir que n'he intentat veure algunes i que no són per a mi: segons el meu parer són més a prop dels parcs temàtics que de les pel·lícules,  tal com  les he conegut i estimat tota la vida. I que, al capdavall, no crec que siguin cinema", ha explicat al diari novaiorquès . A la columna no només s'ha refermat en les seves paraules, sinó que també ha afegit que aquesta mena de pel·lícules destinades a "entretenir" perjudiquen el  cinema, entès com un "art". Scorsese ha defensat la "lamentable situació" de trobar dos camps separats al cinema: "Hi ha entreteniment audiovisual mundial i hi ha cinema. D e tant en tant [aquests dos camps] se superposen, però cada vegada és més estrany".</p>
      <p>Les declaracions del cineasta a la revista <i> Empire</i> <i> </i>van obrir un debat encès entre directors de Hollywood com ara Francis Ford  Coppola ,  Joss   Whedon  i  James   Gunn , que van expressar la seva opinió sobre el valor artístic i el significat de les pel·lícules de superherois. Per això ara Scorsese ha explicat que si les produccions de superherois no l'interessen és per una qüestió de "gust personal" i perquè, per raons generacionals, entén el cinema d'una altra manera. "Per a mi, per als cineastes que he arribat a estimar i a respectar, per als meus amics que van començar a fer pel·lícules quasi al mateix temps que jo, el cinema es tractava de revelació: revelació estètica, emocional i espiritual. Es tractava de personatges: la complexitat de les persones i la seva naturalesa contradictòria i de vegades paradoxal, la manera com es poden fer mal els uns als altres i estimar-se i de cop trobar-se cara a cara amb ells mateixos", ha escrit al diari. I ha explicat que per a ell "es tractava de confrontar el que és inesperat a la pantalla i a la vida, que es dramatitzava i s'interpretava per ampliar el sentit del que era possible en forma d'art".</p>
      <p>Scorsese és conscient que el cinema ha canviat molt aquests últims vint anys i s'ha fet ressò d'exemples de franquícies com Marvel. En aquest context, les pel·lícules sorgeixen obeint a "una investigació del mercat, a proves amb l'audiència i als exàmens, modificacions, revisions i modificacions fins que ja estan preparades per consumir-les". També ha reconegut que les seves pròpies paraules sobre l'estat actual del cinema l'omplen d'una "terrible tristesa" perquè es viu una situació "inhòspita" per a la gent que somia poder fer cinema.</p>
      <p>Malgrat les sensacions del director del món que l'envolta, el seu nou film <i> The Irishman</i>, que es va estrenar al Festival del Cinema de Nova York amb Robert De Niro, Al Pacino i Joe Pesci de protagonistes, ja ha rebut nominacions a premis tant per als actors com per a la millor fotografia i el millor director, entre d'altres. <i>The Irishman </i>es va estrenar als cinemes dels Estats Units l’1 de novembre i a Netflix el 27 de novembre.</p>
    </article>
  </body>
</html>