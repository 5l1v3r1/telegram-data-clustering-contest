<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/puskat-parnoto-v-sofija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T11:47:00+00:00"/>
    <meta property="og:title" content="Пускат парното в София"/>
    <meta property="og:description" content="Отоплението ще се включва поетапно, като първи са детските градини, училищата и здравните заведения"/>
  </head>
  <body>
    <article>
      <h1>Пускат парното в София</h1>
      <h2>Отоплението ще се включва поетапно, като първи са детските градини, училищата и здравните заведения</h2>
      <address><time datetime="2019-11-05T11:47:00+00:00">05 Nov 2019, 11:47</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Започва поетапното пускане на парното в столицата, съобщиха от „Топлофикация София”.</p>
      <p>Отоплението ще бъде включено първо в детските градини и в учебните и здравните заведения. След това наред са жилищните сгради във всички райони и накрая – административните сгради и стопанските потребители.</p>
      <p>От дружеството напомнят на абонатите да отворят на максимална степен вентилите на радиаторите си, както и да проверят електронните си уреди за дялово разпределение. В случай, че дисплеят им е угаснал, клиентите трябва незабавно да потърсят съдействие от топлинния счетоводител.</p>
      <p>Важно е преди пускането на отоплението абонатите да са приключили с всички ремонти и да запълнят източените инсталации. Парното няма да бъде включено в сградите, в които вътрешната отоплителна инсталация не е запълнена, защото това означава, че в някое жилище ремонтът все още не е приключил.</p>
      <p>Абонатите, които желаят включване на отоплението в сградата на по-късен етап, трябва да подадат в обслужващия ги топлорайон заявление и подписано за целта решение от общото събрание на етажната собственост.</p>
      <p>За допълнителна информация клиентите могат да се свържат с кол центъра на компанията 0 700 11 111.</p>
    </article>
  </body>
</html>