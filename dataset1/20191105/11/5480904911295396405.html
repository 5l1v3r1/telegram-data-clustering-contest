<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/svetlikuv-cylinders-holding-otevrel-novou-tovarnu-v-belorusku/1817381?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T11:43:00+00:00"/>
    <meta property="og:title" content="Světlíkův Cylinders Holding otevřel novou továrnu v Bělorusku"/>
    <meta property="og:description" content="Ostrava - Skupina Cylinders Holding ostravského podnikatele Jana Světlíka, která je světovým lídrem ve výrobě bezešvých ocelových láhví, dnes spolu se svým partnerem Běloruským metalurgickým závodem (BMZ) slavnostně otevřela novou továrnu v Bělorusku. Firma Cylinders Bel ve městě Orša je její dceřinou firmou, BMZ je menšinovým akcionářem. ČTK to v tiskové zprávě sdělila mluvčí holdingu Eva Kijonková. Hodnotu investice neuvedla, loni ale Světlík ČTK řekl, že půjde řádově o miliony eur."/>
  </head>
  <body>
    <article>
      <h1>Světlíkův Cylinders Holding otevřel novou továrnu v Bělorusku</h1>
      <address><time datetime="2019-11-05T11:43:00+00:00">05 Nov 2019, 11:43</time> by <a rel="author" href="http://www.ctk.cz/" target="_blank">ČTK</a></address>
      <p>Ostrava - Skupina Cylinders Holding ostravského podnikatele Jana Světlíka, která je světovým lídrem ve výrobě bezešvých ocelových láhví, dnes spolu se svým partnerem Běloruským metalurgickým závodem (BMZ) slavnostně otevřela novou továrnu v Bělorusku. Firma Cylinders Bel ve městě Orša je její dceřinou firmou, BMZ je menšinovým akcionářem. ČTK to v tiskové zprávě sdělila mluvčí holdingu Eva Kijonková. Hodnotu investice neuvedla, loni ale Světlík ČTK řekl, že půjde řádově o miliony eur.</p>
      <p>Cylinders Bel je výrobním i distribučním zázemím holdingu pro země Eurasijské ekonomické unie. "Počáteční objem výroby je více než 100.000 ocelových lahví určených zejména pro distribuci technických plynů, dále pro strojírenství, automobilový průmysl, požární systémy, potravinářství a další oblasti," uvedla Kijonková. Provoz je plně automatizovaný, nová továrna má zhruba 40 zaměstnanců.</p>
      <p>"O nový projekt v této části světa jsme usilovali několik let a nyní jsme díky spolehlivému partnerovi dospěli k jeho úspěšné realizaci," uvedl generální ředitel Cylinders Bel Vladimír Kufa.</p>
      <p>BMZ je významným hutním producentem, který se postaral o výrobní zázemí a infrastrukturu. "Podílí se také na dodávkách vstupního materiálu pro láhve skupiny Cylinders Holding, jejíž nespornou tržní výhodou je, že disponuje vlastním špičkovým know-how a ověřenou, vysoce produktivní výrobní technologií," uvedla Kijonková.</p>
      <p>Kufa uvedl, že novou běloruskou linku projektovali odborníci z Cylinders Holding, kteří připravovali technologii, ladili parametry linky a optimalizovali výrobní procesy. "Samozřejmě, že výrobou láhví naše působení v Bělorusku neskončí. Pracujeme na rozšíření projektu o navazující produkty a služby," komentoval dnešní otevření nového závodu Světlík.</p>
      <p>Lahvárenská skupina Cylinders Holding je dlouhodobě výdělečnou bývalou částí Světlíkovy někdejší strojírenské skupiny Vítkovice Machinery Group. Ze skupiny se vydělila na konci roku 2016.</p>
      <p>Holding je jediným evropským zástupcem globálního dosahu v oboru, ve svém výrobním portfoliu má široké spektrum vysokotlakých ocelových láhví a tlakových nádob vyráběných metodou zpětného protlačování z ocelového bloku. Cylinders Holding působí také v Polsku, Chorvatsku, Německu, Velké Británii, Spojených arabských emirátech a Rusku. Celý holding má okolo 1000 zaměstnanců, z toho přes 400 v Česku.</p>
    </article>
  </body>
</html>