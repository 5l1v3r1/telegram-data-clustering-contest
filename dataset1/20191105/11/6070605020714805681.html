<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/variant-Vallirana-obre-despres-obres_0_2338566135.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T11:26:43+00:00"/>
    <meta property="og:title" content="La variant de Vallirana obre avui, després de 15 anys d’obres"/>
    <meta property="og:description" content="La infraestructura ha patit aturades i canvis diverses vegades"/>
  </head>
  <body>
    <article>
      <h1>La variant de Vallirana obre avui, després de 15 anys d’obres</h1>
      <h2>La infraestructura ha patit aturades i canvis diverses vegades</h2>
      <address>
        <time datetime="2019-11-05T11:26:43+00:00">05 Nov 2019, 11:26</time>
      </address>
      <p>Han fet falta més de 15 anys d’obres i moltes hores de cua a la carretera, però finalment el ministeri de Foment va anunciar ahir que l’esperada variant de Vallirana s’obre des d’avui dimarts al trànsit. Es tracta del tram d’autovia B-24 que, a partir d’avui, es converteix en l’alternativa a la N-340 al pas per aquest municipi, una reivindicació històrica al territori. Les obres, de fet, es van licitar l’any 2003 i van començar el 2004. Seguint aquest calendari, la infraestructura s’hauria hagut d’inaugurar tres anys després, el 2007. En canvi, no s’ha obert a la circulació fins dotze anys més tard.</p>
      <p>El traçat que avui s’obre al trànsit comença en una rotonda sobre la N-340, a l’entrada del nucli urbà de Vallirana, que arriba del port de l’Ordal, i finalitza a l’enllaç amb Cervelló oest de la B-24. Segons va explicar ahir el ministeri en un comunicat, el nou itinerari representa “una alternativa de gran capacitat per al trànsit de llarg i mitjà recorregut” que fins ara es veia obligat a circular pel mig de Vallirana -seguint la N-340-, on hi ha una limitació de velocitat a 50 km/h, moltes interseccions amb semàfors i passos de vianants. Tot plegat ha fet que aquest tram hagi estat, fins avui, un focus de retencions freqüents.</p>
      <p>L’obertura d’aquesta infraestructura llargament reclamada suposa, per tant, un canvi substancial per als veïns del municipi, que fins ara suportaven el pas d’uns 19.000 vehicles de mitjana diaris pel centre urbà. Ara aquesta alternativa servirà per desviar una gran part del trànsit i en minimitzarà els efectes, com ara el de la pol·lució, el soroll i el risc d’atropellaments, a banda de millorar la seguretat viària. La longitud total del tram és d’uns tres quilòmetres, amb dues calçades de dos carrils per sentit, i la majoria del tram discorre pel nou túnel de Vallirana.</p>
      <p>El cost final de les obres ha ascendit fins a 176 milions d’euros, incloent-hi les expropiacions, la redacció del projecte i el control i la vigilància.</p>
      <h3>Obres intermitents</h3>
      <p>Vallirana reclama aquesta variant des de finals dels 80. La culminació de l’obra ha estat motiu de queixes i retrets constants entre els governs municipal, català i espanyol. L’acte de col·locació de la primera pedra -el març del 2004- va suposar, a la pràctica, el tret de sortida d’un calendari molt accidentat. Durant aquests anys, les obres s’han engegat i aturat diverses vegades i els temps d’execució s’han dilatat. L’últim sotrac va ser durant la crisi, amb les retallades: el 2011 es van aturar les obres i també se’n va suspendre el pressupost fins al 2014, quan es van reprendre.</p>
    </article>
  </body>
</html>