<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740146"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T11:49:00+00:00"/>
    <meta property="og:title" content="คอลัมน์นิสต์สาวยื่นฟ้องผู้นำสหรัฐ ข่มขืน-ทำให้เสื่อมเสีย"/>
    <meta property="og:description" content="คอลัมน์นิสต์ชื่อดังนิตยสารในสหรัฐซึ่งอ้างว่าเคยถูกประธานาธิบดีโดนัลด์ ทรัมป์ ข่มขืนเมื่อกว่ายี่สิบปีก่อน ได้ยื่นฟ้องข้อหาทำให้เสื่อมเสียชื่อเสียงหลังจากถูกพูดเยาะเย้ยว่าไม่ใช่สเปค"/>
  </head>
  <body>
    <article>
      <h1>คอลัมน์นิสต์สาวยื่นฟ้องผู้นำสหรัฐ ข่มขืน-ทำให้เสื่อมเสีย</h1>
      <address>
        <time datetime="2019-11-05T11:49:00+00:00">05 Nov 2019, 11:49</time>
      </address>
      <p>
        <b>คอลัมน์นิสต์ชื่อดังนิตยสารในสหรัฐซึ่งอ้างว่าเคยถูกประธานาธิบดีโดนัลด์ ทรัมป์ ข่มขืนเมื่อกว่ายี่สิบปีก่อน ได้ยื่นฟ้องข้อหาทำให้เสื่อมเสียชื่อเสียงหลังจากถูกพูดเยาะเย้ยว่าไม่ใช่สเปค</b>
      </p>
      <p>สำนักข่าวเอเอฟพีรายงานจากนครนิวยอร์ก ประเทศสหรัฐอเมริกา เมื่อวันที่ 5 พ.ย. ว่า นางอี. จีน แคร์โรล วัย 75 ปี คอลัมนิสต์ชื่อดังของนิตยสารElle ได้ยื่นฟ้องต่อศาลนครนิวยอร์กว่า ประธานาธิบดีโดนัลด์ ทรัมป์ แห่งสหรัฐทำให้เธอเสื่อมเสียชื่อเสียงและอาชีพ อันเนื่องมาจากผู้นำสหรัฐได้กล่าวปฏิเสธเรื่องการล่วงละเมิดทางเพศต่อเธอ ซึ่งก่อนหน้านี้เธอเคยกล่าวหาว่าประธานาธิบดีทรัมป์ข่มขืนเธอในห้องแต่งตัวของห้างสรรพสินค้าเบิร์กดอร์ฟ กู้ดแมน ในย่านแมนฮัตตันของนครนิวยอร์กเหตุเกิดช่วงกลางทศวรรษ 1990 หลังจากที่ได้มีโอกาสพบกัน<br/><br/>นางแคร์โรล กล่าวอีกว่า เหตุการณ์ดังกล่าวเกิดขึ้นช่วงที่ตอนนั้น ประธานาธิบดีทรัมป์ยังเป็นนักพัฒนาด้านธุรกิจอสังหาริมทรัพย์ผู้มีชื่อเสียง ได้มาขอคำแนะนำจากเธอว่าจะซื้อชุดชั้นในไปให้ผู้หญิงคนหนึ่งแต่ไม่ได้บอกว่าเป็นใคร แล้วก็ลงมือก่อเหตุ<br/><br/>ต่อมา ประธานาธิบดีทรัมป์ได้กล่าวปฏิเสธว่า ไม่เคยรู้จักนางแคร์โรลและกล่าวปฏิเสธข้อกล่าวหาทั้งหมดเมื่อเดือนมิ.ย.ที่ผ่านมา แล้วยังบอกอีกว่า เธอไม่ใช่ผู้หญิงในแบบที่เขาชอบและเรื่องทั้งหมดนี้ไม่เคยเกิดขึ้น<br/><br/>นางแคร์โรลเป็นคอลัมน์นิสต์ที่มีชื่อเสียงของนิตยสารElle และยังเป็นผู้หญิงคนที่ 16 แล้วที่ออกมากล่าวหาประธานาธิบดีทรัมป์เรื่องการล่วงละเมิดทางเพศก่อนที่เขาจะขึ้นมาดำรงตำแหน่งประธานาธิบดีสหรัฐ<br/><br/>เครดิตภาพAFP</p>
    </article>
  </body>
</html>