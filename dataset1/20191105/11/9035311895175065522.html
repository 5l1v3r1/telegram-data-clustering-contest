<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/05/cumhurbaskan-erdogan-ypg-rusya-ve-abd-ile-yapilan-anlasmaya-ragmen-hala-cekilmedi"/>
    <meta property="og:site_name" content="euronews"/>
    <meta property="article:published_time" content="2019-11-05T11:14:23+00:00"/>
    <meta property="og:title" content="Erdoğan: YPG, Rusya ve ABD ile yapılan anlaşmaya rağmen hala çekilmedi"/>
    <meta property="og:description" content="Türkiye Cumhurbaşkanı ve AK Parti Genel Başkanı Recep Tayyip Erdoğan, partisinin TBMM Grup Toplantısında yaptığı konuşmada Amerika Birleşik Devletleri ve Rusya ile varılan anlaşmaya rağmen güvenli bölgede hala terörstlerin bulunduğunu belirtti"/>
  </head>
  <body>
    <article>
      <h1>Erdoğan: YPG, Rusya ve ABD ile yapılan anlaşmaya rağmen hala çekilmedi</h1>
      <address><time datetime="2019-11-05T11:14:23+00:00">05 Nov 2019, 11:14</time> by <a rel="author">Euronews </a></address>
      <p>Türkiye Cumhurbaşkanı ve AK Parti Genel Başkanı Recep Tayyip Erdoğan, partisinin TBMM Grup Toplantısında yaptığı konuşmada Amerika Birleşik Devletleri ve Rusya ile varılan anlaşmaya rağmen YPG güçlerinin Tel Fırat ve Münbiç'ten hala çekilmediğini belirtti.</p>
      <p>ABD'nin halen YPG ile Suriye'de ortak devriye gezdiğini belirten ve bunun anlaşmanın bir parçası olmadığını belirten Erdoğan "En son terörist bitinceye kadar bu mücadele devam edecek. Kimse bizden durmamızı beklemesin" dedi.</p>
      <p>Erdoğan ayrıca Türkiye'nin ABD ve Rusya ile yapılan mutabakata karşlıklılık ilkesi doğrultusunda bağlı kalacağını vurguladı.</p>
      <h3>"Suriyeliler evlerine dönene kadar buradaki işimiz bitmeyecek"</h3>
      <p>Suriye sınırında Türkiye'ye yönelik terör tehditleri yoğunlaştığında G20 liderlerine Suriye sınırında güvenli bölge oluşturulması talebini ilettiği belirten cumhurbaşkanı "Herkes olumlu karşıladı ama kimse kılını bile kıpırdatmadı” şeklinde konuştu.</p>
      <p>Suriyelilerin ülkelerine geri dönüşünüyle ilgili plana da değinen Erdoğan “Suriyelilerin evlerine gönüllü dönüşleri için gerekli alt yapıyı kurana ve şehirler inşa edene kadar buradaki işimiz bitmeyecek” diye konuştu.</p>
      <h3>"Dünyada alternatifsiz hiçbir şey yok"</h3>
      <p>“Terör koridoru oluşturulmasına fırsat vermedik, her türlü yaptırıma maruz kaldık” diye konuşan Erdoğan F 35 uçaklarının teslim edilmemesi konusunda alternatif tedarik yolların araştırıldığını ve milli muharip savaş uçağın geliştirilmesi sürecinin hızlandırdırıldığnı belirterek "Dünyada alternatifsiz hiçbir şey yok. Paranız varsa verirsiniz alırsınız" ifadelerini kullandı.</p>
      <h3>"Önceki Merkez Bankası Başkanı'nı görevden aldık, çünkü laf dinlemedi"</h3>
      <p>Cumhurbaşkanı Erdoğan ekonomiyle ilgili olarak da “Biz bu cari denge meselesini en az terörle mücadele kadar kritik bir beka meselesi olarak görüyoruz” diye konuştu. “Önceki Merkez Bankası Başkanı'nı görevden aldık, çünkü laf dinlemedi. Yeni arkadaşımız ile yola devam ettik, 'Faiz oranlarını düşüreceğiz' dedik. Çünkü faiz bir ülkenin kalkınmasında en büyük zulümdür. Yatırımları durdurur, istihdamı durdurur, üretimi durdurur, rekabet gücünüzü ortadan kaldırır ve sizin büyümenizi de engeller. Bu adımlar atılınca hava değişti ve enflasyonda tek haneye düştük. Döviz kurunu da nispeten stabil hale getirdik” ifadelerini kullandı.</p>
      <figure>
        <iframe data-src="https://twitter.com/euronewses/status/1191675243519250432" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>