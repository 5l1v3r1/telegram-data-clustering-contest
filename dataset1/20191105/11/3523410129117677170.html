<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638293/%D9%82%D8%B7%D8%B9-%DA%A9%D8%A7%D9%85%D9%84-%D8%AE%D8%AF%D9%85%D8%A7%D8%AA-%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%D8%A8%D8%BA%D8%AF%D8%A7%D8%AF-%D9%88-%D8%AA%D8%B9%D8%AF%D8%A7%D8%AF%DB%8C-%D8%AF%DB%8C%DA%AF%D8%B1-%D8%A7%D8%B2-%D8%B4%D9%87%D8%B1%D9%87%D8%A7%DB%8C-%D8%B9%D8%B1%D8%A7%D9%82"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T11:50:00+00:00"/>
    <meta property="og:title" content="قطع کامل خدمات اینترنت در بغداد و تعدادی دیگر از شهرهای عراق"/>
    <meta property="og:description" content="تظاهرات کنندگان عراقی به چند ساختمان دولتی نزدیک شدند و نیروهای امنیتی تلاش دارند تا آنها را متفرق کنند."/>
  </head>
  <body>
    <article>
      <h1>
        <a href="https://www.bultannews.com/fa/news/638293/%D9%82%D8%B7%D8%B9-%DA%A9%D8%A7%D9%85%D9%84-%D8%AE%D8%AF%D9%85%D8%A7%D8%AA-%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%D8%A8%D8%BA%D8%AF%D8%A7%D8%AF-%D9%88-%D8%AA%D8%B9%D8%AF%D8%A7%D8%AF%DB%8C-%D8%AF%DB%8C%DA%AF%D8%B1-%D8%A7%D8%B2-%D8%B4%D9%87%D8%B1%D9%87%D8%A7%DB%8C-%D8%B9%D8%B1%D8%A7%D9%82">قطع کامل خدمات اینترنت در بغداد و تعدادی دیگر از شهرهای عراق</a>
      </h1>
      <h2>تظاهرات کنندگان عراقی به چند ساختمان دولتی نزدیک شدند و نیروهای امنیتی تلاش دارند تا آنها را متفرق کنند.</h2>
      <address><time datetime="2019-11-05T11:50:00+00:00">05 Nov 2019, 11:50</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در حالی که نیروهای امنیتی<b> تظاهرکنندگان</b> را از اطراف ساختمان تلویزیون دولتی <b>عراق</b> متفرق کردند رسانه های عراقی نیز از قطع کامل خدمات اینترنت در بغداد پایتخت و تعدادی دیگر از شهرهای عراق خبر داد.</p>
      <p>از سویی منابع بیمارستانی عراق نیز از کشته شدن یک نفر و مجروح شدن 7 تن دیگر در درگیری‌های میان نیروهای امنیتی و تظاهرکنندگان در شهر الناصریه خبر دادند.</p>
      <p> </p>
      <p>یک منبع مسئول عراقی کشته شدن 5 تن از افراد از جمله یک نیروی امنیتی و مجروح شدن 60 تن دیگر در <b>اعتراض‌های بغداد</b> پایتخت عراق را تایید کرد.</p>
      <p> </p>
      <p>خودروهای اورژانس تعدادی از مجروحان را از منطقه العلاوی در اطراف دفتر نخست وزیر جابجا کرده‌اند و این منطقه شاهد حضور گسترده نیروهای کمکی بوده است.</p>
      <p> </p>
      <p>در تحولی دیگر نیروهای امنیتی عراق با تعدادی از تظاهرکنندگان که تلاش می‌کردند به مقر وزارت دادگستری در وسط بغداد وارد شوند مقابله کرده و در پی آن حریق‌هایی در اطراف این وزارت‌خانه مشاهده شد.</p>
      <p> </p>
      <p>سخنگوی ارتش عراق از متفرق شدن تظاهرکنندگان در مقابل وزارت دادگستری خبر داده است.</p>
      <p> </p>
      <p>همچنین در تدابیری پیشگیرانه تعدادی از نیروهای امنیتی کمکی به مقر وزارت خارجه عراق اعزام شدند تا مانع از نزدیک شدن تظاهر کنندگان به مقر وزارت‌خانه شوند.</p>
      <p> </p>
      <p>در درگیری‌های خشونت‌بار میان نیروهای امنیتی و تظاهرکنندگان در بغداد نیز تعداد زیادی مجروح شدند و در پی آن تظاهرکنندگان موفق شدند راه ارتباطی پل العلاوی و راه موزه در مسدود کنند.</p>
      <p> </p>
      <p>این در حالی است که دوشنبه هزاران تن از مخالفان دولت عراق در وسط بغداد پایتخت تجمع کرده و در اقدامی چالش برانگیز از عادل عبدالمهدی نخست وزیر عراق خواستند به اعتراض‌هایی پایان دهد که او گفته بود میلیاردها دلار هزینه متحمل اقتصاد عراقی کرده و زندگی روزمره را به تعطیلی کشانده است.</p>
      <p> </p>
      <p>قرار بود فعالان عراقی به منظور فشار بر دولت و تا محقق شدن خواسته‌های‌شان از روز دوشنبه تا اطلاع ثانوی در بغداد دست به اعتصاب عمومی بزنند.</p>
      <p> </p>
      <p>در تحولات میدانی خارج از پایتخت بغداد نیز نیروهای نظامی کمکی به دروازه بندر ام قصر در استان بصره رسیدند که تظاهرکنندگان و اعتصاب کنندگان در مقابل آن تجمع کرده و لاستیک‌هایی را آتش زدند.</p>
      <p> </p>
      <p>انتهای پیام/#</p>
    </article>
  </body>
</html>