<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814089.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T11:59:00+00:00"/>
    <meta property="og:title" content="رئیس قوه قضائیه: سازوکار‌های فساد زدا باید بوسیله خود دستگاه‌ها طراحی شود/ هر جا از دری فساد وارد شد، امنیت مختل می‌شود"/>
    <meta property="og:description" content="به گزارش میزان، همایش ملی پدافند غیرعامل با حضور حجت‌الاسلام رئیسی، رئیس قوه قضاییه امروز برگزار شد."/>
  </head>
  <body>
    <article>
      <h1>رئیس قوه قضائیه: سازوکار‌های فساد زدا باید بوسیله خود دستگاه‌ها طراحی شود/ هر جا از دری فساد وارد شد، امنیت مختل می‌شود</h1>
      <address>
        <time datetime="2019-11-05T11:59:00+00:00">05 Nov 2019, 11:59</time>
      </address>
      <p>رئیس قوه قضائیه گفت: سازوکار‌های فساد زدا باید بوسیله خود دستگاه‌ها طراحی شود؛ یعنی اینکه بتوانیم در نظام پولی و بانکی و نظام مالیاتی، نظام واردات و صادرات و نظام‌های مختلف یک سازو کار‌هایی ایجاد کنیم که ضد فساد باشد. اینکه با یک مفسد برخورد شود یک طرف قضیه است؛ اماسازوکار‌ها باید بتواند جلوی فساد را بگیرد.</p>
      <p>به گزارش میزان، همایش ملی پدافند غیرعامل با حضور حجت‌الاسلام رئیسی، رئیس قوه قضاییه امروز برگزار شد.</p>
      <p>رئیسی ضمن تسلیت و تعزیت به مناسبت شهادت امام حسن عسگری (ع) به آغاز دوره امامت حضرت ولی عصر (عج) اشاره کرد و گفت: تعجیل در فرج حضرت ولی عصر(عج) را از خداوند متعال مسالت می کنیم. فرج وجود مقدس آن حضرت گشایش در همه امور بشریت و عوالم هستی است.</p>
      <p>رئیس قوه قضاییه ضمن تقدیر و تشکر از دست اندکاران پدافند غیرعامل که در جای جای کشور ماموریت خطیر و وظایف سازمانی را دنبال می کنند، گفت: از تلاش های عزیزانی که بی نام و بی نشان در جای جای کشور به ویژه از سردار جلالی و همکارانشان که در جهت اتقان امور، ایجاد زیرساخت های لازم و مسیرسازی کشور تلاش می کنند، تشکر می کنم.</p>
      <p>
        <b>گاهی تهدیدهای بیرونی، ما را از آنچه در درونمان می گذرد غافل می‌کند</b>
      </p>
      <p>وی ادامه داد: زندگی انسان با تهدیدهایی مواجه است که نسبت به این تهدیدات با پیش بینی، پیشگیری و برخورد متناسب و به جا هشدار داده شده است.</p>
      <p>رئیسی با اشاره به آیات سوره ناس افزود: اولین تهدید برای انسان در درون خود انسان است. انسان در درون خود تهدید دارد. امام حسن عسگری(ع) برای مصون سازی انسان در مقابل تهدید هوای نفس، می‌فرماید انسان نباید شب و فرصت نجوا و مناجات با خداوند را از دست بدهد و نفس خود را در مقابل تهدیدهای نفسانی مصون سازی کند و به جای این که بخواهد اسیر نفس شود امیر نفس شود.</p>
      <p>رئیس قوه قضاییه افزود: ما همواره توسط انبیای الهی، امامان و پیشوایان دینی نسبت به تهدید درونی هشدار داده شده ایم. گاهی تهدیدهای بیرونی، ما را از آنچه در درونمان می گذرد غافل می‌کند. در آیات قرآن و روایات همواره به ما نسبت به این تهدید بزرگ هشدار داده شده است. ضرورت دارد انسان همواره خود را در مقابل تهدیدات درونی مصون سازد.</p>
      <p>وی تصریح کرد: تهدید بیرونی از نوع آفات بلایای طبیعی، سیل ها، زلزله ها و امراض صعب العلاج زندگی انسان را تهدید کرده است. در طول تاریخ حیات انسان، انسان در مورد این تهدیدها بسیار نگران بوده که چگونه این تهدیدها زندگی او را از پا درمی آورد و تلاش بسیار کرده که در مقابل آن ها بنوعی مصون سازی کند.</p>
      <p>رئیسی اظهار کرد: البته طبیعت برای مصون سازی در برابر این تهدیدات، قانون دارد. در مصون سازی نفس، قوانین تشریعی خدا و در مصون سازی زندگی در مقابل بلایا و آفات، قوانین تکوینی وجود دارد.</p>
      <p>رئیس قوه قضاییه با اشاره به آیات سوره فلق در قرآن کریم گفت: چگونه به خدا پناه بردن، پناه بردن با قوانین تکوینی خدا است. سیل، زلزله، امراض و تمام آفاتی که زندگی انسان را تهدید می کند، راهکار دارد. در روایات آمده است که خداوند هیچ بلا و مرضی را قرار نداد، مگر اینکه دوای آن درد و مرض در خود طبیعت نهفته است؛ لکن انسان باید با فکر و اندیشه قوانین را کشف کند.</p>
      <p>رئیسی در بخشی از اظهاراتش در این همایش با اشاره به روحیه استکباری بیان کرد: در تاریخ حیات کشورمان جلوه‌هایی از روحیه استکباری را دیده‌ایم. ملت ما در این عصر جدید، در تبعید امام بزرگوار، در شهادت دانش آموزان، در تسخیر لانه جاسوسی و از سال ۴۲، ۵۷ و ۵۸ جلوه حرکت‌های استکباری را بار‌ها دیده است.</p>
      <p>
        <b>برای مصون بودن از آفات، بلایا و بسیاری از امراض باید به آخرین روش‌های علمی و فناورانه و دانش بنیان مجهز شویم</b>
      </p>
      <p>وی ادامه داد: اگر ما در مقابل باران های سیل آسا مسیل ها را لایروبی و رسوب زدایی کنیم باران سیل آسا به نعمتی در جهت آبادانی و عمران کشور تبدیل می شود و اگر این کار نشود، این موضوع به یک تهدید برای زندگی انسان تبدیل می شود.</p>
      <p>رئیسی تصریح کرد: بسیاری از آفات نیز اینگونه است که اگر مصون سازی شود و قوانین تکوینی خدا در طبیعت کشف و به کار بسته شود، زندگی انسان ها در مصونیت خواهد بود.</p>
      <p>رئیس قوه قضاییه خاطر نشان کرد: کشور ما از جمله کشورهایی است که در مقابل برخی آفات و بلایای طبیعی قرار دارد. این موضوع در بعضی از اقلیم ها بیشتر و در برخی کمتر است؛ اما عموماً کشور ما در معرض برخی از بلایای طبیعی است؛ ولی راهکار برون رفت از این آسیب ها آن است که ما به آخرین روش های علمی و فناورانه و دانش بنیان مجهز شویم و کشور را در مقابل این آفات، بلایا و بسیاری از امراض مصون کنیم.</p>
      <p>وی افزود: امراض صعب العلاج که امروز در جهان گسترش پیدا می کند، به دلیل برخی بی دقتی ها و استفاده از بعضی از روش هاست. برخی به خاطر سودجویی، این روش ها و این نوع انتفاعات را دنبال می کنند که باید توسط دستگاه های بهداشتی و مصون ساز، مردم را در مقابل این بلاها مصون کنیم و هر روز شاهد افزایش آمار در نوع امراض صعب العلاجی که زندگی مردم را تهدید کرده نباشیم.</p>
      <p>رئیسی با بیان اینکه نوعی از تهدید سوم وجود دارد که تهدید خصمانه است، گفت: به خاطر اهداف بلندی که نظام جمهوری اسلامی ایران از روز آغازین و نخستین انقلاب اسلامی اعلام کرده، در معرض خصومت استکبار قرار داشته است. مستکبرین نه فقط امروز بلکه همواره در طول تاریخ با روحیه استکباری خود، استقلال ، آزادی، به نام دین زندگی کردن و فقط خدا را در زندگی حاکم کردن را خلاف روحیه استبدادی، استکباری و استعماری خود می دانستند. جلوه های این روحیه استکباری را ما در تاریخ حیات کشورمان داریم .</p>
      <p>
        <b>استکبار می‌خواهد نگذارد که ملتی روحیه استقلال داشته باشد</b>
      </p>
      <p>رئیس قوه قضاییه با بیان اینکه بنای استکبار آن است که خود بزرگ بینی، خودمحوری و خودخواهی او نگذارد که ملتی روحیه استقلال داشته باشد؛ روی پای خود بایستند و بخواهد به داشته‌های خود اعتماد کند و با اتکای به خداوند زندگی کند، تصریح کرد: این هم در طول تاریخ همواره تهدیدی از ناحیه مستکبران نسبت به مردان بزرگ، زنان آزادیخواه و ملت‌ها بوده و جلوه‌های آن را ما در کشور خودمان دیده‌ایم.</p>
      <p>
        <b>امروز به گستردگی همه داشته‌هایمان تهدید می‌شویم</b>
      </p>
      <p>وی با تاکید بر اینکه این تهدید از ابتدای انقلاب اسلامی وجود داشته است، گفت: تهدیدات استکبار نسبت به جمهوری اسلامی ایران بیشتر جلوه تهدید نظامی داشته و تهدید سخت بوده است؛ اما امروز ما به گستردگی همه داشته‌هایمان تهدید می‌شویم. این تهدیدات شامل اقتصادی، فرهنگی، زیستی و تهدیدات از انواع مختلفی است که امروز در برای کشور و مردم عزیزمان وجود دارد.</p>
      <p>رئیسی در ادامه با اشاره به مصادیقی از تهدیدات استکبار برای سرمایه‌های کشورمان گفت: آنچه که داریم شامل نیروی انسانی کارآمد، دانشمندان فرهیخته، نوآوران و خلاقانِ به نام (نه فقط در سطح ایران بلکه در سطح منطقه و جهان)، داشته‌های صنعتی، کشاورزی و داشته‌های بسیار در حوزه‌های علم و فناوری، نانوتکنولوژی و بسیاری از داشته‌های مادی و معنوی که امروز کشور ما بحمدالله از داشته‌های بسیاری برخوردار است، همه در معرض تهدیدات استکباری قرار دارند.</p>
      <p>وی با تاکید بر لزوم صیانت از همه داشته‌هایمان، اذعان کرد: باید هم پیش بینی و پیشگیری کنیم و هم در صورت وقوع یک حادثه برخورد به موقع، زمان شناسانه و بسیار سریع انجام دهیم. هیچ کس نمی‌تواند در کشور عذری بیاورد و بگوید که ما نمی‌دانستیم و پیش بینی نمی‌کردیم. حوادث، قضایا، تهدیدات، توطئه‌ها و فتنه‌ها در این رابطه بسیار است.</p>
      <p>
        <b>سازمان پدافند غیرعامل با همکاری همه دستگاه‌ها مصون سازی از داشته‌‎های کشور را در دستور کار قرار دهد</b>
      </p>
      <p>رئیس قوه قضاییه در ادامه به فواید تشکیل سازمان پدافند غیرعامل از سوی رهبر انقلاب اسلامی اشاره کرد و گفت: سازمان پدافند غیر عامل سازمانی است که بتواند با همکاری با همه دستگاه‌ها و همکاری متقابل دستگاه‌ها با این سازمان در حوزه‌های مختلف، مصون سازی و صیانت بخشی را از داشته‌‎های کشور در دستور کار خود قرار دهد و همه بخش‌ها را نسبت به داشته‌های خود و آنچه که از مراکز حیاتی، اسناد حیاتی، چهره‌های ارزشمند، داشته‌های علمی، فناورانه و کار دقیق در این رابطه حساس کند.</p>
      <p>رئیسی افزود: مسلم است که در این زمینه باید یک اقدام دانش پایه انجام گیرد و یک کار سلیقه‌ای، زودگذر و مقطعی کارساز نیست؛ بلکه یک کار کاملا داشن بنیان، علمی، فنی و کاملا مبتنی بر دانش دقیق باید مورد توجه قرار گیرد. نسبت به این کار گام‌هایی برداشته شده؛ اما ضرورت دارد باز هم با توجه به نوع تهدیداتی که نسبت به مردم عزیز و کشور ما وجود دارد، این مصون سازی صورت گیرد و باید این حساسیت را داشت.</p>
      <p>
        <b>باید آسیب پذیری کشور را با اقدامات مصون ساز به حداقل برسانیم</b>
      </p>
      <p>رئیسی با تاکید بر اینکه در رابطه با تهدیدات باید صیانت بخشی را نسبت به بخش‌های مختلف داشته باشیم که اگر دشمن به میدان آمد، نتواند کاری کند، گفت: باید آسیب پذیری کشور را با اقدامات مصون ساز به حداقل برسانیم. البته اعتقاد داریم کاری از دشمن بر نمی‌آید. به تعبیررهبر معظم انقلاب ما در منطقه با دشمن در رودررویی بودیم؛ او خواست و نتوانست و ما خواستیم و توانستیم.</p>
      <p>
        <b>دشمن نمی‌تواند؛ اما برای مواجهه با تهدیدات باید پیش بینی کرد</b>
      </p>
      <p>وی بیان داشت: دشمن نمی‌تواند؛ اما برای مواجهه با تهدیدات باید پیش بینی کرد؛ خصوصا در تهدیدات نرم باید پیش بینی‌های جدی صورت گیرد. به این منظور ضرورت دارد نوع تهدیدات نرم شناسایی شود و هم لازم است آموزش‌های لازم داده شود و همچنین مصونیت‌‍‌های فیزیکی در بخش‌های مختلف انجام گیرد و این موضوع مربوط به یک دوره خاص و اقدامات خاص نیست.</p>
      <p>رئیس قوه قضاییه تاکید کرد: امروز تهدیدات اقتصادی داریم و کشورمان توانمند‌ی‌های جدی هم دارد. دشمنان تصور می‌کردند که کشور با این تهدیدات از پا در می‌آید؛ ولی به فضل و کرم خداوند متعال، امروز علیرغم همه تهدیداتی که شده و تحریم‌هایی که نسبت به اشخاص، سازمان‌ها و بسیاری از دستگاه‌ها انجام داده‌اند، امروز کشور با قوت و قدرت کار خود را پیش می‌برد و اهدافمان را در کشور و منطقه و عالم دنبال می‌کنیم؛ اما لازم است در این نشست‌ها کاملا هم اندیشی و همفکری برای مصون سازی بهتر کشور انجام شود؛ چراکه در مقابل آسیب‌ها، صیانت بخشی کشور یک امر بسیار ضروری است.</p>
      <p>رئیس قوه قضاییه ادامه داد: ان‌شاءالله قله‌های ارزشمندی را برای کشور بتوانیم فتح کنیم و این روز ممکن است از نظر خیلی از دشمنان و افراد غافل و جاهل بعید باشد؛ اما ما این روز را بسیار نزدیک و چشم انداز و افق را بسیار روشن می‌بینیم.</p>
      <p>
        <b>تمام راهکار‌ها در درون کشور بدست توانای جوانان عزیز و متخصصان این کشور است</b>
      </p>
      <p>وی خاطرنشان کرد: البته در حال حاضر با یکسری از مسائل و مشکلاتی مواجهیم که باید این مشکلات و مسائل را خوب بشناسیم و ببینیم راهکار برون رفت از این قضیه چطور است. بار‌ها بیان شده هیچ مشکلی نیست مگراینکه راه حل دارد و هیچ راه حلی را نباید در خارج از این مرز‌ها دنبال کرد. تمام راهکار‌ها در درون کشور بدست توانای جوانان عزیز و متخصصان این کشور است.</p>
      <p>رئیس قوه قضاییه تصریح کرد: اقدامات پدافند غیر عامل در حوزه‌هایی که درآن‌ها ورود پیدا کرده، اقدامات موثری بوده و بسیار توانسته کارساز باشد.</p>
      <p>
        <b>امروز استقلال اقتصادی و اقدامات در حوزه تولید بهترین مصون سازی در مقابل دشمن و تهدیدات دشمن است</b>
      </p>
      <p>رئیسی افزود: یقین بدانید امروز استقلال اقتصادی و اقداماتی که در حوزه تولید و رونق تولید انجام شود، بهترین مصون سازی را می‌تواند در مقابل دشمن و تهدیدات دشمن داشته باشد. امروز دشمن بدنبال این است که اقتصاد ما فلج شود و حرکتی نداشته باشد و ما در حوزه اقتصاد فضای مجازی کار نکنیم و به یکسری از مسائل ظاهری فضای مجازی بپردازیم؛ درحالیکه اقتصاد فضای مجازی، اقتصادی است که باعث شده امروز پاکستانی‌ها و هندی‌ها و بسیاری از کشور‌ها در حد پول نفت ما از این اقتصاد درآمد کسب کنند.</p>
      <p>وی با تاکید بر توجه به اقتصاد دریا، تصریح کرد: ۵۰ درصد تولید ناخالص ملی بعضی از کشور‌های اروپایی از اقتصاد دریاست؛ ولی آیا ارتباط آن‌ها با دریا به اندازه ماست؟ ۳ هزار کیلومتر با دریا ارتباط و ساحل داریم؛ اقتصاد دریا می‌تواند بسیاری شغل ایجاد و تولید را در کشورمان فعال کند؛ لذا اقتصاد را در حوزه‌های مختلف می‌توانیم به برکت داشته‌هایی که خداوند متعال به کشورمان مرحمت کرده است، دنبال کنیم.</p>
      <p>
        <b>آنچه در ارتباط با فعال شدن حوزه اقتصادی است می‌تواند ما را در مقابل تهدیدات دشمنان مصون کند</b>
      </p>
      <p>رئیسی تاکید کرد: بدون تردید آنچه که در ارتباط با فعال شدن حوزه اقتصادی است می‌تواند ما را در مقابل تهدیدات دشمنان مصون کند.</p>
      <p>رئیس قوه قضاییه با بیان اینکه رونق تولید در گرو امنیت اقتصادی است و امنیت اقتصادی در گرو مبارزه با فساد اقتصادی است، ادامه داد: هر جا از دری فساد وارد شد، امنیت مختل می‌شود. امنیت مختل شود، تولید دچار اختلال می‌گردد؛ لذا این وظیفه اولیه همه مدیران و دست اندرکاران است و نباید نگاه ما به بازرسان بیرون سازمان و دستگاه قضایی باشد.</p>
      <p>وی گفت: اولین وظیفه بروز حساسیت در برابر فساد، برعهده خود مدیران و مسئولان است. اولین حساسیت، ساز و کار‌هایی است که ضد فساد باشد؛ یعنی اگر کسی اراده فساد هم کرد نتواند فساد کند.</p>
      <p>
        <b>سازو کار‌های فساد زدا باید بوسیله خود دستگاه‌ها طراحی شود</b>
      </p>
      <p>رئیس قوه قضاییه خاطرنشان کرد: سازو کار‌های فساد زدا باید بوسیله خود دستگاه‌ها طراحی شود؛ یعنی اینکه بتوانیم در نظام پولی و بانکی و نظام مالیاتی، نظام واردات و صادرات و نظام‌های مختلف یک سازو کار‌هایی ایجاد کنیم که ضد فساد باشد. اینکه با یک مفسد برخورد شود یک طرف قضیه است؛ اماسازوکار‌ها باید بتواند جلوی فساد را بگیرد.</p>
      <p>وی اظهار کرد: به قول جرم شناسان، اول اندیشه جرم یا انگیزه جرم، اراده، فعل و ابزار جرم است. ما باید کاری کنیم که اولا در تربیت‌ها و انتخاب‌ها انگیزه و اندیشه جرم بوجود نیاید واگر به وجود آمد ابزار جرم در اختیار مجرم قرار نگیرد؛ یعنی ساختار‌ها طوری تنظیم شود که اصلا این ابزار در اختیار مجرم قرار نگیرد و اگر تبدیل به جرم شد علی القاعده برخورد می‌شود.</p>
      <p>رئیسی افزود: تمام این موارد مقدمه است و تا هنگامی که این مقدمات خوب طی شود طبیعتا نوبت به برخورد نمی‌رسد؛ لذا بر همه دستگاه‌هاست که در مصون سازی کاری کنند که اصلا مجرم نتواند ارتکاب جرم را داشته باشد که اگر جرم مرتکب شد بعد با او برخورد شود. این اقدامات مقدماتی حتما اقدامات مصون سازی است که می‌تواند تضمین کننده قضیه باشد.</p>
      <p>رئیس قوه قضاییه بیان داشت: راه برخورد با تهدیدات اقتصادی و فساد هم یکی از بند‌های مهم گام دوم انقلاب اسلامی با عنوان اجرای عدالت در قوانین، در اجرا و در همه حوزه‌هاست.</p>
      <p>وی گفت: راه برون رفت از این تهدیدات اقتصادی اجرای عدالت است. عدالت یعنی هر چیز جای خود و یک قوانین عادلانه و یک اجرای عادلانه و اقدامات عادلانه توسط همه بخش‌ها؛ این‌ها می‌تواند همان مصون سازی در بخش‌های مختلف را بدنبال داشته باشد.</p>
    </article>
  </body>
</html>