<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638294/%D9%87%D9%81%D8%AA%D9%87%E2%80%8C%D9%87%D8%A7%DB%8C-%D8%A2%DB%8C%D9%86%D8%AF%D9%87-%D8%A8%D8%AE%D8%B4%DB%8C-%D8%A7%D8%B2-%D8%A7%D8%B7%D9%84%D8%A7%D8%B9%D8%A7%D8%AA-%D8%A8%D9%87-%D8%AF%D8%B3%D8%AA-%D8%A2%D9%85%D8%AF%D9%87-%D8%A7%D8%B2-%D8%B1%D9%88%D8%AD%E2%80%8C%D8%A7%D9%84%D9%84%D9%87%E2%80%8C%D8%B2%D9%85-%D8%A7%D8%B7%D9%84%D8%A7%D8%B9%E2%80%8C%D8%B1%D8%B3%D8%A7%D9%86%DB%8C-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T11:50:00+00:00"/>
    <meta property="og:title" content="هفته‌های آینده بخشی از اطلاعات به دست آمده از روح‌الله‌زم اطلاع‌رسانی می‌شود"/>
    <meta property="og:description" content="غلامحسین اسماعیلی گفت: هفته‌های آینده بخشی از اطلاعات به دست آمده از روح‌الله‌زم اطلاع‌رسانی می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/638294/%D9%87%D9%81%D8%AA%D9%87%E2%80%8C%D9%87%D8%A7%DB%8C-%D8%A2%DB%8C%D9%86%D8%AF%D9%87-%D8%A8%D8%AE%D8%B4%DB%8C-%D8%A7%D8%B2-%D8%A7%D8%B7%D9%84%D8%A7%D8%B9%D8%A7%D8%AA-%D8%A8%D9%87-%D8%AF%D8%B3%D8%AA-%D8%A2%D9%85%D8%AF%D9%87-%D8%A7%D8%B2-%D8%B1%D9%88%D8%AD%E2%80%8C%D8%A7%D9%84%D9%84%D9%87%E2%80%8C%D8%B2%D9%85-%D8%A7%D8%B7%D9%84%D8%A7%D8%B9%E2%80%8C%D8%B1%D8%B3%D8%A7%D9%86%DB%8C-%D9%85%DB%8C%E2%80%8C%D8%B4%D9%88%D8%AF">هفته‌های آینده بخشی از اطلاعات به دست آمده از روح‌الله‌زم اطلاع‌رسانی می‌شود</a>
      </h1>
      <h2>غلامحسین اسماعیلی گفت: هفته‌های آینده بخشی از اطلاعات به دست آمده از روح‌الله‌زم اطلاع‌رسانی می‌شود.</h2>
      <address><time datetime="2019-11-05T11:50:00+00:00">05 Nov 2019, 11:50</time> by <a rel="author">بولتن نیوز | bultannews.com</a></address>
      <p>به گزارش بولتن نیوز،<b> غلامحسین اسماعیلی</b> در ادامه دوازدهمین نشست خبری خود در پاسخ به سوال یکی از خبرنگاران مبنی نمایشی خواندن اقدامات قوه قضائیه از سوی رئیس جمهور اظهار کرد: نه اهل تبلیغات، نه اهل وعده و نه اهل شعار هستیم. آنچه بیان می‌کنیم جنبه شعاری ندارد و آنچه بیان می‌شود گزارش عملکردهاست و مردم امروز عملکرد قوه قضائیه را می‌بینند و به این عملکرد امیدوار شده‌اند و اصرار به تداوم این شیوه هستند. یکی از خواست‌های به حق مردم این است که نکند این اقدامات مقطعی باشد و ما هم روند اجرای عدالت را استمرار خواهیم داد. بالاخره یک جراحی اتفاق می‌افتد و این جراحی جاهایی درد دارد و ممکن است خوشایند فرد یا دستگاه بیمار نباشد اما عاقبت خوبی بدارد.</p>
      <p> </p>
      <p>وی در پاسخ به سوال دیگری مبنی بر فروش «وی‌پی‌ان‌»ها توسط برخی مراجع دولتی و بحث پول‌های کثیف حاصل از این اقدام گفت: عموماً فضای مجازی کشور نیازمند مدیریت است و نباید اجازه داد این فضا به خانه امن برای افراد سودجو و فرصت‌طلب و بزهکاران حرفه‌ای تبدیل شود. مدیریت فضای مجازی هم عزم ملی می‌طلبد و سال‌هاست وعده داده‌اند که برای مدیریت فضای مجازی کشور، شبکه ملی ما راه‌اندازی شود و فضای مجازی کشور بر بستر شبکه ملی باشد تا بتوانیم به نحوه شایسته‌ای آن را مدیریت کنیم اما هنوز به سرانجام نرسیده است.</p>
      <p> </p>
      <p>سخنگوی قوه قضائیه اضافه کرد: گام‌هایی برداشته شده اما ما سرانجام را مطالبه می‌کنیم. در این فضا برخی افراد سودجو و فرصت‌طلب در این فضا مرتکب اعمال مجرمانه می‌شوند و ناچاراً در قبال فیلترینگ این شبکه‌ها، برخی به بهره‌برداری از «وی پی ان‌»ها پرداختند و ما معتقدیم با هر عمل خلاف قانون باید مقابله کرد از جمله بحث وی پی‌ ان‌ها. ضمن اینکه قانون ما نیز در این ارتباط یک مقدار ناقص است و ما برای اینکه کار زمین نماند، از عمومات قانونی استفاده می‌‌کنیم و خواسته ما این است که مجلس قانون جرایم رایانه‌ای را مورد بازبینی قرار دهد.</p>
      <p> </p>
      <p>وی در پاسخ به این سوال که <b>روح الله زم</b> آیا مورد بازجویی توسط بازپرس قرار گرفته است یا خیر و اتهام وی محاربه است یا خیر گفت: در این پرونده در گام اول تحقیقات مفصلی انجام شده و مستندات فراوانی به دست آمده و بر اساس تحقیقات و مستندات حاصله، ارتباط مستمر و وابستگی این فرد به <b>سرویس‌های بیگانه</b> محرز شده است و نحوه ارتباط مشخص شده و وجوهی که از سرویس‌های اطلاعاتی کشورهای مختلف اخذ کرده احصا شده و در این قصه مطالب خیلی خوبی در اختیار داریم.</p>
      <p> </p>
      <p>اسماعیلی افزود: علاوه بر آن مشخص شد این فرد یک حالت سرکردگی و محوریت برای بسیاری از شبکه‌های ماهوره‌ای خارج از کشور پیداکرده بود و این ارتباطات و مرجعیت و محوریت این شخص بدست آمده است. این شخص حلقه ارتباط برخی از شبکه‌ها با سرویس‌های بیگانه بوده که اطلاعات لازم بدست آمده است و اشراف خوبی در خصوص سرویس‌های اطلاعاتی بیگانه ایجاد شده است و ان‌شاالله در گام‌های بعدی و هفته‌های آتی نسبت به سایر نتایج بدست آمده در این پرونده اطلاع رسانی انجام می‌شود. عنوان دقیق اتهام را همیشه گفتیم که پرونده مراحل قضایی خودر ا طی نکرده، از بیانش معذوریم.</p>
      <p> </p>
      <p>انتهای پیام/</p>
    </article>
  </body>
</html>