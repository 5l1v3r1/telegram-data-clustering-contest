<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/05/borisov-se-pohvali-na-chehite-s-nula-migraciia-sme.428600"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T11:18:00+00:00"/>
    <meta property="og:title" content="Борисов се похвали на чехите: С нула миграция сме!"/>
    <meta property="og:description" content="Премиерът се срещна с външния министър Томаш Петричек | Dnes.bg"/>
  </head>
  <body>
    <article>
      <h1>Борисов се похвали на чехите: С нула миграция сме!</h1>
      <h2>Премиерът се срещна с външния министър Томаш Петричек</h2>
      <address><time datetime="2019-11-05T11:18:00+00:00">05 Nov 2019, 11:18</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>България е държавата, която има нула миграция благодарение на всички взети мерки, спазвайки всички европейски правила. Това е заявил премиерът Бойко Борисов пред външния министър на Чехия Томаш Петричек, с когото са обсъдили доброто сътрудничество между двете страни.</p>
      <p>Премиерът акцентирал върху сериозната работа на страната ни по охраната на външната граница на Европейския съюз.</p>
      <p>"Представих добрите макроикономически и финансови показателите на страната – България е привлекателна за чуждите инвеститори с ниските и прогнозируеми данъци, стабилна икономическа среда и огромен фискален резерв", написа Борисов във Facebook.</p>
      <p>Той ще участва в Срещата на високо равнище на групата "Приятели на кохезията", която ще се проведе днес в Прага.</p>
      <p>В рамките на форума ще се състои дискусия по Многогодишната финансова рамка за периода 2021-2027 г. и ще бъде приета декларация с фокус върху Кохезионната политика.</p>
      <p>Срещата на високо равнище се организира в рамките на Чешкото председателство на държавите от Вишеградската четворка. Форумът се разглежда като продължение на Срещата на високо равнище в същия формат, състояла се на 28 ноември 2018 г. в Братислава по време на Словашкото председателство на държавите от Вишеградската четворка.</p>
      <p>Тогава лидерите от групата очертаха значението за отделяне на достатъчно ресурси за Кохезионната политика, за Общата селскостопанска политика, както и за новите предизвикателства като сигурност и отбрана, борба с тероризма, климатичните промени, устойчив транспорт, развойна дейност, иновации и други.</p>
      <p>Групата "Приятели на кохезията" се формира от 17 държави членки на ЕС и това са: Чехия, Словакия, Унгария, Полша, Литва, Латвия, Естония, България, Румъния, Гърция, Словения, Хърватия, Португалия, Испания, Кипър, Малта и Италия.</p>
      <p>Всички те застъпват становището, че Кохезионната политика има централна роля и важност в бюджета на ЕС, изглажда неравенствата между различните региони в Общността, придава добавена стойността на Евросъюза като цяло, а това е от полза за всички негови граждани.</p>
    </article>
  </body>
</html>