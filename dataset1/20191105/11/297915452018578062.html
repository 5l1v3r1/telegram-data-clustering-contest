<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zpravy_region/praha-tramvajova-sit-smycky-centrum-vyluky-dopravni-podnik-scheinherr-20191105.html"/>
    <meta property="og:site_name" content="Pražský deník"/>
    <meta property="article:published_time" content="2019-11-05T11:21:00+00:00"/>
    <meta property="og:title" content="Praha chce stabilnější tramvajovou síť. Hledá místa na smyčky v centru"/>
    <meta property="og:description" content="Primátorův náměstek pro dopravu Adam Scheinherr (Praha sobě) si pochvaluje, jak se při dočasném uzavření Malé Strany pro automobily povedlo při výluce na Smetanově nábřeží zlepšit tramvajový provoz. Magistrátní koalice se pod vedením Pirátů snaží dál preferovat městskou hromadnou dopravu. Pražští radní na pondělním zasedání rozhodli také o „zvýšení operativnosti při neočekávaných událostech u tramvajové sítě v širším centru metropole“."/>
  </head>
  <body>
    <article>
      <h1>Praha chce stabilnější tramvajovou síť. Hledá místa na smyčky v centru</h1>
      <address><time datetime="2019-11-05T11:21:00+00:00">05 Nov 2019, 11:21</time> by <a rel="author">Michael Bereň</a></address>
      <p>Co to znamená? Dopravní podnik hlavního města (DPP) má nyní vytipovat místa, kde by bylo nejlepší vybudovat odstavná kolejiště a nová obratiště. Nové tramvajové smyčky by měly pomoci v případě plánovaných výluk či mimořádných událostech - hlavně nehodách, poruchách trakčního vedení nebo závadách na tramvajových vozech.</p>
      <p>Dispečeři podle radního Scheinherra teď často náročně hledají optimální řešení odklonů a pokud jezdí dotčené linky jinou trasou, několik tramvajových zastávek zůstane neobslouženo. V přilehlých oblastech navíc obvykle nastává dopravní kolaps.</p>
      <figure>
        <img src="https://g.denik.cz/63/66/tramvaj-15t-praha_denik-150-3x2.jpg"/>
      </figure>
      <aside>
        <a href="https://prazsky.denik.cz/podnikani/koalice-praha-tramvaje-klimatizace-skoda-transportation-bez-souteze-dpp-20191105.html">Radní vedli spory: (Ne)může dodat klimatizace do tramvají někdo jiný? Přečíst článek ›</a>
      </aside>
      <p>„Právě s tím pomůže budování nových obratišť a odstavných kolejí přednostně v lokalitách, kde tato infrastruktura zcela chybí, nebo je nedostatečná. Jedná se například o oblast Smíchova, Malé Strany, Nového Města, Žižkova a Vinohrad,“ oznámil na webu magistrátu Scheinherr.</p>
      <h3>Jediné obratiště v centru je Těšnov</h3>
      <p>Podle magistrátu patří tramvajová síť k celosvětově nejrozsáhlejším, v intenzitě provozu spojů v centrálních úsecích a křižovatkách (Spálená x Národní, Lazarská či Karlovo náměstí) drží dokonce absolutní prvenství. Současné vedení Prahy navíc plánuje v příštích letech síť ještě zahustit, což však nepůjde bez budování podpůrné infrastruktury.</p>
      <p>Zatím jediným dosud využitelným obratištěm v centru města je pouze smyčka Těšnov nedaleko Florence. Břevnovský Dlabačov, Výstaviště Holešovice, Palmovka či Podolská vodárna se nachází už přece jen trochu dál. Podle náměstka by dopravní podnik měl studii zpracovat do konce příštího roku. „Ihned po jejím vyhotovení by dopravní podnik mohl zpracovávat projektovou dokumentaci,“ uvedl pro Blesk.cz Scheinherr.</p>
      <figure>
        <img src="https://g.denik.cz/63/50/rozvojtramvaji_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/tramvaje-ipr-praha-rozvoj-trati-dopravni-podnik-vize-dedina-slivenec-20191026.html">Za minulého režimu byly tramvaje v nemilosti. Praha teď chce jejich rozvoj Přečíst článek ›</a>
      </aside>
    </article>
  </body>
</html>