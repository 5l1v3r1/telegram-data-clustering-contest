<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/5/7231050/"/>
    <meta property="og:site_name" content="Українська правда"/>
    <meta property="article:published_time" content="2019-11-05T11:13:29+00:00"/>
    <meta property="og:title" content="&quot;Свободівець&quot; Кривецький отримав землі АТОвців на Львівщині"/>
    <meta property="og:description" content="Колишній народний депутат та основний фінансист ВО “Свобода” Ігор Кривецький фактично заволодів уже понад 110 га землі у Львівській області, частину якої складають паї для АТОвців."/>
  </head>
  <body>
    <article>
      <h1>"Свободівець" Кривецький отримав землі АТОвців на Львівщині</h1>
      <address>
        <time datetime="2019-11-05T11:13:29+00:00">05 Nov 2019, 11:13</time>
      </address>
      <p>Колишній народний депутат та основний фінансист ВО "Свобода" Ігор Кривецький фактично заволодів уже понад 110 га землі у Львівській області, частину якої складають паї для АТОвців.</p>
      <p><b>Джерело: </b>публікація "<a href="http://lviv.nashigroshi.org/2019/11/05/kryvets-kyy-ofitsiyno-perepysav-na-sebe-zemli-atovtsiv-v-seli-strilky/?fbclid=IwAR16YtvXGlT6JpgRYeEKmXKoxgmoSRYTPoTaUMymbdGk71MHO-UXIE7FQ5A">Наші гроші. Львів</a>"</p>
      <p><b>Деталі</b>: Товариство з обмеженої відповідальністю "Еко ферма Едем" 13 вересня 2019 року офіційно стало власником <b>65,51</b> га в селі Стрілки.</p>
      <p>На кадастровій карті це три ділянки, які призначені для ведення особистого селянського господарства. За даними Держгеокадастру, нормативно грошова оцінка трьох ділянок становить 353,12 тис. грн.</p>
      <p>Офіційною засновницею "Еко ферми Едем" ще донедавна була головна бухгалтерка відпочинкового комплексу Edem Resort Medical &amp; SPA Галина Середницька.</p>
      <p>Проте кілька місяців тому засновником фірми стало ТОВ "Узлісся", кінцевим бенефіціаром якого є Ігор Кривецький. </p>
      <p>Три ділянки загальною площею у 65,51 га поблизу Стрілок були утворені з паїв площею 2 га, які сільська рада Стрілок надала учасникам АТО та місцевим мешканцям для ведення сільського господарства ще у 2017 році.</p>
      <p>На початку 2019 року ці 29 ділянок були об’єднані у три великі ділянки та передані у приватну власність.</p>
      <p>Тривалий час на Публічній кадастровій карті інформація про власність була прихована. Чиновники Держгеокадастру – як обласні, так і районні, – на офіційні запити не відповідали.</p>
      <figure>
        <img src="https://img.pravda.com/images/doc/c/b/cb01c91-geokadastr-lvivshyna-original.jpg"/>
      </figure>
      <p><b>Дослівно </b>журналісти<b>:</b> "Серед власників ділянок по 2 га, з яких були сформовані ділянки для Кривецького, були і одіозні львівські активісти. Зокрема, відомі участю у вуличних акціях у Львові члени "Української спілки учасників АТО" та засновники житлово-будівельних та обслуговуючих  кооперативів "Патріот-1, -2, -3". Це Олег Дудок, Андрій Різничок та Костянтин Дерюгін.</p>
      <p>Свою ділянку у Стрілках віддав чи продав "Еко фермі Едем" і заступник начальника штабу з мобілізаційної роботи в/ч А0284 Володимир Барбарич.</p>
      <p>Також кілька ділянок тут сільська рада надавала місцевим мешканцям, які мають безпосередній стосунок до Edem Resort Medical &amp; SPA. Це керівник служби безпеки цього курорту Юрій Волковський, або директор готелю Edem Resort &amp;SPA та готелю "Жорж" Олег Магулка. Крім того батько, брат та сестра Олега Магулки також отримували тут по 2 га, які стали частиною великих ділянок".</p>
      <p><b>Раніше</b> фірми, афілійовані з Ігорем Кривецьким, вже стали <b>власниками</b> <b>52 га</b> через масовий викуп землі сільськогосподарського призначення людьми з оточення "свободівця". Викуповували земельні ділянки, в тому числі, в учасників АТО та їхніх родичів.</p>
      <figure>
        <img src="https://img.pravda.com/images/doc/8/0/805b585-kryvetski-original.jpg"/>
        <figcaption>Ігор Кривецький та його дружина Ольга у винограднику готелю Edem Resort<cite>Facebook Edem Resort Medical &amp; Spa</cite></figcaption>
      </figure>
      <p>За даними <a href="https://zaxid.net/pyatdesyat_gektariv_rayu_n1469293">Zaxid.net</a>, тоді лише головна бухгалтерка підприємства Галина Середницька скупила 25 ділянок на території Стрілківської сільради.</p>
      <p>Фактично, зараз Ігорю Кривецькому належить <b>понад 110 га</b> в Перемишлянському районі Львівської області.</p>
      <p>
        <b>
          <i>Читайте також <a href="https://www.pravda.com.ua/articles/2014/03/21/7019774/">Сірий кардинал "Свободи" Ігор Кривецький: Я міг постояти за себе. Але це не значить, що я - кримінальний авторитет</a></i>
        </b>
      </p>
      <p><b>Передісторія:</b> </p>
      <ul>
        <li>Ігор Кривецький – депутат Верховної Ради 7 скликання, більше відомий як "Пупс".</li>
        <li>У 2014 році він фінансував партію "Свобода" на виборах. Кривецький як заступник голови партії та керівник економічної ради "Свободи" тоді пропонував кандидатів в уряд на рівні заступників міністрів..</li>
      </ul>
      <related>
        <a href="https://www.pravda.com.ua/news/2019/11/5/7231028/"/>
        <a href="https://www.epravda.com.ua/news/2019/10/31/653185/"/>
        <a href="https://www.epravda.com.ua/news/2019/10/29/653067/"/>
      </related>
    </article>
  </body>
</html>