<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191105_04701353"/>
    <meta property="og:site_name" content="De Standaard"/>
    <meta property="article:published_time" content="2019-11-05T11:01:00+00:00"/>
    <meta property="og:title" content="Nederland overweegt lagere maximumsnelheid en autoloze zondagen in strijd tegen uitstoot"/>
    <meta property="og:description" content="Een verlaging van de maximumsnelheid op alle snelwegen naar 100 kilometer per uur en maandelijkse autoloze zondagen zijn voor de Nederlandse regering niet ..."/>
  </head>
  <body>
    <article>
      <h1>Nederland overweegt lagere maximumsnelheid en autoloze zondagen in strijd tegen uitstoot</h1>
      <address>
        <time datetime="2019-11-05T11:01:00+00:00">05 Nov 2019, 11:01</time>
      </address>
      <p>
        <b>Een verlaging van de maximumsnelheid op alle snelwegen naar 100 kilometer per uur en maandelijkse autoloze zondagen zijn voor de Nederlandse regering niet langer taboe in de strijd tegen de stikstofuitstoot.</b>
      </p>
      <p>Nederland blijft zoeken naar oplossingen voor <a href="https://www.standaard.be/cnt/dmf20190926_04630535">de zogenoemde stikstofcrisis</a>. Die ontstond nadat de Raad van State in november 2018 oordeelde dat het Nederlandse stikstofbeleid te schadelijk is voor natuurgebieden. De uitstoot moet er naar beneden.</p>
      <p>Door die uitspraak kwamen 18.000 bouwprojecten op de helling te staan. Dat leidde dan weer tot grote protestdemonstraties in Den Haag van landbouwers en bouwbedrijven. Tijdens de <a href="https://www.standaard.be/cnt/dmf20191030_04693695">demonstraties van de bouwsector</a> op het Malieveld in Den Haag, eind oktober, liet minister Carola Schouten al weten ‘hard te werken aan oplossingen’ voor de impasse. ‘Dit land gaat niet op slot.’</p>
      <p>De regering van Mark Rutte (VVD) bekijkt nu of een algemene verlaging van de maximumsnelheid op alle snelwegen naar 100 kilometer per uur en maandelijkse autoloze zondagen mogelijke oplossingen zouden kunnen zijn. Nederlandse media melden dat zijn kabinet laat uitrekenen hoeveel ‘stikstofruimte’ bepaalde onorthodoxe maatregelen zouden opleveren. Door elders de uitstoot drastisch te verminderen, wil de Nederlandse regering op korte termijn ruimte vrijmaken voor de vele bouwprojecten die nu stilliggen.</p>
      <p>
        <b>Geen taboes</b>
      </p>
      <p>‘Ik zie dit liever niet gebeuren’, zegt VVD-fractievoorzitter Klaas Dijkhoff tegen <i>De Telegraaf</i>. ‘Maar ik wil er serieus naar kijken als iemand mij aantoont dat je daarmee bijvoorbeeld de bouwsector redt.’</p>
      <p>De regering-Rutte wil vrijdag, na afloop van de wekelijkse ministerraad, bekendmaken welke maatregelen de eindstreep hebben gehaald. Op zijn wekelijkse persconferentie zei Rutte vorige vrijdag al dat er geen taboes zijn. ‘Het nadeel van langzamer rijden weegt niet op tegen het risico dat duizenden mensen in de bouw hun baan kwijtraken.’</p>
      <p>
        <b>‘Politieke zelfmoord’</b>
      </p>
      <p>Uit een voorlopige berekening door het Rijksinstituut voor Volksgezondheid en Milieu (RIVM) zou blijken dat door zo’n algemene snelheidsverlaging ruimte ontstaat voor de bouw van 75.000 woningen in 2020.</p>
      <p><i>De Telegraaf</i> wijst er echter fijntjes op dat ‘het beknotten van de vrijheid van automobilisten’ uitermate gevoelig ligt binnen de liberale regeringspartij, die in 2012 de maximumsnelheid op de Nederlandse snelwegen net had opgetrokken tot 130 kilometer per uur. Een anoniem VVD-Kamerlid spreekt tegen de krant dan ook van ‘politieke zelfmoord’. Een ander noemt de voorstellen ‘flauwekul’.</p>
      <p>Regeringspartij ChristenUnie en oppositiepartij GroenLinks pleitten vorige maand al wel voor de autoloze zondag. ‘We hebben te maken met een klimaatcrisis, een stikstofprobleem en slechte luchtkwaliteit in steden’, zei ChristenUnie-Kamerlid Carla Dik-Faber. ‘Daar moeten we met z’n allen de schouders onder zetten.’ Toen vorige maand de stadscentra van onder meer Parijs, Brussel en Londen een dag afgesloten werden voor auto's, om zo Europees aandacht te vragen voor klimaatverandering en luchtvervuiling, deed daar nog geen enkele Nederlandse stad aan mee.</p>
    </article>
  </body>
</html>