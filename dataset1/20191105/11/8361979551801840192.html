<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/world/geopolitics/chto-svyazyvaet-trampa-s-firtashem-obzor-smi-50051685.html"/>
    <meta property="og:site_name" content="НВ"/>
    <meta property="article:published_time" content="2019-11-05T11:23:00+00:00"/>
    <meta property="og:title" content="Что связывает Трампа с Фирташем? Обзор СМИ"/>
    <meta property="og:description" content="Есть ли связь между украинским олигархом и президентом США, что «скрывает» Борис Джонсон и «худшая цензура в истории Пакистана» — в обзоре иностранной прессы."/>
  </head>
  <body>
    <article>
      <h1>Что связывает Трампа с Фирташем? Обзор СМИ</h1>
      <h2>Есть ли связь между украинским олигархом и президентом США, что «скрывает» Борис Джонсон и «худшая цензура в истории Пакистана» — в обзоре иностранной прессы.</h2>
      <address>
        <time datetime="2019-11-05T11:23:00+00:00">05 Nov 2019, 11:23</time>
      </address>
      <p>У вівторок, 5 листопада, іноземна преса пише про таке:</p>
      <ul>
        <li>Чи пов’язаний Фірташ із Трампом?</li>
        <li>Що «приховує» Борис Джонсон</li>
        <li>Хто стоїть за «темниками» в Пакистані</li>
        <li>Всі наші знання про всесвіт можуть бути невірними</li>
      </ul>
      <h3>Фірташ маніпулює Трампом?</h3>
      <p><a href="https://www.nytimes.com/2019/11/04/opinion/trump-ukraine.html?action=click&amp;module=Opinion&amp;pgtype=Homepage">New York Times</a> пише про те, що Дмитро Фірташ може бути «напряму пов’язаний з американським президентом».</p>
      <p>Видання стверджує, що олігарх, який вже кілька років вимушено перебуває у Відні, мав стосунки з Левом Парнасом та Ігорем Фруманом — американськими бізнесменами радянського походження, яких нещодавно заарештували правоохоронці США. Цікаво, що затримання відбулось, коли вони збирались летіти до Відня.</p>
      <p>Парнас та Фруман з’явились на американській політичній сцені 2015 року як «захоплені прихильники Дональда Трампа». Вони стали фінансовими донорами багатьох республіканців, а згодом почали розповсюджувати конспірологічні теорії про те, що в «американські президентські вибори 2016 року втручалась не Росія, а саме Україна».</p>
      <p>При цьому, стверджує видання, вони мали тісні стосунки та «платили гроші» адвокату Трампа Руді Джуліані.</p>
      <ul>
        <li>
          <a href="https://www.bbc.com/ukrainian/news-50222359?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">«Хвилювався про наслідки для України»: у справі Трампа свідчитиме вихідець з Києва</a>
        </li>
        <li>
          <a href="https://www.bbc.com/ukrainian/features-50232041?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Американський військовий з Києва, який роздратував Трампа. Що про нього відомо</a>
        </li>
      </ul>
      <p>«Своєю чергою, Парнасу платив Фірташ», — веде далі видання. Зокрема, Парнас начебто хвалився тим, що Фірташ «оплачує його розкішне життя», зокрема цілодобову охорону та дві елітні автівки супроводу, а також шість чартерних перельотів за останні місяці.</p>
      <p>«Важко уявити, що Фірташ платив би за щось інше, окрім доступу до Трампа, — пише газета. — Мотиви Фірташа не важко зрозуміти. Поки він бореться з екстрадицією, він має очевидні причини шукати прихильності Трампа.»</p>
      <p>Видання звертає увагу на те, що адвокат Парнаса заявив в суді минулого місяця, що його клієнт має право на так званий привілей виконавчої влади — право не надавати суду конфіденційну інформацію офіційного характеру.</p>
      <p>«Вочевидь тому, що його робота з Джуліані збігалась з роботою останнього на Трампа. Якщо це правда, то Фірташ напряму пов’язаний з американським президентом», — пише New York Times.</p>
      <p>«Були часи, коли республіканцям було б надзвичайно соромно за президента, яким маніпулюють люди на кшталт Фірташа. На щастя для них, вони втратили здатність відчувати сором», — додає видання.</p>
      <h3>«Не потрібно квапитись»</h3>
      <figure>
        <img src="https://c.files.bbci.co.uk/14B3E/production/_108589748__108589187_boris_020919_afp.jpg"/>
      </figure>
      <p><a href="https://www.independent.co.uk/news/uk/politics/russia-conservative-party-brexit-intelligence-uk-report-national-security-money-a9185116.htm">Independent</a> пише про те, що британський уряд не поспішає оприлюднювати доповідь про «протиправні» дії Росії в Сполученому Королівстві.</p>
      <p>Попри тиск з боку парламенту та заяв служб безпеки та розвідки про те, що вони не мають жодних заперечень, адже було зроблено все необхідне для захисту інформації з обмеженим доступом, уряд посилається на «необхідність належним чином перевірити доповідь заради національної безпеки».</p>
      <p>Таким чином, пише видання, британська публіка навряд чи побачить висновки парламентського комітету з розвідки безпеки раніше грудня, коли відбудуться позачергові вибори.</p>
      <p>Доповідь, яка присвячена начебто спробам Кремля вплинути на «брекзит» та російським грошам, які надавались британським інституціям, зокрема, Консервативній партії, неможливо оприлюднити без згоди прем'єра Бориса Джонсона — лідера консерваторів.</p>
      <p>Позиція уряду зазнає різкої критики з боку британських політиків.</p>
      <ul>
        <li>
          <a href="https://www.bbc.com/ukrainian/news-50205837?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Євросоюз погодився перенести брекзит</a>
        </li>
        <li>
          <a href="https://www.bbc.com/ukrainian/features-50081476?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Борис Джонсон заявив про нову угоду про брекзит</a>
        </li>
      </ul>
      <p>«Я не можу вигадати причини, чому він не хотів би оприлюднення цієї доповіді. Нас це дуже деморалізує, адже ми вклали в документ місяці роботи», — каже голова комітету Домінік Грів.</p>
      <p>На думку лорда Андерсона, позиція уряду «викликає підозру щодо його мотивів».</p>
      <p>Лорд Батлер заявив, що оскільки «ця доповідь має відношення до наступних виборів», уряд має зробити все необхідне, щоб документ було оприлюднено.</p>
      <p>А баронеса Гейтер пішла ще далі та запитала: «Що хоче приховати прем'єр-міністр?»</p>
      <p>Своєю чергою, уряд наполягає на тому, що з оприлюдненням «не потрібно квапитись», адже прем'єр має «ретельно зважити» наслідки від оприлюднення «інформації з обмеженим доступом».</p>
      <p>Independent нагадує, що британські експерти встановили, що близько 150 тисяч пов’язаних з Росією користувачів писали твіти про брекзит напередодні референдуму.</p>
      <h3>«Найгірша цензура» в історії</h3>
      <figure>
        <img src="https://c.files.bbci.co.uk/D5B9/production/_109531745_gettyimages-136086031.jpg"/>
      </figure>
      <p><a href="https://www.theguardian.com/world/2019/nov/05/extreme-fear-and-self-censorship-media-in-pakistan-under-attack">Guardian</a> пише про те, що журналісти в Пакистані живуть в атмосфері «надзвичайного страху».</p>
      <p>Відомий телеведучий Талат Хуссейн вів популярне шоу на одному з провідних телеканалів, але після приходу до влади чинного прем'єра Імрана Хана був змушений піти з роботи через «темники».</p>
      <p>«Мої програми постійно зазнавали цензури», — каже Хуссейн. Керівництво каналу сказало йому, що армія, чий вплив в країні значно посилився після торішніх виборів, «була дуже незадоволена» телеведучим. Зрештою Хуссейн був змушений шукати нову роботу.</p>
      <p>Ще декілька журналістів повідомили Guardian про тиск з боку влади — як через прямі накази продюсерам та редакторам, так і опосередковано — відключення телеканалів, зняття газет з тиражу та відмов рекламодавців.</p>
      <ul>
        <li>
          <a href="https://www.bbc.com/ukrainian/other-news-45087036?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Чому в Китаї заборонили фільм про Вінні-Пуха</a>
        </li>
        <li>
          <a href="https://www.bbc.com/ukrainian/news-42829127?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Фільми, які викликали політичну бурю</a>
        </li>
      </ul>
      <p>На думку відомого пакистанського письменника Мохаммеда Ханіфа, зараз країна переживає «найгіршу цензуру» з того, що він бачив. А один з відомих телепродюсерів, Гібран Пешімам, каже, що зараз існують «багато шарів цензури».</p>
      <p>«Вона стала більш витонченою та має більше нюансів, ніж в минулому», — вважає пан Пешімам.</p>
      <p>Чимало медіа менеджерів не під запис скаржаться на принцип «колективної відповідальності», який застосовують до всієї медіа організації, якщо вийде бодай один критичний репортаж про владу. В такому разі тиску зазнають власники чи рекламодавці, яким не рекомендують розміщувати рекламу на тому чи іншому каналі.</p>
      <p>«Я відчуваю, що журналістика в Пакистані як ніколи під загрозою», — каже Алі Гайдер Хабіб, колишній головний редактор журналу, що закрили цього року начебто через тиск з боку військових.</p>
      <p>Водночас уряд заперечує будь-який тиск на ЗМІ. Спеціальний помічник прем'єра доктор Фірдус Ашік Хан стверджує, що влада «гарантує найкраще та найбільш ефективне середовище для свободи слова», пише Guardian.</p>
      <h3>Замкнений всесвіт?</h3>
      <p>Всі наші знання про всесвіт можуть бути невірними, адже нові докази вказують на те, що він викривлений, а не плаский, пише <a href="https://www.dailymail.co.uk/sciencetech/article-7649635/New-evidence-suggests-universe-curved-not-flat-like-previously-believed.html">Daily Mail</a>.</p>
      <p>Видання нагадує, протягом багатьох років вчені вважали всесвіт «пласким наче аркуш паперу. Але новітнє дослідження встановило, що гравітація, здається, може викривляти мікрохвилі в космосі.</p>
      <p>«Ці відкриття вказують на замкнений всесвіт — теорія про те, що якщо подорожувати занадто далеко в космосі, то повернешся по колу до місця початку подорожі», — пише видання.</p>
      <p>На думку авторів дослідження, їх висновки демонструють, чому теорія плаского всесвіту не може належним чином пояснити деякі космологічні феномени.</p>
      <p>Попри свій оптимізм, вчені наголошують на тому, що необхідно проводити подальші дослідження аби остаточно з’ясувати, наслідком чого є виявлені ними невідповідності, пише Daily Mail.</p>
      <p>
        <i>Огляд підготував Ілля Глущенков, Служба моніторингу ВВС</i>
      </p>
      <p><i>Хочете отримувати головне в месенджер? Підписуйтеся на наш </i><a href="https://t.me/bbcukrainian">Telegram</a> <i>або </i><a href="http://bit.ly/2PYRwJ9">Viber</a> <i>!</i></p>
    </article>
  </body>
</html>