<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/world/zaef-rama-kampanaki-gia-tin-anazopyrosi-tou-ethnikismou-sta-valkania/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T17:32:22+00:00"/>
    <meta property="og:title" content="Ζάεφ – Ράμα: Καμπανάκι για την αναζωπύρωση του εθνικισμού στα Βαλκάνια"/>
    <meta property="og:description" content="Εδωσαν συνέντευξη στους Financial Times"/>
  </head>
  <body>
    <article>
      <h1>Ζάεφ – Ράμα: Καμπανάκι για την αναζωπύρωση του εθνικισμού στα Βαλκάνια</h1>
      <h2>Εδωσαν συνέντευξη στους Financial Times</h2>
      <address><time datetime="2019-11-05T17:32:22+00:00">05 Nov 2019, 17:32</time> by <a rel="author">ΤοΒΗΜΑ Team</a></address>
      <p>Η Βόρεια Μακεδονία και η Αλβανία αντιμετωπίζουν τον κίνδυνο αναζωπύρωσης του εθνικισμού και συνέχισης των οικονομικών μεταρρυθμίσεων μετά την «πόρτα» από την ΕΕ προειδοποιούν οι πρωθυπουργοί των δύο χωρών στους Financial Times.</p>
      <p>Ο πρωθυπουργός της Βόρειας Μακεδονίας, Ζόραν Ζάεφ, δήλωσε στη συνέντευξή του ότι φοβάται την επιστροφή στο «κακό παρελθόν» της εθνικά διαιρεμένης χώρας του, συμπεριλαμβανομένου ενός εμφυλίου πολέμου που αποφεύχθηκε παρά λίγο το 2001.</p>
      <p><a href="https://www.in.gr/2019/11/05/world/peirateia-se-tanker-sygklonizei-o-pateras-tou-ellina-naytikou-pou-apixthi/">Διαβάστε ακόμη : Πειρατεία σε τάνκερ : Συγκλονίζει ο πατέρας του έλληνα ναυτικού που απήχθη <br/></a>Ο πρωθυπουργός της Αλβανίας, Έντι Ράμα, δηλώνει σε ξεχωριστή του συνέντευξη στους FT ότι η χώρα του κινδυνεύει να γίνει η «παράπλευρη απώλεια» των διαιρέσεων της ΕΕ για τη διεύρυνση.</p>
      <figure>
        <img src="https://www.in.gr/wp-content/uploads/2019/11/FT-486x600.jpg"/>
      </figure>
      <p>Οι προειδοποιήσεις των δύο ηγετών εμβαθύνουν τους φόβους για νέα κρίση στα Βαλκάνια, τη στιγμή που Ρωσία και Κίνα προσπαθούν να αυξήσουν την επιρροή τους στην περιοχή.</p>
      <p>«Ο γάλλος πρόεδρος Εμανουέλ Μακρόν μπλόκαρε ουσιαστικά την έναρξη των ενταξιακών συνομιλιών με τη Βόρεια Μακεδονία και την Αλβανία. Αμφότερες οι χώρες παραπονέθηκαν ότι η ΕΕ δεν τηρεί από την πλευρά της μια σιωπηρή συμφωνία, αφού τόσο τα Τίρανα όσο και τα Σκόπια ενήργησαν για να ανταποκριθούν στις απαιτήσεις των Βρυξελλών. Οι Κάτω Χώρες και η Δανία αντιτάχθηκαν επίσης στις συνομιλίες με την Αλβανία» τονίζει η εφημερίδα.</p>
      <h3>Ζάεφ: Η Συμφωνία των Πρεσπών θα μπορούσε να ξανανοίξει</h3>
      <p>Ο Ζόρανε Zάεφ δήλωσε ότι ανησυχεί ότι η «ευαίσθητη συμφωνία» που διαπραγματεύθηκε πέρυσι με την Ελλάδα για να μετονομάσει τη χώρα του θα μπορούσε να ξανανοίξει εν μέσω αναζωπύρωσης του εθνικιστικού αισθήματος.</p>
      <p>Προειδοποίησε επίσης ότι η περαιτέρω εφαρμογή της συμφωνίας με την Αθήνα είναι τώρα σε κίνδυνο.</p>
      <figure>
        <img src="https://www.in.gr/wp-content/uploads/2019/11/zaev-1-600x368.jpg"/>
      </figure>
      <p>«Μέρος της διαδικασίας είναι μη αναστρέψιμο, αλλά ανησυχώ ότι θα μπορούσε να υπάρξει επιστροφή στο κακό μας παρελθόν», δήλωσε, σημειώνοντας την πολυεθνική φύση της χώρας του, μοιρασμένη μεταξύ των πλειοψηφούντων Μακεδόνων και των Αλβανών».</p>
      <p>«Αν υπάρχει αρκετή εθνικιστική ρητορική, ριζοσπαστική δράση και ομιλίες στη Βόρεια Μακεδονία, αυτό θα δώσει επιχειρήματα στους Έλληνες πολιτικούς για να χρησιμοποιήσουν την ίδια ρητορική. . . Και αυτό μπορεί να οδηγήσει τους πάντες να λάβουν συγκεκριμένα βήματα τα οποία δεν θα είναι καλά για την περιοχή μου ή τη χώρα μου» δήλωσε ο πρωθυπουργός της Βόρειας Μακεδονίας.</p>
      <h4>Ράμα: Έντονο ψυχολογικό σοκ στην Αλβανία μετά το «όχι» της ΕΕ</h4>
      <p>Από τα Τίρανα, ο Έντι Ράμα δήλωσε ότι η απόφαση να μην ξεκινήσουν οι ενταξιακές διαπραγματεύσεις προκάλεσε «έντονο ψυχολογικό σοκ στη χώρα» και έβλαψε την αξιοπιστία της ΕΕ στην περιοχή.</p>
      <figure>
        <img src="https://www.in.gr/wp-content/uploads/2019/11/rama-1-600x377.jpg"/>
      </figure>
      <p>«Αποκοπήκαμε δύο φορές βίαια από την Ευρώπη, την πρώτη φορά επί πέντε αιώνες υπό την Οθωμανική Αυτοκρατορία και στη συνέχεια για μισό αιώνα κάτω από το πιο βάναυσο κομμουνιστικό καθεστώς. Κανείς δεν μπορεί να ζήσει με την ιδέα ότι μπορεί να υπάρξει μια τρίτη φορά και ότι αυτή τη φορά μπορεί να είναι η Ευρώπη που μας αποκόβει βίαια από τον εαυτό της» ανέφερε χαρακτηριστικά.</p>
      <p>Ο Ράμα δήλωσε ότι η ανάγκη για εσωτερική μεταρρύθμιση της ΕΕ «δεν μπορεί πραγματικά να είναι ένα πάγιο άλλοθι για αυτό που είναι το βασικό ζήτημα». «Η Ευρώπη βρίσκεται σε μια περίοδο που θα χειροτερεύσει πριν βελτιωθεί, και απλά εμείς είμαστε οι παράπλευρες απώλειες» τόνισε ο Αλβανός πρωθυπουργός.</p>
      <h4>Η ένταξη Αλβανίας – Βόρειας Μακεδονίας στην ΕΕ απέχει 10 χρόνια</h4>
      <p>Οι κ. Ράμα και Ζάεφ δήλωσαν ότι κατανοούν τις ανησυχίες των κρατών μελών της ΕΕ που εμπόδισαν τις διαπραγματεύσεις επειδή θέλουν να δουν μεταρρυθμίσεις τόσο στο ίδιο το μπλοκ όσο και στις πολιτικές διεύρυνσής του.</p>
      <p>Ωστόσο, και οι δύο συμφώνησαν ότι οποιαδήποτε ενδεχόμενη ένταξη απέχει τουλάχιστον μια δεκαετία. Εν τω μεταξύ, οι χώρες τους και η ίδια η ΕΕ θα μπορούσαν να συνεχίσουν τις μεταρρυθμίσεις τους.</p>
      <p>
        <a href="https://www.tovima.gr/2019/11/05/culture/i-sakira-stin-kypro-se-kamaroula-mia-stalia/">Η Σακίρα στην Κύπρο σε καμαρούλα μια σταλιά</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/03/politics/valkania-oi-epomenes-kiniseis-tis-athinas-me-zaef-rama-meta-to-galliko-veto/"/>
        <a href="https://www.tovima.gr/2019/10/29/vimatv/ti-simainei-gia-tin-ellada-to-pagoma-ton-prespon-pou-proaniggeile-o-zaef/"/>
        <a href="https://www.tovima.gr/2019/10/18/vimatv/v-makedonia-diaggelma-zaef-fimes-paraitisis-kai-ektakto-symvoulio-arxigon/"/>
        <a href="https://www.tovima.gr/2019/10/17/politics/i-kathysterisi-entaksiakon-diapragmateyseon-alvanias-voreiou-makedonias-kai-o-rolos-tis-elladas/"/>
        <a href="https://www.tovima.gr/2019/10/03/politics/tsipras-i-ee-prepei-na-parei-gennaies-apofaseis-gia-ta-d-valkania/"/>
        <a href="https://www.tovima.gr/2019/09/30/politics/tsipras-zaef-epimenoun-oti-egrapsan-istoria/"/>
        <a href="https://www.tovima.gr/2019/09/29/politics/taksidi-mitsotaki-sti-n-yorki-oi-ependyseis-oi-epafes-kai-ta-minymata/"/>
        <a href="https://www.tovima.gr/2019/09/25/politics/x-kastanidis-sto-one-channel-oi-kyverniseis-tou-pasok-itan-panta-apotelesmatikes/"/>
        <a href="https://www.tovima.gr/2019/09/24/politics/mitsotakis-pros-zaef-den-tha-ypegrafa-ti-symfonia-ton-prespon-alla-tha-ti-sevasto/"/>
      </related>
    </article>
  </body>
</html>