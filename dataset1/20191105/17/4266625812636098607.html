<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/nebezpechni_igry_z_amerykoyu_abo_chomu_zelenskomu_ne_varto_vtruchatysya_v_1684293"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T17:50:00+00:00"/>
    <meta property="og:title" content="Небезпечні ігри з Америкою, або Чому Зеленському не варто втручатися в американську президентську кампанію"/>
    <meta property="og:description" content="Україна мимоволі втягнута в передвиборчі ігри США, де в 2020 році за посаду президента будуть боротися республіканець Дональд Трамп і, найімовірніше, демократ Джо Байден."/>
  </head>
  <body>
    <article>
      <h1>Небезпечні ігри з Америкою, або Чому Зеленському не варто втручатися в американську президентську кампанію</h1>
      <address><time datetime="2019-11-05T17:50:00+00:00">05 Nov 2019, 17:50</time> by <a rel="author" href="https://zik.ua/author/vadym_karasov" target="_blank">Вадим Карасьов</a></address>
      <p>
        <b>Україна мимоволі втягнута в передвиборчі ігри США, де в 2020 році за посаду президента будуть боротися республіканець Дональд Трамп і, найімовірніше, демократ Джо Байден.</b>
      </p>
      <p>Про це пише Вадим Карасьов на своїй сторінці в <a href="https://www.facebook.com/vadim.karasev/posts/2569304409803383">Facebook</a>.</p>
      <p>Україна мимоволі втягнута в передвиборчі ігри США, де в 2020 році за посаду президента <a href="https://zik.ua/news/2019/11/03/tramp_obminyuie_derzhavne_mayno_na_prodovzhennya_svogo_prezydentstva_1681815">будуть боротися республіканець Дональд Трамп</a> і, найімовірніше, демократ Джо Байден. Проблема виникла через те, що у нас немає виразної зовнішньої позиції, а політичні зв'язки різних груп еліт тільки провокують втягування країни в чужі ігри. А якщо немає чіткої політики, то її заповнюють хаос і непрофесіоналізм.</p>
      <p>Українські прокурори - колишні і нинішні - раптом стали займатися зовнішньою політикою. Віктор Шокін, Юрій Луценко, Костянтин Кулик і інші їздять по світу, хтось із Джуліані зустрічається, хтось просить політичного захисту в обмін на інформацію і компромати. Прокурор не повинен займатися зовнішньою політикою, це не його компетенція. До того ж всі ці інсайдерські ігри б'ють по репутації країни.</p>
      <p>Днями Дональд Трамп повторно запросив Володимира Зеленського в Білий дім. Що це означає? Ця зустріч буде присвячена американсько-українським відносинам або знову на порядку буде «гра проти Байдена»? Скандал в самому розпалі, і все говорить на користь ситуативного бажання Трампа отримати контраргументи проти свого основного конкурента.</p>
      <p>Як відомо, син Байдена - Хантер деякий час був у раді директорів української газодобувної компанії Burisma. Мав дуже умовний функціонал спостерігача, але політичне напруження в Америці змушує республіканців шукати хоч якісь аргументи проти конкурентів і зокрема український слід виявився доречним. Далі Україну почали шантажувати виділенням військової допомоги, що послаблює наші позиції на тлі військового конфлікту з Росією.</p>
      <p>В іноземних медіа багато інформації про те, що особистий адвокат Трампа Руді Джуліані навіть зустрічався з українським прокурором Костянтином Куликом, щоб особисто узгодити розслідування проти Байдена. Виникає питання - кому служить Кулик в ГПУ - закону, державі чи просто круто потрапити в глобальну гру?</p>
      <p>Загалом через отаких антигероїв і випадкових переговірників, непрофесіоналізм і дилетантство зовнішньополітичні позиції нашої країни виглядають кульгавими і незграбними.</p>
      <p>
        <b>Вадим Карасьов</b>
      </p>
      <related>
        <h4>читайте також</h4>
        <a href="https://zik.ua/news/2019/10/17/uryad_zelenskogo_1669513"/>
        <a href="https://zik.ua/news/2019/09/19/vybory_u_kyievi_ye_ymovirni_kandydaty_1649941"/>
        <a href="https://zik.ua/news/2019/09/12/vadym_karasov_ukrainskomu_kerivnytstvu_pora_prypynyaty_buty_v_roli_1645483"/>
        <a href="https://zik.ua/news/2019/11/05/svit_vtomyvsya_vid_rosii_yih_ne_zminyty_ale_z_nymy_ne_varto_svarytysya_1684219"/>
      </related>
    </article>
  </body>
</html>