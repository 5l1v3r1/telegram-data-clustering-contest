<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Tragediya-v-Meksiko-izbiha-mormonsko-semeistvo-911423"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T17:14:00+00:00"/>
    <meta property="og:title" content="Трагедия в Мексико, избиха мормoнско семейство"/>
    <meta property="og:description" content="Най-малко три жени и шест деца от американската мормонска общност са били убити при въоръжено нападе..."/>
  </head>
  <body>
    <article>
      <h1>Трагедия в Мексико, избиха мормoнско семейство</h1>
      <address>
        <time datetime="2019-11-05T17:14:00+00:00">05 Nov 2019, 17:14</time>
      </address>
      <p>Най-малко три жени и шест деца от американската мормонска общност са били убити при въоръжено нападение в Северно Мексико, съобщи вчера роднина на жертвите. Предполага се, че убийците са от престъпните банди, свързани с наркокартелите, които действат в граничните със САЩ райони.</p>
      <p>Жертвите са членове на фамилията ЛеБарон, свързана с разцепила се мормонска общност, заселила се в Мексико преди няколко десетилетия, отбеляза Би Би Си. Пътували са в конвой от превозни средства.</p>
      <p>Министърът на сигурността на Мексико Алфонсо Дурасо изрази предположение, че нападателите са допуснали грешка и са нападнали не когото са искали.</p>
      <p>В щата Сонора в Северно Мексико си съперничат две банди: Ла Линеа, която има връзки с по-големия картел Хуарес, и Лос Чапос, която е част от картела Синалоа.</p>
      <p>Членовете на семейството, са разкрили пред вестник "Ню Йорк Таймс", че две от убитите деца са на по-малко от година.</p>
      <p>След масовото убийство президентът на САЩ Доналд Тръмп изрази днес готовност да окаже на Мексико военна помощ в борбата с наркокартелите, предаде Франс прес, на която се позова БТА.</p>
      <p>"Ако Мексико има нужда или моли за помощ, за да се отърве от тези чудовища, Съединените щати са готови" да окажат помощ за бързо и ефикасно решаване на въпроса, заяви Тръмп в поредица от публикации в Туитър.</p>
      <p>Той добави, че "е време Мексико, с помощта на Съединените щати, да обяви война на наркокартелите и да ги изличи от лицето на Земята".</p>
      <p>Мексиканският президент Андрес Мануел Лопес Обрадор заяви днес, че ще обсъди с американския си колега сътрудничеството между двете страни в борбата с наркотрафикантите.</p>
      <p>Представители на мормонската общност са принудени през 19-и век да емигрират от Съединените щати в Мексико, за да избегнат преследвания заради практикуваната от тях полигамия. Голям брой мормони от Мексико имат двойно мексиканско и американско гражданство, отбелязва Франс прес.</p>
    </article>
  </body>
</html>