<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620088/%D8%A7%D8%B3%D8%AA%D9%82%D9%84%D8%A7%D9%84-%D9%86%D9%81%D8%AA-%D8%B1%D8%A7-%D8%A8%D9%87-%D8%A2%D8%AA%D8%B4-%DA%A9%D8%B4%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T17:34:00+00:00"/>
    <meta property="og:title" content="استقلال نفت را به آتش کشید"/>
    <meta property="og:description" content="استقلال توانست با ۵ گل، شکست سنگینی را به صنعت نفت تحمیل کند."/>
  </head>
  <body>
    <article>
      <h1>استقلال نفت را به آتش کشید</h1>
      <address>
        <time datetime="2019-11-05T17:34:00+00:00">05 Nov 2019, 17:34</time>
      </address>
      <p>
        <i>استقلال توانست با ۵ گل، شکست سنگینی را به صنعت نفت تحمیل کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>از هفته یازدهم لیگ برتر فوتبال ایران، استقلال و صنعت نفت آبادان از ساعت ۱۵:۳۰ در ورزشگاه آزادی به مصاف هم رفتند. این دیدار با برتری ۵ بر صفر استقلال به پایان رسید.</p>
      <p>محمد دانشگر در دقیقه ۸ و شیخ دیاباته در دقیقه ۲۱، مهدی قائدی در دقیقه ۲۶، وریا غفوری در دقیقه ۳۱ و هرویه میلیچ در دقیقه ۷۲ برای استقلال گل زدند.</p>
      <figure>
        <img src="https://aftabnews.ir/files/fa/news/1398/8/14/355863_166.jpg"/>
      </figure>
      <p>استقلال با این ۱۸ امتیازی شد و به جایگاه سوم جدول رده‌بندی صعود کرد و پشت سر سپاهان و پرسپولیس قرار گرفت. صنعت نفت نیز با ۱۶ امتیاز و دو پله سقوط به رده هفتم رفت.</p>
      <p>نیمه نخست</p>
      <p>در دقیقه ۶، عیسی آل کثیر پا به توپ به پشت محوطه استقلال رسید و شوتش را روانه دروازه حسینی کرد و این دروازه‌بان با واکنشی خوب توپ را مهار کرد.</p>
      <p>گل: در دقیقه ۸، محمد دانشگر روی یک اتفاق و اشتباه از دروازه‌بان صنعت نفت، دروازه خالی این تیم را گشود. توپ ارسالی علی کریمی به روی دروازه از روی ضربه ایستگاهی، بعد از برخورد به سر بازیکن استقلال در آغوش سالاری قرار گرفت اما توپ از دستش زمین افتاد و دانشگر با فرصت طلبی توپ را وارد دروازه آبادانی‌ها کرد.</p>
      <p>بعد از گل استقلال، بازی با حرارت بیشتری دنبال شد. در دقیقه ۱۰ ارسال بازیکنان صنعت نفت به داخل محوطه جریمه استقلال با خروج حسینی همراه شد. توپ در بازگشت توسط مهدی قائدی تبدیل به موقعیت گل شد. ارسال او به روی دروازه با ضربه سر دیاباته به سوی دروازه صنعت‌نفت رفت که دروازه‌بان توپ را دفع کرد. تلاش بازیکن صنعت نفت برای دور کردن توپ، با اشتباه دیگری همراه بود و ضربه سر او به سمت دروازه خودی، به سختی توسط دروازه‌بان به کرنر رفت.</p>
      <p>یک دقیقه بعد فرشید اسماعیلی و مهدی قائدی با دو شوت متفاوت دروازه صنعت نفت را تهدید کردند تا استقلال نشان دهد کماکان اشتیاق زیادی برای گشودن دروازه حریف دارد. در موقعیت دیگری در دقیقه ۱۴، ضربه علی کریمی از گوشه محوطه جریمه با واکنش دروازه‌بان به کرنر رفت.</p>
      <p>در دقیقه ۲۰، دیاباته با توپ وارد به حوالی محوطه جریمه صنعت نفت رسید که سالاری با تکل او را سرنگون کرد اما داور اعتقاد داشت خطا بیرون از محوطه هجده جریمه رخ داده است.</p>
      <p>گل: در دقیقه ۲۱، ضربه ایستگاهی وریا غفوری به روی دروازه، وارد محوط جریمه شد و دیاباته با ضربه سر دروازه سالاری را گشود.</p>
      <p>در دقیقه ۲۵ وریا غفوری از گوشه محوطه جریمه شوت زد که ضربه او با برخورد به دیرک دورتر، وارد دروازه نشد.</p>
      <p>گل: مهدی قائدی در دقیقه ۲۶ مهدی قائدی از پشت محوطه جریمه با پای چپ دروازه صنعت نفت را برای سومین بار گشود.</p>
      <p>گل: در دقیقه ۳۱، وریا غفوری از روی ضربه ایستگاهی و فاصله حدودا ۲۵ متری دروازه صنعت نفت را برای چهارمین بار گشود.</p>
      <p>صنعت نفت بعد از دریافت چهار گل، توان کافی برای جبران گل‌های خورده را نداشت و استقلال بعد از چند دقیقه حملات خود را شروع کرد. در دقیقه ۴۰ دیاباته از پشت محوطه جریمه اقدام به شوت‌زنی کرد که توپ راهی به دروازه پیدا نکرد.</p>
      <p>نیمه دوم</p>
      <p>دو تیم در دقایق ابتدایی چند موقعیت ناقص را خلق کردند که برای رسیدن به گل کافی نبود و مدافعان و دروازه‌بان‌ها به خوبی توپ را دور کردند.</p>
      <p>در دقیقه ۵۸ فرشید اسماعیلی بعد از چند لحظه حرکت با توپ، شوت زد که ضربه او به راحتی در آغوش سالاری جای گرفت. هر چند بازی در نیمه دوم حملات خطرناک نیمه نخست را نداشت اما استقلال کماکان تیم برتر زمین بود. در دقیقه ۶۸ استقلال می‌توانست روی حرکت وریا غفوری و ارسال او به داخل محوطه جریمه به گل برسد که توپ در چارچوب نبود.</p>
      <p>در دقیقه ۶۸،صنعت نفت همانند حملات اخیرش توانست با شوت از راه دور دروازه استقلال را تهدید کند که توپ در چارچوب نبود.</p>
      <p>گل: در دقیقه ۷۲، هرویه میلیچ پنجمین گل استقلال را به ثمر رساند. ارسال توپ به روی دروازه توسط مدافعان صنعت نفت دفع شد و در مقابل محوطه جریمه با شوتی محکم نخستین گل خودش را به ثمر رساند.</p>
      <p>در دقیقه ۸۰، مسعود ریگی با شوت از راه دور دروازه صنعت نفت را برای گلزنی هدف گرفت که سالاری دردسر زیادی برای کنترل این توپ نداشت.</p>
      <p>در دقیقه ۸۵، فرشید اسماعیلی موقعیت بسیار خوبی را در مقابل دروازه صنعت نفت و از فاصله بسیار کوتاه از دست داد. در دقیقه ۸۸ نیز علی کریمی در دهانه دروازه نتوانست توپ را وارد گل دروازه سالاری کند. یک دقیقه بعد آرش رضاوند شانس خود را برای زدن گل ششم امتحان کرد که سالاری شوت او را به کرنر فرستاد.</p>
      <p>در دقیقه ۹۰، ضربه سر علی کریمی به سمت دروازه صنعت نفت را سالاری از روی خط دروازه بیرون کشید و مانع از گل خوردن تیمش شد.</p>
      <p>این دیدار در نهایت با ۵ گل به نفع استقلال به پایان رسید.</p>
      <p>ترکیب استقلال: سید حسین حسینی، عارف غلامی، علی کریمی، شیخ دیاباته (کارت زرد) (سجاد آقایی ۶۹)، فرشید اسماعیلی، مهدی قائدی (آرش رضاوند ۵۳)، وریا غفوری، سیاوش یزدانی، هرویه میلیچ، مسعود ریگی (رضا آذری ۸۰) و محمد دانشگر.</p>
      <p>ترکیب صنعت نفت: ناصر سالاری (کارت زرد)، عقیل کعبی، عیسی آل‌کثیر، طالب ریکانی (محمد حنفی ۴۶)، محمدرضا غبیشاوی (رضا جبیره ۴۶)، مصطفی احمدی، مسلم مجدمی، محمد قریشی (کارت زرد)، عبدالله ناصری، جعفر سلمانی و محمد اهل شاخه.</p>
    </article>
  </body>
</html>