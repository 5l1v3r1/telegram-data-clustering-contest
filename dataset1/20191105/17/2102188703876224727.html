<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/5/653361/"/>
    <meta property="og:site_name" content="Економічна правда"/>
    <meta property="article:published_time" content="2019-11-05T17:35:00+00:00"/>
    <meta property="og:title" content="Нафтогаз відмовляється &quot;понять и простить&quot; 22 мільярди доларів Газпрому"/>
    <meta property="og:description" content="Російська сторона пропонує “обнулити” 22 мільярди доларів претензій в обмін на новий транзит, Нафтогаз не бачить для цього підстав."/>
  </head>
  <body>
    <article>
      <h1>Нафтогаз відмовляється "понять и простить" 22 мільярди доларів Газпрому</h1>
      <address>
        <time datetime="2019-11-05T17:35:00+00:00">05 Nov 2019, 17:35</time>
      </address>
      <p>Російська сторона пропонує "обнулити" 22 мільярди доларів претензій в обмін на новий транзит, Нафтогаз не бачить для цього підстав.</p>
      <p>Про це заявив глава НАК Нафтогаз Андрій Коболєв у <a href="https://www.facebook.com/andriy.kobolyev/posts/10157016021873440">Facebook</a>.</p>
      <p>"Російська сторона пропонує Нафтогазу "обнулити" майже 3 мільярди доларів за Стокгольмським рішенням і відмовитися від позову ще на 12 мільярдів. До того ж АМКУ пропонується відмовитися від штрафу на близько 7 мільярдів доларів</p>
      <p>Разом – 22 мільярди доларів – "понять и простить". Шукаю і не знаходжу в озвучених в медіа пропозиціях зустрічні кроки Росії на співставні суми. Хіба так виглядає "обнулення" взаємних претензій?", - наголосив Коболєв<br/><br/>Глава Нафтогазу прокоментував заяви російською сторони, щодо нібито дешевших на 25% цін на газ, ніж Україна закупляє з Європи.</p>
      <p>"За діючим контрактом ми вже маємо право купувати російський газ за ціною німецького хабу. Газпром відмовляється виконувати це положення контракту.</p>
      <p>Традиційно російські поставки, навіть зі знижками за лояльність, чомусь виходять дорожчими, ніж закупівлі за конкурентними цінами у Європі. Це нелогічно, бо Газпром транспортує газ на меншу відстань.</p>
      <p>Коли Стокгольмський арбітраж виправив цю цінову аномалію, Газпром відмовився постачати газ.</p>
      <p>Ми вже давно переконались, що ніщо не обходиться Україні так дорого, як дешевий російський газ", - підкреслив Коболєв.</p>
      <p>Коболєв зазначає, що Нафтогаз готовий домовлятися про продовження транзиту і позиція НАК повністю збігається з позицією Єврокомісії, але російська сторона проти.</p>
      <p>"Росія – проти, її лякає "вакханалія в Стокгольмському арбітражі". Звичайно, рішення найавторитетнішого європейського арбітражного суду можна називати "вакханалією", але тоді постає логічне питання - навіщо Газпром минулого року першим ініціював в Стокгольмському арбітражі два нові процеси проти Нафтогазу?", - резюмував Коболєв.</p>
      <p>
        <b>Нагадаємо:</b>
      </p>
      <p>
        <i>31 жовтня президент Росії Володимир Путін <a href="https://www.epravda.com.ua/news/2019/10/31/653167/">закликав обнулити всі вимоги</a> як зі сторони "Нафтогазу", так і з боку "Газпрому" у газовій суперечці.</i>
      </p>
      <p>
        <i>Перед цим в Брюсселі відбулися тристоронні газові переговори між Україною, Росією та ЄС про новий довгостроковий контракт на транзит російського газу через Україну, після яких віцепрезидент Єврокомісії Марош Шефчович висловив розчарування.</i>
      </p>
      <p>
        <i>Шефчович зазначив, що <a href="https://www.eurointegration.com.ua/news/2019/10/28/7102377/">не вдалося домовитись</a> щодо тривалості контракту, обсягів та тарифів. За його словами, параметри, які він представив, були прийнятні для українських партнерів, але росіяни на них не погоджувалися.</i>
      </p>
      <p>
        <i>У вівторок виконавчий директор "Нафтогазу" Юрій Вітренко заявив <a href="https://www.epravda.com.ua/news/2019/10/29/653072/">про підготовку нового позову</a> до російського "Газпрому".</i>
      </p>
      <p>Економічна правда</p>
    </article>
  </body>
</html>