<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/05/izvadiha-nad-500-m-brakonierski-mreji-ot-iazovir-iastrebino.428630"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T17:37:00+00:00"/>
    <meta property="og:title" content="Извадиха над 500 м бракониерски мрежи от язовир &quot;Ястребино&quot;"/>
    <meta property="og:description" content="Били пълни с риба и раци, бракониерите - известни | Dnes.bg"/>
  </head>
  <body>
    <article>
      <h1>Извадиха над 500 м бракониерски мрежи от язовир "Ястребино"</h1>
      <h2>Били пълни с риба и раци, бракониерите - известни</h2>
      <address><time datetime="2019-11-05T17:37:00+00:00">05 Nov 2019, 17:37</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Над 500 метра бракониерски мрежи с риба и раци са извадени от водите на язовир "Ястребино". Акцията е проведена снощи от екип на Централната рибноопазваща организация /ЦРОО/ - клон Ястребино, съобщи ръководителят на доброволците Шенол Хасанов.</p>
      <p>При наблюдение на водоема с термокамера доброволците засичат бракониерите. Въпреки трудния терен, те успяват да се придвижат до брега с автомобил без осветление и без включени фарове.</p>
      <p>Следени са в продължение на половин час. "Впечатлени сме, че за по-малко от 15 минути успяха да разпънат мрежите. Това говори за опит и за отлично познаване на язовира", коментира Хасанов пред БТА.</p>
      <p>Доброволците изваждат от водата 7 мрежи с обща дължина над 500 метра, две от тях чисто нови. Те са били спуснати от ръкава под село Росица. Уловената в тях риба от вида шаран, каракуда и бели риби е върната във водата. Пуснати са над 60 броя риби, някои от тях с тегло от 3-4 кг.</p>
      <p>"Мрежите престояха във водата по-малко от един час. А уловът не беше лош. Не искам да мисля, ако бяха стояли по-дълго, какви количества би имало. Всички знаем, че "Ястребино" е богат на риба", коментира Шенол Хасанов.</p>
      <p>Той е категоричен, че представителите на ЦРОО знаят кои са бракониерите и че рано или късно ще ги заловят на място. Можем да се разправим с тях, но ще изчакаме от ИАРА да си свършат работата, допълни той.<br/> </p>
    </article>
  </body>
</html>