<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/lyudovik-orban-shcho-vidomo-pro-novogo-prem-yera-rumuniji-novini-svitu-50051753.html"/>
    <meta property="og:site_name" content="НВ"/>
    <meta property="article:published_time" content="2019-11-05T17:32:00+00:00"/>
    <meta property="og:title" content="Ще один Орбан. Що відомо про нового прем'єр-міністра Румунії"/>
    <meta property="og:description" content="4 листопада парламент Румунії підтримав призначення нового уряду, посаду прем'єр-міністра в якому зайняв Людовік Орбан."/>
  </head>
  <body>
    <article>
      <h1>Ще один Орбан. Що відомо про нового прем'єр-міністра Румунії</h1>
      <h2>4 листопада парламент Румунії підтримав призначення нового уряду, посаду прем'єр-міністра в якому зайняв Людовік Орбан.</h2>
      <address>
        <time datetime="2019-11-05T17:32:00+00:00">05 Nov 2019, 17:32</time>
      </address>
      <p>Оскільки прем'єр-міністр Угорщини - Віктор Орбан, тепер дві країни-сусідки України очолюють однофамільці. НВ розповідає, що відомо про Людовіка Орбана.</p>
      <h3>Інженер та чиновник</h3>
      <p>Людовік Орбан народився в місті Брашов у Трансільванії в родині угорця та румунки. Його брат Леонард Орбан - колишній європейський комісар з питань багатомовності.</p>
      <p>Людовик Орбан у 1988 році закінчив Університет Брашова, де вивчав технологію проектування промислових машин.</p>
      <p>З 1988 по 1990 рік він навчався на інженера на фабриці в Тиргу-Секуєску, а з 1990 по 1991 рік працював на заводі у Брашові.</p>
      <p>У 1991-1992 роках писав для газети Viitorul Romaniei (Майбутнє Румунії - ред.). У 1993 році закінчив аспірантуру за спеціальністю «політологія» в Національній школі управління та політичних наук у Бухаресті.</p>
      <p>У 1992-1997 роках був радником <i>Ліберальної партії 1993</i> та її попередниці.</p>
      <p>У період з 1997 по 2001 рік він займав низку державних і відомчих посад в Агентстві з енергетичної політики, Управлінні у справах інвалідів, Департаменті громадської інформації, Національному агентстві державних службовців і в Національному центрі з комунікацій та зв'язків із громадськістю. У цей період також працював у фонді <i>Діти, світло світу</i> та займався консультаційною роботою.</p>
      <h3>Від місцевого депутата до міністра</h3>
      <p>У 1992-1996 роках Людовік Орбан був місцевим депутатом у Секторі 3 Бухареста - найбільш густонаселеному і третьому за величиною районі міста.</p>
      <p>У 1996 році був обраний місцевим депутатом у Секторі 1 Бухареста, але подав у відставку.</p>
      <p>З 1993 по 1997 рік входив до складу виконкому Ліберальної партії.</p>
      <p>У 1998 році вступив до національної ради Національної ліберальної партії (Partidul Naţional Liberal, PNL), після того, як його попередня партія в неї влилася.</p>
      <p>У 2001-2004 роках обіймав різні керівні посади в PNL.</p>
      <p>З липня 2004 по квітень 2007 був заступником мера Бухареста.</p>
      <p>Після перестановок в уряді пішов з цієї посади на посаду міністра транспорту. Міністром транспорту був до програшу своєї партії на виборах у 2008 році.</p>
      <p>На місцевих виборах у 2008 році балотувався на пост мера Бухареста, але програв у першому турі, набравши 11,4% голосів.</p>
      <p>На парламентських виборах 2008 року, хоча його партія програла, сам Людовік Орбан отримав місце у виборчому окрузі Бухареста.</p>
      <h3>Боротьба за лідерство в партії і посада прем'єр-міністра</h3>
      <p>У березні 2009 року Людовік Орбан став віце-президентом PNL.</p>
      <p>У грудні 2014 року він претендував на лідерство в партії, але програв Аліні Горгіу під час голосування з цього питання.</p>
      <p>У червні 2016 року знову претендував на пост мера Бухареста, але за два місяці до виборів знявся з перегонів, а також з керівних посад у партії через розслідування щодо нього Національного антикорупційного директорату за обвинуваченням у зловживанні впливом. Через це він також не брав участі у парламентських виборах 2016 року. У січні 2017 року Вищий касаційний суд виправдав Орбана.</p>
      <p>Через місяць після виправдання він заявив, що претендує на пост голови PNL. Під час голосування з цього питання він обійшов Крістіана Бушоя, набравши 78 голосів проти 21.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/154/big/f9d18958fc3702b8a43a221f91bb3b1c.png?stamp=20191105185145&amp;q=85&amp;output=jpg&amp;bg=white"/>
        <figcaption>Людовик Орбан складає присягу як прем'єр-міністр Румунії, 4 листопада / Фото: Inquam Photos / Octav Ganea via REUTERS</figcaption>
      </figure>
      <p>У жовтні 2019 роки після відставки уряду Віоріки Денчиле, президент Клаус Йоханніс призначив Орбана прем'єр-міністром. 4 листопада це призначення затвердив 240 голосами парламент країни.</p>
      <h3>За що критикують Людовіка Орбана</h3>
      <p>Влітку 2008 року президент Румунії Траян Бесеску заявив про «слабоумну» позицію Людовіка Орбана, який був на той момент міністром транспорту, щодо повені у країні.</p>
      <p>У відповідь Орбан <a href="https://www.gandul.info/politica/ludovic-orban-il-face-imbecil-pe-seful-statului-2868170">заявив</a>: «Єдиний слабоумний в цій ситуації - той, хто дозволяє собі використовувати такі вислови».</p>
      <p>Після виступу перед групою жінок-членів PNL у повіті Алба в березні 2006 року його звинуватили в сексизмі через слова «ви не повинні проходити через ліжко боса, щоб зайняти важливу суспільну посаду» і перерахування того, хто з румунських політиків жіночої статі так вчинив, а хто ні.</p>
      <p>У грудні 2007 року автомобіль Орбана збив 16-річну дівчину, яка внаслідок ДТП потрапила в лікарню. Після цього прем'єр-міністр закликав його піти у відставку, але Орбан відмовився це зробити. Прокуратура вирішила не порушувати щодо нього кримінальне провадження, хоча чинність його водійської ліцензії було припинено і його оштрафували.</p>
    </article>
  </body>
</html>