<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620087/%D8%AD%DB%8C%D8%AF%D8%B1%D8%A7%D9%84%D8%B9%D8%A8%D8%A7%D8%AF%DB%8C-%D8%AE%D9%88%D8%A7%D9%87%D8%A7%D9%86-%D8%AF%D8%B4%D9%85%D9%86%DB%8C-%D8%A8%D8%A7-%D8%A7%DB%8C%D8%B1%D8%A7%D9%86-%D9%86%DB%8C%D8%B3%D8%AA%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T17:32:00+00:00"/>
    <meta property="og:title" content="حیدرالعبادی: خواهان دشمنی با ایران نیستیم"/>
    <meta property="og:description" content="نخست‌وزیر پیشین عراق با بیان اینکه &quot;مخالف هرگونه مداخله در امور کشورمان هستیم&quot; گفت: ما با ایران منافع مشترک داریم."/>
  </head>
  <body>
    <article>
      <h1>حیدرالعبادی: خواهان دشمنی با ایران نیستیم</h1>
      <address>
        <time datetime="2019-11-05T17:32:00+00:00">05 Nov 2019, 17:32</time>
      </address>
      <p>
        <i>نخست‌وزیر پیشین عراق با بیان اینکه "مخالف هرگونه مداخله در امور کشورمان هستیم" گفت: ما با ایران منافع مشترک داریم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حیدر العبادی نخست وزیر پیشین عراق در گفت‌وگو با شبکه سی‌ان‌ان به سوالاتی پیرامون ناآرامی‌های اخیر در این کشور و اعتراضات مردمی پاسخ داد.</p>
      <p>العبادی در پاسخ به سوالی درباره این ادعا که ایران در عراق نفوذ دارد و نقش تهران در سیاست‌های بغداد چیست، اظهار داشت: من به عنوان یک ملی‌گرا و سیاستمدار مخالف هرگونه دخالت در امور کشور هستم، چه از جانب ایران باشد، چه عربستان سعودی یا آمریکا. من هر مداخله‌ای در امور عراق را محکوم می‌کنم.</p>
      <p>وی ادامه داد: ایران همسایه ماست. ما بیشترین مرز مشترک را با این کشور داریم. مناطق پرجمعیت عراق نیز در نزدیک مرز با ایران قرار گرفته است. ما با یکدیگر منافع مشترک داریم اما این یک چیز است و مداخله چیزی دیگر. تمام مردم عراق و حتی ایرانی‌ها باید با چنین چیزی مخالفت کنند. عراقی‌ها حق دارند نظام سیاسی خاص خود را تعیین کنند.</p>
      <p>نخست وزیر پیشین عراق با تاکید بر اینکه "ایران همسایه ماست" ، خاطر نشان کرد: ما خواهان دشمنی با ایران نیستیم و نباید از این مسیر خارج شویم. صدام حسین هشت سال صرف جنگ با ایران کرد. خسارات زیادی بر عراقی‌ها و ایرانیان وارد شد و نمی‌بایست به این مسیر برویم. ما از دیگران می‌خواهیم که به حاکمیت عراق احترام بگذارند.</p>
      <p>وی در بخش دیگری از این گفت‌وگو در پاسخ به سوالی درباره تعرض جمعی از مردم عراق به کنسولگری ایران در کربلا، نسبت به آن ابراز تاسف کرد.</p>
      <p>حیدر العبادی همچنین حضور زائران ایرانی در شهرهای زیارتی عراق را برای اقتصاد کشورش مفید و برای روابط میان مردم ایران و عراق سلامت توصیف کرد و گفت که این روند باید ادامه یابد.</p>
    </article>
  </body>
</html>