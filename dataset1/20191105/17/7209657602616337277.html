<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ferrara/cronaca/rapina-banca-1.4871106"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-05T17:31:16+00:00"/>
    <meta property="og:title" content="Porto Garibaldi, rapina in banca con i clienti in ostaggio"/>
    <meta property="og:description" content="I tre banditi, uno a volto scoperto e gli altri due con passamontagna e berretto, si sono fatti consegnare 25mila euro, ma è scattato l'allarme collegato col 112: arrestati"/>
  </head>
  <body>
    <article>
      <h1>Porto Garibaldi, rapina in banca con i clienti in ostaggio</h1>
      <h2>I tre banditi, uno a volto scoperto e gli altri due con passamontagna e berretto, si sono fatti consegnare 25mila euro, ma è scattato l'allarme collegato col 112: arrestati</h2>
      <address><time datetime="2019-11-05T17:31:16+00:00">05 Nov 2019, 17:31</time> by <a rel="author">il Resto del Carlino</a></address>
      <p>Ferrara, 5 novembre 2019 - Tentano il colpo ma vengono<b> arrestati subito</b> dai carabinieri. la<b> tentata rapina</b> è avvenuta alla <b>Cassa di Risparmio di Ravenna, filiale di Porto Garibaldi,</b> a Comacchio, nel Ferrarese. A tentare il colpo<b> tre rapinatori</b>, di origine napoletana, entrati uno a volto scoperto e gli altri due con passamontagna e berretto: hanno preso di mira il bancone e, fingendo di avere una pistola in tasca, hanno obbligato la cassiera a consegnare tutto il denaro, circa<b> 20-25mila euro.</b></p>
      <p>Erano circa le 13 di oggi, poco prima della temporanea chiusura per la pausa pranzo dei dipendenti, quando si è<b> scatenato il panico. </b>Due <b>clienti sono stati chiusi dentro uno sgabuzzino</b> insieme agli altri dipendenti e al direttore di filiale, mentre la cassiera consegnava tutto il contante. Ma al trio non è bastato: hanno chiesto l'apertura della cassaforte temporizzata. L'operazione, però, ha fatto scattare<b> l'allarme collegato al 112 dei carabinieri</b> e da Comacchio è partita la telefonata di controllo. Nessuno ha risposto ed è scattata l'operazione dei militari.</p>
      <p>Alla filiale si è avvicinata la pattuglia della stazione di Porto Garibaldi e poi sono partiti i rinforzi del radiomobile. Arrivati in via Ugo Bassi, i carabinieri sono entrati nella filiale dell'istituto di credito e hanno trovato <b>i rapinatori ancora sul posto</b>. I tre avevano solo simulato il possesso di una pistola, in realtà erano disarmati e si sono subito arresi. Si tratta, secondo quanto ricostruito, di rapinatori 'da trasferta' campani che salgono al nord per mettere a segno i colpi e poi rientrare alla base.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>