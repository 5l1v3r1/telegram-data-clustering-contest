<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595875/aksiomatouxos-ee-ektima-epideinosi-oikonomikon-provlepseon-tis-komision"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T17:32:00+00:00"/>
    <meta property="og:title" content="Αξιωματούχος ΕΕ εκτιμά επιδείνωση οικονομικών προβλέψεων της Κομισιόν"/>
    <meta property="og:description" content="Την εκτίμηση ότι οι φθινοπωρινές προβλέψεις της Κομισιόν για τη ευρωπαϊκή οικονομία και τις οικονομίες των Κρατών Μελών  «δεν θα είναι πολύ καλή», αλλά..."/>
  </head>
  <body>
    <article>
      <h1>Αξιωματούχος ΕΕ εκτιμά επιδείνωση οικονομικών προβλέψεων της Κομισιόν</h1>
      <address><time datetime="2019-11-05T17:32:00+00:00">05 Nov 2019, 17:32</time> by <a rel="author">SigmaLive</a></address>
      <p><b>Την εκτίμηση ότι οι φθινοπωρινές προβλέψεις της Κομισιόν για τη ευρωπαϊκή οικονομία και τις οικονομίες των Κρατών Μελών  «δεν θα είναι πολύ καλή», αλλά ταυτόχρονα «δεν θα δίνει την εικόνα ύφεσης», εξέφρασε πριν από λίγο κοινοτικός αξιωματούχος στις Βρυξέλλες.<br/></b> <br/>Ο κοινοτικός αξιωματούχος, με αρμοδιότητα να ενημερώσει τον Τύπο στις Βρυξέλλες για τη σύνοδο του Eurogroup της Πέμπτης 7 Νοεμβρίου (το πρωί της ίδιας μέρας η Κομισιόν θα παρουσιάσει τις φθινοπωρινές οικονομικές προβλέψεις), ανακοίνωσε ότι το Eurogroup θα ξεκινήσει στις 15:00 και θα ολοκληρωθεί σε εύλογο χρονικό διάστημα.<br/> <br/>Ο ίδιος αξιωματούχος ξεκαθάρισε ότι στο Eurogroup της Πέμπτης δεν θα γίνει απολύτως καμία συζήτηση των Υπουργών για την Ελλάδα, καθώς δεν υφίσταται ακόμα η 4η έκθεση αξιολόγησης της ενισχυμένης μεταμνημονιακής εποπτείας. Όπως διευκρίνισε η έκθεση αναμένεται στα τέλη του μήνα, θα παραληφθεί και από το euro working group και στη συνέχεια θα υπάρξει συζήτηση στο Eurogroup για την εκταμίευση των κερδών των ελληνικών ομολόγων από τα SnP και ANFAs.<br/> <br/>Κληθείς να απαντήσει εκ νέου σε ερώτηση για το αν τα κέρδη των ελληνικών ομολόγων θα μπορούσαν να χρησιμοποιηθούν «για επενδύσεις», όπως έχει ζητήσει η ελληνική κυβέρνηση, ο αξιωματούχος της ΕΕ διευκρίνισε και πάλι πως «πράγματι, υπάρχει η δυνατότητα αυτή, ωστόσο η σημαντική απόφαση αφορά στο αν αυτό θα αυξηθεί ο δημοσιονομικός χώρος της ελληνικής οικονομίας. Και αυτό θα συζητηθεί μέσα στον επόμενο χρόνο».<br/> <br/>Πρώτο θέμα στην ατζέντα θα είναι η θεματική συζήτηση, η οποία αποτελεί κομμάτι της ευρύτερης σειράς τέτοιων συζητήσεων, για την ανάπτυξη και τις θέσεις εργασίας, με έμφαση στην καινοτομία και αμέσως μετά η εξέταση των φθινοπωρινών οικονομικών προβλέψεων της Κομισιόν.<br/> <br/>Στη συνάντηση της περιεκτικής σύνθεσης (27) που θα ακολουθήσει θα εξεταστεί η συνθήκη του ESM, τα επόμενα βήματα για το EDIS (ευρωπαϊκή εγγύηση καταθέσεων), αν και όπως είπε ο αξιωματούχος περισσότερη συζήτηση για το EDIS θα γίνει το Δεκέμβριο και θα κλείσει με την τεχνική παρακολούθηση του δημοσιονομικού μέσου (προϋπολογισμός της ευρωζώνης).<br/> <br/>Σε σχέση με το EDIS, όπως είπε ο αξιωματούχος εις βάθος πολιτικές συζητήσεις θα ξεκινήσουν από το νέο έτος και τον επόμενο μήνα θα καθοριστούν οι λεπτομέρειές τους. «Για πρώτη φορά βλέπω τις χώρες να κινούνται κοντά στις κόκκινες γραμμές τους», εξήγησε. «Για παράδειγμα χώρες που δεν υποστηρίζουν τόσο πολύ το EDIS, μετακινούνται τώρα», πρόσθεσε. Το ζήτημα θα τεθεί στη Σύνοδο Κορυφής της Ευρωζώνης το Δεκέμβριο και παραμένει «πολιτικά περίπλοκο», σημείωσε.<br/> <br/>Πηγή: ΚΥΠΕ <br/> </p>
    </article>
  </body>
</html>