<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191105_04701767"/>
    <meta property="og:site_name" content="De Standaard"/>
    <meta property="article:published_time" content="2019-11-05T17:26:00+00:00"/>
    <meta property="og:title" content="Liverpool moet door overvolle kalender twee dagen op rij spelen, maar “kerstdag om 3 uur ’s nachts” werd vermeden"/>
    <meta property="og:description" content="Liverpool gaat volgende maand de selectie in tweeën splitsen. Een deel van de groep vliegt naar Qatar, voor deelname aan het WK voor clubs. Het andere deel..."/>
  </head>
  <body>
    <article>
      <h1>Liverpool moet door overvolle kalender twee dagen op rij spelen, maar “kerstdag om 3 uur ’s nachts” werd vermeden</h1>
      <address>
        <time datetime="2019-11-05T17:26:00+00:00">05 Nov 2019, 17:26</time>
      </address>
      <p>
        <b>Liverpool gaat volgende maand de selectie in tweeën splitsen. Een deel van de groep vliegt naar Qatar, voor deelname aan het WK voor clubs. Het andere deel blijft achter in Liverpool, om in de kwartfinales van het toernooi om de League Cup aan te treden tegen Aston Villa.</b>
      </p>
      <p>Na overleg met alle betrokken partijen zijn de “Reds” akkoord gegaan met dinsdag 17 december als speeldatum voor het duel met Aston Villa. Een dag later speelt Liverpool in Qatar.</p>
      <p>“Daarom zullen we twee selecties vormen. Eén selectie doet mee aan het WK in Qatar, de andere speelt de beker. Het is weliswaar niet ideaal, maar we zijn tot deze beslissing gekomen in het belang van het toernooi, van de andere clubs en van onszelf”, staat in een verklaring van de huidige koploper van de Premier League.</p>
      <p>Een alternatieve datum voor het bekerduel bleek niet te vinden. Eerder had Liverpool-coach Jürgen Klopp al aangegeven de League Cup te willen laten vallen bij een ongeschikte datum zoals “kerstdag om 3 uur ’s nachts”. Zover kwam het dus niet.</p>
    </article>
  </body>
</html>