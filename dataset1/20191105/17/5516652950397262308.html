<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425145/sygkrathmenh-aisiodoxia-gia-th-rodo-apo-thn-toyristikh-ekthesh-toy-londinoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T17:20:02+00:00"/>
    <meta property="og:title" content="Συγκρατημένη αισιοδοξία για τη Ρόδο από την τουριστική έκθεση του Λονδίνου"/>
    <meta property="og:description" content="Η μεγάλη διεθνής έκθεση τουρισμού WTM στο Λονδίνο άνοιξε χτες τις πύλες της φιλοξενώντας περίπου 5.000 προορισμούς που θα προσελκύσουν το ενδιαφέρον χιλιάδων επισκεπτών."/>
  </head>
  <body>
    <article>
      <h1>Συγκρατημένη αισιοδοξία για τη Ρόδο από την τουριστική έκθεση του Λονδίνου</h1>
      <h2>Προβληματισμός για το κενό του Thomas Cook</h2>
      <address>
        <time datetime="2019-11-05T17:20:02+00:00">05 Nov 2019, 17:20</time>
      </address>
      <p>
        <b>Η μεγάλη διεθνής έκθεση τουρισμού WTM στο Λονδίνο άνοιξε χτες τις πύλες της φιλοξενώντας περίπου 5.000 προορισμούς που θα προσελκύσουν το ενδιαφέρον χιλιάδων επισκεπτών.</b>
      </p>
      <p>Ανάμεσα σε αυτούς και το Νότιο Αιγαίο που παίρνει μέρος στη διοργάνωση με ένα περίπτερο 322 τ.μ. όπου και θα φιλοξενηθούν 22 νησιά. Εκεί βρίσκεται και η διεύθυνση Τουρισμού δήμου Ρόδου που εκπροσωπεί το δήμο, ενώ υπάρχουν επιχειρηματίες του τουρισμού, καθώς και φορείς της αυτοδιοίκησης.</p>
      <p>Ανάμεσά τους ο περιφερειάρχης Γιώργος Χατζημάρκος, και οι αντιπεριφερειάρχες Τουριστικής Ανάπτυξης Κυκλάδων και Δωδεκανήσου Γιάννης Μαργαρίτης και Κώστας Χρυσοχοΐδης αντίστοιχα, ο δήμαρχος Ρόδου Αντώνης Καμπουράκης και ο αντιδήμαρχος Τουρισμού Κώστας Ταρασλιάς.</p>
      <p>Για ευνόητους λόγους το ενδιαφέρον εστιάζεται στις συναντήσεις που θα γίνουν με τις αεροπορικές εταιρείες οι οποίες εξέφρασαν ενδιαφέρον να καλύψουν το κενό που αφήνει ο τουριστικός οργανισμός Thomas Cook.</p>
      <p>Οι εκπρόσωποι της περιφέρειας και του δήμου που θα παρευρεθούν και θα έχουν εκτενείς συζητήσεις μαζί τους, διαπιστώνουν ήδη όμως ένα ενδιαφέρον για δραστηριοποίηση εκ μέρους τους την επόμενη χρονιά, όπως έχει τονίσει ο περιφερειάρχης Γιώργος Χατζημάρκος, αλλά περισσότερα και πιο συγκεκριμένα θα έχουν να ανακοινώσουν μετά το τέλος των συναντήσεων που θα γίνουν στο πλαίσιο της World Travel Market.</p>
      <p>Πιο συγκεκριμένα, φαίνεται ότι υπάρχουν αεροπορικές εταιρείες που έχουν εκδηλώσει ήδη ενδιαφέρον για να αντικαταστήσουν και το πτητικό έργο και μεγάλο μέρος από το μερίδιο αγοράς σε χώρες όπου λειτουργούσε και κατέρρευσε ο οργανισμός.</p>
      <p>Σε ό,τι αφορά το περίπτερο όπου θα φιλοξενηθούν τα νησιά της περιφέρειας αυτό χαρακτηρίζεται από τη φιλοσοφία και την αισθητική των νησιών μας και πέρα από τις νέες τεχνολογίες, τις ηλεκτρονικές οθόνες όπου προβάλλεται οπτικοακουστικό υλικό για τους προορισμούς του Νοτίου Αιγαίου.</p>
      <p>Επιπλέον, η περιφέρεια Νοτίου Αιγαίου έχει εξασφαλίσει και πάλι την προβολή των νησιών στην ηλεκτρονική οθόνη σε σχήμα πυραμίδας που υπάρχει στην κεντρική είσοδο του εκθεσιακού κέντρου ExCeL London, όπου φιλοξενείται η WTM, ενώ εικόνες από τα νησιά μας προβάλλονται και σε άλλες μικρότερες οθόνες στην ανατολική είσοδο της έκθεσης.</p>
      <p>Η WTM συγκαταλέγεται μαζί με την ΙΤΒ στις σημαντικότερες εκθέσεις τουρισμού προσελκύοντας παράγοντες της διεθνούς τουριστικής βιομηχανίας. Αποτελεί κορυφαίο παγκόσμιο γεγονός για την ταξιδιωτική βιομηχανία, για να συναντήσει κάποιος επαγγελματίες του κλάδου και να διεξάγει επιχειρηματικές συμφωνίες.</p>
      <figure>
        <img src="https://www.rodiaki.gr/medias/2019/11/04/7ddad6912dd48381001aebeaf9161a91.jpg"/>
      </figure>
      <p><b>Αισιόδοξος ο Κ. Ταρασλιάς</b><br/>Με δηλώσεις του χτες στη «Ροδιακή» ο αντιδήμαρχος Τουρισμού Κώστας Ταρασλιάς εξέφρασε την αισιοδοξία του ότι οι συζητήσεις που γίνονται θα έχουν θετικό αποτέλεσμα προς όφελος της Ρόδου καθώς προς αυτή την κατεύθυνση κινούνται τόσο η περιφέρεια όσο και ο δήμος.</p>
      <p>Μάλιστα αναφέρθηκε στη συνάντηση που έγινε με εκπροσώπους της Jet2 Holidays από την οποία προέκυψε ότι θα αυξηθούν οι πτήσεις της προς το νησί μας.</p>
      <figure>
        <img src="https://www.rodiaki.gr/medias/2019/11/04/e4d574f518717b5fc05d1f1dfa878a9e.jpg"/>
      </figure>
      <p><b>Συγκρατημένος ο Γ. Ματσίγκος</b><br/>Πάντως ο πρόεδρος του συλλόγου Διευθυντών Ξενοδοχείων Ρόδου Γιώργος Ματσίγκος που βρίσκεται στην έκθεση του Λονδίνου δεν ενστερνίζεται την αισιοδοξία όσων δηλώνουν ότι θα καλυφθούν τα κενά που αφήνει ο τουριστικός οργανισμός Thomas Cook.</p>
      <p>Μάλιστα τόνισε χτες με δηλώσεις του στη «Ροδιακή» ότι δεν θα καλυφθεί εύκολα το κενό που δημιουργήθηκε καθώς δεν υπάρχουν πρόσθετα διαθέσιμα αεροπλάνα. Όπως είπε, όσα αναφέρονται τις τελευταίες μέρες για το ενδιαφέρον αεροπορικών εταιρειών υποδηλώνουν την επιθυμία και την αισιοδοξία όλων για να περιοριστούν οι απώλειες το 2020 και δε σημαίνει ότι οι συζητήσεις θα φέρουν και το επιθυμητό αποτέλεσμα.</p>
      <p>Όπως τόνισε μέχρι στιγμής, δεν υπάρχει τίποτα ακόμα οριστικό και δεν έχει δημιουργηθεί κανένα πλάνο για την επόμενη σεζόν αφού κανένα αίτημα δεν έχει τεθεί στην Υπηρεσία Πολιτικής Αεροπορίας και καμία χρονοθυρίδα δεν έχει πληρωθεί για τα αεροδρόμια. Οριστική εικόνα θα έχουμε περί τα τέλη Δεκεμβρίου-αρχές Ιανουαρίου όταν θα ανακοινωθούν επίσημα τα slots.</p>
      <p>Πάντως ο ίδιος εκτιμά ότι μόνο τα 2/3 του έργου του Thomas Cook θα καλυφθούν του χρόνου, για τον απλούστατο λόγο ότι δεν μπορούν να καλυφθούν όλες οι χαμένες αεροπορικές θέσεις. Σε ό,τι αφορά τις συναντήσεις που είχε με πρακτορεία και οργανισμούς ο κ. Ματσίγκος υπογραμμίζει ότι για την επόμενη χρονιά η τουριστική κίνηση μάλλον θα κυμανθεί στα ίδια με τα φετινά επίπεδα και δεν αναμένεται κάποια αύξηση.</p>
      <figure>
        <img src="https://www.rodiaki.gr/medias/2019/11/04/6909a70c74cee04565e6646399dafd24.jpg"/>
      </figure>
      <figure>
        <img src="https://www.rodiaki.gr/medias/2019/11/04/30242321993af87265b2cc1b97c34727.jpg"/>
      </figure>
    </article>
  </body>
</html>