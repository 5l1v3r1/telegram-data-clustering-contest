<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zelenskiy-dav-zavdannya-minekonomiki-gotuvatisya-do-masshtabnoji-privatizaciji-637920.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T17:03:01+00:00"/>
    <meta property="og:title" content="Зеленський дав завдання готуватися до масштабної приватизації"/>
    <meta property="og:description" content="До 31 грудня Мінекономіки має передати до Фонду державного майна України на приватизацію 500 державних підприємств"/>
  </head>
  <body>
    <article>
      <h1>Зеленський дав завдання готуватися до масштабної приватизації</h1>
      <address>
        <time datetime="2019-11-05T17:03:01+00:00">05 Nov 2019, 17:03</time>
      </address>
      <h4>До 31 грудня Мінекономіки має передати до Фонду державного майна України на приватизацію 500 державних підприємств</h4>
      <p>Президент Володимир Зеленський зібрав нараду з урядом та керівництвом Верховної Ради, на якій поставив завдання до кінця поточного року розробити план заходів щодо зростання позицій України в рейтингу Doing Business, а також розпочати підготовку до масштабної приватизації та запровадження ринку землі.</p>
      <p>Про це 5 листопада повідомляє пресслужба глави держави.</p>
      <p>«Я звертатимусь до міністрів з проханням забезпечити виконання таких завдань. Тимофію Милованову – міністру розвитку економіки, торгівлі та сільського господарства України – розробити план заходів щодо зростання позицій України в рейтингу Doing Business до 31 грудня», – сказав Зеленський.</p>
      <p>Також Мінекономіки має розпочати підготовку до масштабної приватизації, зокрема до 31 грудня передати до Фонду державного майна України на приватизацію 500 державних підприємств.</p>
      <p>Крім того, міністерство повинне до кінця 2019 року здійснити продаж на електронних аукціонах понад 40 єдиних майнових комплексів об’єктів малої приватизації та пакетів акцій. «Також визначити топ-5 пріоритетних об’єктів для підготовки до великої приватизації», – зауважив президент.</p>
      <p>Як наголосив глава держави, Мінекономіки має до 31 грудня підготуватися до запровадження ринку землі. «Створити електронний реєстр інженерів-землевпорядників та надати їм право здійснення державної реєстрації цієї землі. Оприлюднювати 100% рішень щодо надання дозволів на зняття та перенесення родючого шару ґрунту та нормативно закріпити ведення документації з землеустрою виключно в електронній формі», – повідомив Зеленський.</p>
      <p>Нагадаємо, раніше Зеленський заявив, що в цьогоріч в Україні буде проведено земельну реформу, а <a href="https://glavcom.ua/news/rinok-zemli-v-ukrajini-zapracyuje-z-2020-roku-zelenskiy-616485.html">ринок землі запрацює у 2020 році</a>.</p>
      <related>
        <a href="https://glavcom.ua/news/zelenskiy-vidznachiv-derzhavnimi-nagorodami-46-viyskovih-polovinu-z-nih-posmertno-637840.html"/>
        <a href="https://glavcom.ua/columns/yuriybutusov/zelenskiy-napovnyuje-vladu-svojimi-osobistimi-lyubimi-druzyami-ta-kontrabandistami--637762.html"/>
        <a href="https://glavcom.ua/news/zelenskiy-poobicyav-pokarati-usih-zamovnikiv-napadu-na-gandzyuk-637655.html"/>
      </related>
    </article>
  </body>
</html>