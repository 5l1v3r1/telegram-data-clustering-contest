<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682477/synentefxi-dendia-sto-praktoreio-ria-novosti-ti-eipe-gia-tis-elli"/>
    <meta property="og:site_name" content="enikos.gr"/>
    <meta property="article:published_time" content="2019-11-05T17:50:00+00:00"/>
    <meta property="og:title" content="Συνέντευξη Δένδια στο πρακτορείο Ria Novosti - Τι είπε για τις ελληνορωσικές σχέσεις"/>
    <meta property="og:description" content="Πρόσκληση στις ρωσικές εταιρίες να διευρύνουν τις επενδύσεις τους στην Ελλάδα..."/>
  </head>
  <body>
    <article>
      <h1>Συνέντευξη Δένδια στο πρακτορείο Ria Novosti - Τι είπε για τις ελληνορωσικές σχέσεις</h1>
      <address>
        <time datetime="2019-11-05T17:50:00+00:00">05 Nov 2019, 17:50</time>
      </address>
      <p>Πρόσκληση στις ρωσικές εταιρίες να διευρύνουν τις επενδύσεις τους στην Ελλάδα, απηύθυνε <a href="http://www.enikos.gr/international/681730/israilinos-ypourgos-exoterikon-oi-scheseis-elladas-israil-einai-k">ο υπουργός Εξωτερικών, Νίκος Δένδιας</a>, σε συνέντευξή του στο πρακτορείο Ria Novosti με αφορμή την επίσκεψη που πραγματοποιεί στη Μόσχα την Τετάρτη 6 Νοεμβρίου και τη συνάντηση με τον Ρώσο ομόλογό του, Σεργκέι Λαβρόφ.</p>
      <p>«Ελλάδα και Ρωσία διατηρούν ιστορικούς δεσμούς φιλίας και συνεργασίας», επισημαίνει ο κ. Δένδιας και σημειώνει πως στη συζήτησή του με τον κ. Λαβρόφ θα τεθούν επί τάπητος οι διμερείς σχέσεις, με στόχο την ενίσχυση της συνεργασίας, θέματα που απασχολούν την ευρύτερη περιοχή, αλλά και η αναζήτηση κοινού τόπου προς την επίλυση και διαχείριση των προκλήσεων που υπάρχουν.</p>
      <p>«Σταθερή επιδίωξη της χώρας μας είναι η περαιτέρω ενίσχυση των καλών και συνεργατικών σχέσεων με τη ρωσική πλευρά, στη βάση του αμοιβαίου σεβασμού και της ισοτιμίας», τονίζει ο υπουργός Εξωτερικών και επισημαίνει ότι «η Ελλάδα, παρά τα όποια προβλήματα δημιουργήθηκαν κατά το παρελθόν, παρέμεινε σταθερός συνομιλητής της Ρωσίας, ακόμη και κατά τη διάρκεια μίας δύσκολης συγκυρίας αναφορικά με τις σχέσεις της με τη Δύση, όπως αυτή των τελευταίων ετών».</p>
      <p>Ο κ. Δένδιας σημειώνει, επίσης, πως «βλέπει» ευκαιρίες για την περαιτέρω ανάπτυξη των διμερών οικονομικών σχέσεων και την ενίσχυση των ρωσικών επενδύσεων στην Ελλάδα και σε άλλους τομείς πέρα από εκείνον του τουρισμού, όπου υπάρχει ήδη σημαντική ρωσική παρουσία.</p>
      <p>«Ρωσικές επενδύσεις σε κλάδους, όπως οι υποδομές, οι μεταφορές και οι κατασκευές, μπορούν να πραγματοποιηθούν μέσω συμμετοχής επενδυτικών ομίλων στο φιλόδοξο πρόγραμμα αποκρατικοποιήσεων που προωθεί η κυβέρνησή μας και υλοποιείται κυρίως μέσω του ΤΑΙΠΕΔ, σε συνδυασμό με το εν εξελίξει πρόγραμμα δημοσίων επενδύσεων», σημειώνει χαρακτηριστικά.</p>
      <p>Όσον αφορά τον τομέα της ενέργειας, ο κ. Δένδιας υπογραμμίζει πως «η Ρωσία είναι σημαντικός εταίρος της Ελλάδας με προοπτικές περαιτέρω εμβάθυνσης της διμερούς συνεργασίας στο μέλλον» και εκφράζει το ενδιαφέρον της Ελλάδας για ενίσχυση της συνεργασίας και σε άλλα πεδία, όπως οι Ανανεώσιμες Πηγές Ενέργειας.</p>
      <p>Ερωτηθείς για το ρωσικό εμπάργκο και τις ευρωπαϊκές κυρώσεις, ο κ. Δένδιας επισημαίνει ότι «ως κράτος μέλος της ΕΕ, η Ελλάδα δεσμεύεται από τις αποφάσεις που λαμβάνονται στο πλαίσιο αυτής» και προσθέτει: «Η Ελλάδα είναι μια από τις χώρες μέλη που υποστηρίζει ότι η ΕΕ πρέπει να διατηρεί καλές, λειτουργικές σχέσεις και ανοικτούς διαύλους επικοινωνίας με τη Ρωσία, είναι δυστυχώς και μεταξύ εκείνων που πλήττονται ιδιαίτερα από τη συμπερίληψη αγροτικών προϊόντων στα ρωσικά αντίμετρα, αφού, όπως γνωρίζετε, τα αγροτικά είναι μεγάλο μέρος των εξαγωγών μας. Η χώρα μας θεωρεί τη Ρωσία αναπόσπαστο μέρος της ευρωπαϊκής αρχιτεκτονικής ασφαλείας και επιδιώκει να συμβάλει θετικά στον διάλογο με τη Ρωσία».</p>
      <p>Ο κ. Δένδιας σημειώνει ότι η ελληνική κυβέρνηση υποστηρίζει πρωτοβουλίες που θα έχουν στόχο να βελτιωθούν οι σχέσεις μεταξύ ΕΕ και Ρωσίας. Κάνει, δε, ιδιαίτερη αναφορά στην «ανάγκη πλήρους εφαρμογής του Διεθνούς Δικαίου», καθώς, όπως τονίζει, «η Ελλάδα γνωρίζει καλά, λόγω προκλητικά παραβατικών συμπεριφορών στο Αιγαίο και στην Ανατολική Μεσόγειο, ότι μόνο η επιμονή στην αυστηρή τήρηση των κανόνων του διεθνούς δικαίου μπορεί να διασφαλίσει την ειρηνική συνύπαρξη των κρατών και την περιφερειακή σταθερότητα».</p>
      <p>Σχετικά με αν προγραμματίζονται κοινές εκδηλώσεις Ελλάδας-Ρωσίας για το 2021, ο κ. Δένδιας σημειώνει πως ο σχετικός προγραμματισμός είναι εν εξελίξει, αναγνωρίζοντας βέβαια «τον καθοριστικό ρόλο της ελληνικής διασποράς στη Ρωσία, αναφορικά με την έναρξη και την εξέλιξη του αγώνα για την ανεξαρτησία».</p>
      <p>«Πρόθεσή μας, ως εκ τούτου, είναι να τιμήσουμε την ιστορία των λαών και των κρατών μας και να επισημάνουμε την ανάγκη να αποτελέσει οδηγό για τη μελλοντική εξέλιξη των σχέσεών μας», καταλήγει ο κ. Δένδιας.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/682221/synantisi-mitsotaki-me-ton-proedro-tis-bank-of-china-anoigei-to-p%0A%20%20%20%20%0A"/>
        <a href="http://www.enikos.gr/politics/681808/mitsotakis-sto-kineziko-praktoreio-xinhua-voulisi-tis-elladas-na-%0A%20%20%20%20%0A"/>
        <a href="http://www.enikos.gr/politics/681553/episkepsi-patouli-stin-presveia-tis-kinas-photo%0A%20%20%20%20%0A"/>
        <a href="http://www.enikos.gr/politics/681511/synantisi-tou-prokopi-pavlopoulou-me-ton-ypourgo-exoterikon-tou-i%0A%20%20%20%20%0A"/>
        <a href="http://www.enikos.gr/politics/681246/neo-minyma-dendia-stin-tourkia-to-metanasteftiko-den-borei-kai-de%0A%20%20%20%20%0A"/>
        <a href="http://www.enikos.gr/politics/681111/dendias-gia-tis-diloseis-zaef-ekmetallevetai-gia-alli-mia-fora-ta%0A%20%20%20%20%0A"/>
        <a href="http://www.enikos.gr/politics/681028/dendias-i-tourkia-na-tirisei-tis-diethneis-tis-desmefseis%0A%20%20%20%20%0A"/>
        <a href="http://www.enikos.gr/politics/680265/synantisi-dendia-lavrof-stis-6-noemvriou-ti-eipe-gia-tis-ellinoro%0A%20%20%20%20%0A"/>
        <a href="http://www.enikos.gr/politics/679821/giounker-i-ellada-itan-mia-apo-tis-epitychies-tis-komision-xanado%0A%20%20%20%20%0A"/>
      </related>
    </article>
  </body>
</html>