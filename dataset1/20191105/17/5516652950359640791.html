<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425156/stratos-karikhs-me-sxedio-tha-antimetwpisoyme-to-thema-twn-roma-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T17:35:01+00:00"/>
    <meta property="og:title" content="Στράτος Καρίκης: Με σχέδιο θα αντιμετωπίσουμε το θέμα των Ρομά στη Ρόδο"/>
    <meta property="og:description" content="«Η Δημοτική Αρχή είναι κυρίαρχος του παιχνιδιού» όσο αφορά στο θέμα των ΡΟΜΑ, διεμήνυσε χθες ο Αντιδήμαρχος κ. Στράτος Καρίκης, σύμφωνα με τον οποίο στόχος τους είναι σε δύο χρόνια να έχει επιλυθεί το θέμα και εκείνο που εξετάζουν είναι η μετεγκατάστασή τους σε διαμερίσματα και όχι η δημιουργία οικισμού."/>
  </head>
  <body>
    <article>
      <h1>Στράτος Καρίκης: Με σχέδιο θα αντιμετωπίσουμε το θέμα των Ρομά στη Ρόδο</h1>
      <address>
        <time datetime="2019-11-05T17:35:01+00:00">05 Nov 2019, 17:35</time>
      </address>
      <p>
        <b>«Η Δημοτική Αρχή είναι κυρίαρχος του παιχνιδιού» όσο αφορά στο θέμα των ΡΟΜΑ, διεμήνυσε χθες ο Αντιδήμαρχος κ. Στράτος Καρίκης, σύμφωνα με τον οποίο στόχος τους είναι σε δύο χρόνια να έχει επιλυθεί το θέμα και εκείνο που εξετάζουν είναι η μετεγκατάστασή τους σε διαμερίσματα και όχι η δημιουργία οικισμού.</b>
      </p>
      <p>Ερωτηθείς, χθες, ο κ. Καρίκης για τα σχέδια της Δημοτικής Αρχής όσο αφορά στο θέμα των ΡΟΜΑ, είπε ότι γνωρίζει πολύ καλά ότι ο Δήμαρχος, κ. Αντώνης Καμπουράκης, έχει ήδη κάνει σχεδιασμό και αναμένεται να τον ανακοινώσει το προσεχές διάστημα. Και είπε, στη συνέχεια: «Πάντως, θέλω οι συμπολίτες μας να νιώθουν σιγουριά ότι μελετάμε το θέμα με σκοπό την οριστική λύση. Άρα, το μήνυμα που θέλουμε να περάσουμε έξω είναι ότι δεν θα συνεχιστεί το φαινόμενο όπως είναι σήμερα και βέβαια σε καμία περίπτωση οι ΡΟΜΑ δεν θα συνεχίσουν να βρίσκονται εκεί που βρίσκονται σήμερα. Είναι από τα μεγάλα θέματα που μας απασχολούν και είμαστε ακριβώς στη φάση των συζητήσεων και των αποφάσεων».</p>
      <p>Όπως, είπε, γνωρίζουν ότι στο παρελθόν έχουν γίνει πολλές συζητήσεις για το θέμα αυτό, τις οποίες ο ίδιος τις έχει χαρακτηρίσει ως ανεδαφικές, αναφέροντας μάλιστα ότι ήρθαν και στο δημοτικό συμβούλιο αλλά με μία μορφή που τελικά δεν μπορούσε να βρεθεί λύση, «όταν για παράδειγμα προτείνεις οικόπεδα τα οποία δεν είναι τακτοποιημένα, δεν μπορεί να βρεθεί λύση», όπως είπε χαρακτηριστικά.</p>
      <p>Το μόνο που μπορεί να κάνει γνωστό σε αυτή τη φάση είναι ότι η Δημοτική Αρχή προτίθεται να κινηθεί προς την κατεύθυνση όχι της δημιουργίας ενός νέου οικισμού αλλά της ενσωμάτωσης των ΡΟΜΑ (σ.σ. εννοείται όσων είναι δημότες Ρόδου και όχι όσων έρχονται περιστασιακά) στον κοινωνικό ιστό. Όλα αυτά, λοιπόν, τα μελετά η Δημοτική Αρχή και το επόμενο χρονικό διάστημα αναμένεται να ανακοινωθούν και οι οριστικές αποφάσεις οι οποίες θα είναι και για άμεση υλοποίηση.</p>
      <p>
        <b>Σύμφωνα με τον Αντιδήμαρχο, βασική σκέψη του Δημάρχου είναι να πάνε οι ΡΟΜΑ σε διαμερίσματα και μ’ αυτήν συμφωνούν. Έτσι, μέσα στο επόμενο δίμηνο θα ανακοινωθεί η τελική απόφαση. Ταυτόχρονα, συζητούν και με τα αρμόδια Υπουργεία για τα απαιτούμενα κονδύλια, ώστε αυτό που θα αποφασιστεί να υλοποιηθεί και άμεσα.<br/><br/>Συζητήσεις γίνονται και με τους ίδιους τους ΡΟΜΑ και δήλωσε ο κ. Καρίκης: «Αυτή η Δημοτική Αρχή θα αποδείξει ότι είναι κυρίαρχος του παιχνιδιού και σ’ αυτό το κομμάτι. Δηλαδή, το κουμάντο στη Ρόδο το κάνει η Δημοτική Αρχή και ο Δήμος».</b>
      </p>
      <p>Όπως εξήγησε, μάλιστα, όταν προτείνουν στους ΡΟΜΑ κάτι πολύ καλύτερο απ’ αυτό που ζουν σήμερα, θεωρούν ότι δεν θα έχουν λόγο αλλά δεν θα τους δοθεί και «πάτημα» από τη Δημοτική Αρχή να συνεχίσουν να ζουν σε μία κατάσταση η οποία είναι προβληματική. Αυτό σημαίνει ότι αυτό που θα ανακοινωθεί από τη Δημοτική Αρχή θα έχει και τη δική τους συναίνεση.</p>
      <p>Σε σχέση, λοιπόν, με τους σχεδιασμούς της προηγούμενης Δημοτικής Αρχής, θα προκύψει κάποια διαφοροποίηση αφού δεν έχουν πάψει να μελετούν και τα σχέδια που είχε κάνει. Όμως, προσωπική του άποψη είναι ότι ο τρόπος που προχωρούσε ήταν ανεδαφικός διότι ξεκίνησε το 2014 λέγοντας ότι θα βρει λύση και το 2019, πέντε χρόνια μετά, δεν έχει προχωρήσει, άρα «σημαίνει ότι δεν έκανες τίποτα», όπως είπε.</p>
      <p>Αυτό που λένε οι ίδιοι λοιπόν είναι ότι, μέσα στην επόμενη διετία θα έχει ολοκληρωθεί αυτή η διαδικασία. «Δηλαδή, εμείς ό,τι αποφασίσουμε θα το κάνουμε και πράξη», δήλωσε ο Αντιδήμαρχος και είπε ότι θα πρέπει να είναι σίγουροι ότι θα συμφωνήσουν και οι ίδιοι αφού αυτό που θα τους προτείνουν θα είναι ένα «πακέτο» που θα τους προσφέρει πολλά πράγματα.</p>
      <p>Ως παράδειγμα, μάλιστα, ανέφερε ότι την περασμένη Παρασκευή ο ίδιος είχε μία σύσκεψη με την κα Σκούρτου από το Πανεπιστήμιο Αιγαίου και άλλους εμπλεκόμενους φορείς, για την εκπαίδευση. Δηλαδή, εξέτασαν πως τα παιδιά των ΡΟΜΑ, που κάποια πηγαίνουν ακόμα και στο Λύκειο, θα συνεχίσουν να εκπαιδεύονται με στόχο όλα τα παιδιά που βρίσκονται στον οικισμό να πηγαίνουν σχολείο.</p>
      <p>Άρα, εξετάζουν από όλες τις πλευρές ό,τι αφορά αυτό το κομμάτι του πληθυσμού προς την κατεύθυνση της ένταξής τους στην κοινωνία. Όπως π.χ. τα παιδιά να έχουν το κολατσιό τους το πρωί, να πηγαίνουν στα κοινωνικά φροντιστήρια το απόγευμα κτλ.</p>
      <p>Τόνισε, λοιπόν, ο Αντιδήμαρχος ότι γίνονται πολλές ενέργειες που δείχνουν μέριμνα και αγάπη γι’ αυτό το κομμάτι του πληθυσμού αλλά, όπως είπε, πρέπει και αυτοί οι άνθρωποι να καταλάβουν ότι δεν μπορούν να συνεχίσουν να ζουν με έναν τρόπο ο οποίος είναι βλαπτικός για ένα μεγάλο κομμάτι της Ρόδου.</p>
    </article>
  </body>
</html>