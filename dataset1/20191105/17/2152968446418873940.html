<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/05/vietnamcite-ot-kamiona-kovcheg-minali-prez-rusiia.428629"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T17:45:00+00:00"/>
    <meta property="og:title" content="Виетнамците от камиона-ковчег минали през Русия?"/>
    <meta property="og:description" content="Още един арест във Виетнам заради 39-те трупа в Есекс | Dnes.bg"/>
  </head>
  <body>
    <article>
      <h1>Виетнамците от камиона-ковчег минали през Русия?</h1>
      <h2>Още един арест във Виетнам заради 39-те трупа в Есекс</h2>
      <address><time datetime="2019-11-05T17:45:00+00:00">05 Nov 2019, 17:45</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Още един арест беше извършен във Виетнам заради смъртта на мигранти, открити в хладилен камион в Англия, предаде Асошиейтед прес, като се позова на виетнамския в. "Туой Тре".</p>
      <p>Арестът е извършен в провинция Нге Ан. Досега виетнамските власти са арестували общо 11 души, на които може да бъдат повдигнати обвинения за организиране на мрежа за трафик на хора.</p>
      <p>Един от арестуваните, който е живеел в Русия, организирал пътуването на хората от Виетнам до Русия, а после незаконното им прекарване до Германия, преди да стигнат до трета страна.</p>
      <p>Във Великобритания беше арестуван шофьорът на камиона, който е от Северна Ирландия. Срещу него са повдигнати обвинения за непредумишлено убийство и участие в заговор за трафик на хора, припомня БТА.</p>
      <p>Втори мъж е задържан в Ирландия и очаква екстрадиция. Той бе обвинен за непредумишлено убийство, трафик на хора и нарушения на имиграционното законодателство.</p>
      <p>Британската полиция все още работи по идентификацията на жертвите - 31 мъже и 8 жени - с помощта на Виетнам, където семейства съобщиха за изчезнали техни близки, които са били напът за Англия. ДНК проби за идентификация на жертвите са били предоставени от 21 семейства от виетнамската провинция Нге Ан и от 10 семейства от виетнамската провинция Ха Тин.</p>
      <related>
        <h4>Още по темата</h4>
        <a href="https://www.dnes.bg/world/2019/11/04/aresti-vyv-vietnam-zaradi-39-te-tela-v-kamion-krai-london.428483"/>
        <a href="https://www.dnes.bg/notifikacii/2019/11/02/vsichki-39-migranti-v-kamiona-kovcheg-sa-vietnamci.428284"/>
        <a href="https://www.dnes.bg/notifikacii/2019/10/29/vip-propusk-za-50-000-za-vietnamci-vyv-velikobritaniia.427838"/>
      </related>
    </article>
  </body>
</html>