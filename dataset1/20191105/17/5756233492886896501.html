<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620081/%D9%88%D8%A7%DA%A9%D9%86%D8%B4-%D8%B2%DB%8C%D8%AF%D8%A7%D9%86-%D8%A8%D9%87-%D8%AD%D9%88%D8%A7%D8%B4%DB%8C-%D8%A7%D8%AE%DB%8C%D8%B1-%D9%85%D8%B1%D8%A8%D9%88%D8%B7-%D8%A8%D9%87-%D8%A8%DB%8C%D9%84"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T17:03:00+00:00"/>
    <meta property="og:title" content="واکنش زیدان به حواشی اخیر مربوط به بیل"/>
    <meta property="og:description" content="سرمربی رئال مادرید درباره حواشی و جنجال های اخیر مربوط به مهاجم ولزی اش صحبت کرد."/>
  </head>
  <body>
    <article>
      <h1>واکنش زیدان به حواشی اخیر مربوط به بیل</h1>
      <address>
        <time datetime="2019-11-05T17:03:00+00:00">05 Nov 2019, 17:03</time>
      </address>
      <p>
        <i>سرمربی رئال مادرید درباره حواشی و جنجال های اخیر مربوط به مهاجم ولزی اش صحبت کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نقل از آس، رئال مادرید چهارشنبه شب در هفته چهارم لیگ قهرمانان اروپا به مصاف گالاتاسرای می رود. زین الدین زیدان در نشست خبری پیش از بازی گفت: هم اشتیاق داریم و هم مسئولیت پذیر هستیم. اشتیاق داریم چون در خانه بازی می کنیم و از حمایت هوادارانمان برخورداریم. مسئولیت داریم چون از شرایط آگاه هستیم و باید یک بازی خوب به نمایش بگذاریم.</p>
      <p>گرت بیل پس از آسیب دیدگی اش به تیم ملی ولز دعوت شد این در حالی است مدت ها برای رئال مادرید بازی نکرده است. سرمربی فرانسوی در این رابطه اظهار کرد: ما این کار را نکردیم. می خواهیم بازیکن در شرایط خوبی باشد. بیل برای تمرین کردن در حالت عادی آماده نیست. او را دعوت می کنند و حق دارند. فیفا دی است و ما نمی توانیم در این رابطه دخالت کنیم. نباید به بیل شک کرد چون نخستین کسی است که از این موضوع رنج می برد. باید دید برای تیم ملی بازی می کند یا نه اما متاسفانه نمی تواند ما را همراهی کند.</p>
      <figure>
        <img src="https://aftabnews.ir/files/fa/news/1398/8/14/355853_456.jpg"/>
      </figure>
      <p>رایان گیگز سرمربی ولز اعلام کرد که بیل گفته است برای دیدارهای ملی خود را آماده خواهد کرد. سرمربی رئال مادرید درباره این موضوع گفت: او اکنون شرایط بازی کردن ندارد. من از صحبت هایش با سرمربی ولز خبر ندارم. تنها چیزی که برایم اهمیت دارد این است که دوست دارم بیل را در وضعیت خوبی ببینم. از این که نمی تواند تیم را همراهی کند ناراحت هستم. ما از نبودن بیل خوشحال نیستیم. می خواهیم همه بازیکنان در کنارمان باشند. اکنون در رابطه با بیل این موضوع صدق نمی کند.</p>
      <p>زیدان اعلام کرد از رفتار بیل ناراحت نیست. سرمربی فرانسوی در این رابطه اظهار کرد: نخستین کسی که اذیت می شود بازیکن است. او دوست دارد با ما باشد. اگر برای بازی کردن آماده نباشد نمی تواند ما را همراهی کند. او آسیب دیده بود و دوباره به تیم برگشت اما هنوز بهبود نیافته است. او دوست دارد بهبود یابد و بازی کند. هواداران باید مثبت اندیش باشند. همچنین می گویند من بیل را نمی خواهم. این حرف ها مضحک است. هر کسی می تواند درباره من صحبت کند اما کسی نمی تواند از دهان من دروغ بگوید. دوست دارم بیل تا پایان فصل در مادرید باشد. در این رابطه موضعم روشن است. بیل را دوباره به تیم دعوت خواهم کرد و او تلاش خواهد کرد تا دوباره برای تیمش بازی کند.</p>
      <p>سرمربی رئال مادرید در ادامه به رابطه اش با مهاجم ولزی اشاره کرد و گفت: رابطه خوبی با بیل دارم. ما هر روز به هم روز بخیر می گوییم. من هرگز با بیل مشکلی نداشتم. او اینجا است و از این موضوع خوشحالم. بیل در مادرید ماند و از این اتفاق خشنودم. او بازیکن خیلی خوبی است. نباید دیگر در رابطه با این که پیش از پایان فصل تیم را ترک می کند صحبت کنید.</p>
      <p>خامس تیم ملی کشورش(کلمبیا) را همراهی نمی کند. زیدان درباره این که دوست دارد در رابطه با بیل هم این اتفاق بیفتد گفت: نمی توانیم دخالت کنیم. بیل به تیم ملی دعوت شده است. باید به اردو برود و سپس باید ببینیم چه اتفاقی می افتد. دوست دارم بیل را در تیم خود داشته باشم اما اکنون نمی توانم. باید دید در این هفته شرایط چگونه پیش می رود.</p>
      <p>سرمربی فرانسوی درباره آینده کیلیان امباپه گفت: بازیکن در مورد آینده اش تصمیم می گیرد. اکنون او بازیکن پاری سن ژرمن است و باید دید در آینده چه اتفاقی می افتد. می‌دانم که همیشه می گوید رویایش بازی کردن در رئال مادرید است.</p>
    </article>
  </body>
</html>