<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196354/kypriaki-aoz-den-ypirxe-prothesi-na-arxisoyn-prota-oi-geotriseis-apo-to-temaxio-7"/>
    <meta property="og:site_name" content="CNN.gr"/>
    <meta property="article:published_time" content="2019-11-05T17:58:06+00:00"/>
    <meta property="og:title" content="Κυπριακή ΑΟΖ: Δεν υπήρχε πρόθεση να αρχίσουν πρώτα οι γεωτρήσεις από το τεμάχιο 7"/>
    <meta property="og:description" content="«Δεν υπήρχε πρόθεση να αρχίσουν πρώτα οι γεωτρήσεις από το τεμάχιο 7 », δήλωσε ο υπουργός Ενέργειας της Κύπρου , Γιώργος Λακκοτρύπης , σημειώνοντας ότι οι..."/>
  </head>
  <body>
    <article>
      <h1>Κυπριακή ΑΟΖ: Δεν υπήρχε πρόθεση να αρχίσουν πρώτα οι γεωτρήσεις από το τεμάχιο 7</h1>
      <h2>«Δεν υπήρχε πρόθεση να αρχίσουν πρώτα οι γεωτρήσεις από το τεμάχιο 7», δήλωσε ο υπουργός Ενέργειας της Κύπρου, Γιώργος Λακκοτρύπης, σημειώνοντας ότι οι εταιρείες αποφασίζουν να αρχίσουν από τους πιο ενδιαφέροντες και ώριμους στόχους.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 19:58 , 05 November 2019 - 20:02</p>
      <p>Απαντώντας σε δημοσιεύματα για υπαναχώρηση της <b>κοινοπραξίας <a href="https://www.cnn.gr/eidhseis/tag/61995/eni">Eni</a> – <a href="https://www.cnn.gr/eidhseis/tag/10896/total">Total</a></b> από το τεμάχιο 7 της <a href="https://www.cnn.gr/eidhseis/tag/10901/kypriaki-aoz"><b>κυπριακής ΑΟΖ</b></a> κατά τη διάρκεια της ομιλίας του στο 15ο Συνέδριο του <b>Economist</b>, ο κ. Λακκοτρύπης είπε ότι οι αποφάσεις των εταιρειών λαμβάνονται με βάση κυρίως γεωλογικά δεδομένα, και οι εταιρείες θα αρχίσουν από τους πιο ενδιαφέροντες και ώριμους στόχους που εντοπίζουν.</p>
      <p>Πρόσθεσε ότι μεταξύ της αδειοδότησης και της πρώτης γεώτρησης μεσολαβούν συνήθως 1,5 με 2 χρόνια., σημειώνοντας ότι οι αποφάσεις για τους πιο ενδιαφέροντες στόχους έχουν βασιστεί και στην ανακάλυψη του «Γλαύκου», στο <b>τεμάχιο 10</b>.</p>
      <blockquote>«Δεν υπήρχε καμιά πρόθεση να αρχίσουν οι γεωτρήσεις από το τεμάχιο 7».</blockquote>
      <p>Για το <b>κοίτασμα «Γλαύκος»</b> στο τεμάχιο 10 είπε ότι είναι «μία από τις μεγαλύτερες ανακαλύψεις για το 2019 με 5 έως 8 τρισ. κυβικά πόδια <a href="https://www.cnn.gr/eidhseis/tag/12503/fysiko-aerio"><b>φυσικού αερίου</b></a> και η μεγαλύτερη που είχαμε μέχρι σήμερα στην ΑΟΖ».</p>
      <p>Αναφορικά με την <b>εκμετάλλευση του κοιτάσματος «Αφροδίτη»</b>, στο <b>τεμάχιο 12</b> είπε ότι «το υπουργείο βρίσκεται στα τελικά στάδια μιας συμφωνίας για το σχέδιο ανάπτυξης και παραγωγής, με την εκμετάλλευση της διαθεσιμότητας των τερματικών υγροποίησης στο Ίντκου της Αιγύπτου κάτι που αποτελεί ένα ουσιαστικό πρώτο βήμα για τον διάδρομο φυσικού αερίου της <b>Ανατολικής Μεσογείου</b>».</p>
      <p>Ανέφερε ότι ένας από τους ρόλους του <b>East Med Gas Forum</b> που δημιουργήθηκε στην Αίγυπτο με τη συμμετοχή επτά χωρών της περιοχής, συμπεριλαμβανομένης και της Κύπρου, είναι να εντοπίσει <b>ποιες από τις υφιστάμενες υποδομές μπορούν να αξιοποιηθούν </b>και για να γίνεις συζήτηση πως αξιοποιούνται μελλοντικές ανακαλύψεις, είτε αυτές αφορούν ένα τερματικό LNG στην Κύπρο, είτε τον <a href="https://www.cnn.gr/eidhseis/tag/37379/agogos-east-med"><b>αγωγό EastMed</b></a> είτε και πλωτές μονάδες υγροποίησης.</p>
      <p>«Το αμέσως επόμενο διάστημα αναμένουμε ολοκλήρωση αυτών των εργασιών για να μπορέσει για πρώτη φορά η Κύπρος να γίνει παραγωγός φυσικού αερίου», είπε χαρακτηριστικά.</p>
      <p>Πρόσθεσε ότι το αμέσως επόμενο διάστημα αναμένεται ένα <b>εκτενές γεωτρητικό πρόγραμμα</b> από όλες τις εταιρείες μεταξύ τέλος του έτους και αρχές τους επομένου, και αναμένεται να δουν πότε ακριβώς.</p>
      <p>Αναφορικά με τις <a href="https://www.cnn.gr/eidhseis/tag/29107/ananewsimes-phges-energeias"><b>Ανανεώσιμες Πηγές Ενέργειας (ΑΠΕ)</b></a>, ο κ. Λακκοτρύπης είπε ότι το υπουργείο έχει τρέξει αρκετά προγράμματα που του επιτρέπουν για το 2020 να έχει <b>εγκατεστημένη ισχύ περίπου 20% στην ηλεκτροπαραγωγή</b>, πάνω από τους στόχους που έχει θέσει ΕΕ.</p>
      <p>«Για το υπόλοιπο 80% της ηλεκτροπαραγωγής, γίνεται προσπάθεια για έλευση φυσικού αερίου στο νησί που είναι μια πιο καθαρή μορφή άνθρακα, ώστε να λειτουργήσει ως μεταβατικό καύσιμο σε ένα μέλλον με ΑΠΕ», πρόσθεσε.</p>
      <p>Κατά τη διάρκεια της συζήτησης τόνισε ότι «η βασική πρόκληση για τις ΑΠΕ δεν είναι η τεχνολογία, η οποία υπάρχει ήδη, αλλά το κόστος και πως διασφαλίζεις τη μετάβαση στις ΑΠΕ χωρίς το κόστος να αυξηθεί σημαντικά».</p>
      <h3>Η ExxonMobil προσβλέπει σε επιβεβαιωτική γεώτρηση για τον «Γλαύκο» το 2019</h3>
      <p>O αντιπρόεδρος της <a href="https://www.cnn.gr/eidhseis/tag/74279/exxonmobil"><b>ExxonMobil</b></a> για της Ευρώπη, Ρωσία, Κασπία, Μέση Ανατολή και Βόρεια Αφρική, <b>Ντον Μπάγκλεϊ</b>, αναφέρθηκε στο πρόγραμμα της εταιρείας και στην πρόσφατη αύξηση της δραστηριοποίησής της στην Ανατολική Μεσόγειο τόσο στην Κύπρο, όσο και με <b>νέες αδειοδοτήσεις στην Κρήτη και στην Αίγυπτο</b>.</p>
      <p>Για την Κύπρο είπε ότι η ανακάλυψη στο κοίτασμα «Γλαύκος» είναι ιδιαίτερα σημαντική και ότι η εταιρεία προσβλέπει σε επιβεβαιωτική γεώτρηση αυτό το χρόνο ώστε να τη βοηθήσει να λάβει την απόφαση για την εμπορικοποίησή του.</p>
      <p>Ο αντιπρόεδρος της <b>Total</b> για τη Βόρεια Αφρική και τη Μέση Ανατολή, <b>Ηλίας Κασής</b>, αναφέρθηκε στην αύξηση στη ζήτηση υγροποιημένου φυσικού αερίου LNG, αναφέροντας ότι υπάρχει <b>περιθώριο για νέα έργα</b>, καθώς και στη διαφαινόμενη σημαντική άνοδο των ΑΠΕ στην παγκόσμια αγορά. Το όραμα της εταιρείας είπε, «αφορά την παροχή καθαρής και αξιόπιστης ενέργειας».</p>
      <p>Για την Κύπρο ανέφερε ότι η χώρα βρίσκεται στο <b>σταυροδρόμι Μέσης Ανατολής και Ευρώπης</b>, γίνεται χρήση της νέα τεχνολογίας των γεωτρήσεων, υπάρχουν δυνατότητες ανάπτυξης LNG, μεγάλων έργων και επιπλέον γεωτρήσεων.</p>
      <p>Ο εκτελεστικός αντιπρόεδρος γεωτρήσεων της <b>Eni</b> S.p.A., <b>Άλντο Ναπολιτάνο</b>, αναφέρθηκε στο ρόλο της εταιρείας στην ανάπτυξη του φυσικού αερίου στην Ανατολική Μεσόγειο με εξαιρετικά αποτελέσματα αλλά και στην ικανότητα της εταιρείας για ταχεία εμπορικοποίηση του φυσικού αερίου.</p>
      <p>Στην Κύπρο ανέφερε, η εταιρεία έχει ενεργό παρουσία ως διαχειριστής σε πέντε τεμάχια και με συμμετοχή σε άλλα δύο τεμάχια όπου διαχειριστής είναι η Total. Όπως είπε η εταιρεία συμμετέχει σε γεωτρήσεις στο νησί από τα πρώτα στάδια και έχει προχωρήσει σε τρεις γεωτρήσεις ως διαχειριστής και σε άλλη μια όπου ο διαχειριστής ήταν η Total με ανακάλυψη φυσικού αερίου.</p>
      <p>Εξέφρασε τη δέσμευση της εταιρείας για ανάπτυξη νέων πηγών ενέργειας στην Κύπρο και προς αυτή την κατεύθυνση είπε θα συνεχίσουν την δραστηριότητά τους με την κοινοπραξία τους το επόμενο έτος.</p>
      <p>Στο συνέδριο ο πρόεδρος της <b>Ελληνικής Διαχειριστικής Εταιρείας Υδρογονανθράκων, Γιάννης Μπασιάς</b>, αλλά και ο τέως υπουργός περιβάλλοντος και Ενέργειας της Ελλάδας, <b>Γιάννης Μανιάτης</b>, αναφέρθηκαν στις προοπτικές που διανοίγονται στον τομέα των υδρογονανθράκων στην Ελλάδα, ιδιαίτερα μετά την πρόσφατη κύρωση από τη Βουλή των Ελλήνων, τεσσάρων συμφωνιών που αφορούν στα κοιτάσματα νότια και νοτιοδυτικά της Κρήτης.</p>
      <p>Ο κ. Μανιάτης αναφέρθηκε και στους <b><a href="https://www.cnn.gr/eidhseis/tag/15043/agwgos-fysikoy-aerioy">αγωγούς διέλευσης φυσικού αερίου</a> που έχουν αναπτυχθεί στην Ελλάδα</b> τα τελευταία χρόνια που αναβαθμίζουν τη θέση της χώρας αλλά και στις προοπτικές του <b>αγωγού EastMed</b> ο οποίος, όπως είπε, θεωρείται τεχνικά ρεαλιστικός, οικονομικά εφικτός και ανταγωνιστικός.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196372/paiat-safis-endeixi-toy-igetikoy-roloy-tis-elladas-i-episkepsi-palmer">Πάιατ: Σαφής ένδειξη του ηγετικού ρόλου της Ελλάδας η επίσκεψη Πάλμερ</a>
        </li>
        <li>
          <a href="https://www.cnn.gr/news/kosmos/story/196357/ellada-kypros-kai-aigyptos-katadikazoyn-tin-toyrkia-gia-syria-aigaio-kai-kypriaki-aoz">Ελλάδα, Κύπρος και Αίγυπτος καταδικάζουν την Τουρκία για Συρία, Αιγαίο και κυπριακή ΑΟΖ</a>
        </li>
        <li>
          <a href="https://www.cnn.gr/news/kosmos/story/196235/o-erntogan-enekrine-pente-geotriseis-gia-to-2020-kai-entos-tis-kypriakis-aoz">Ο Ερντογάν ενέκρινε πέντε γεωτρήσεις για το 2020 - Και εντός της κυπριακής ΑΟΖ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/8746/kypros">ΚΥΠΡΟΣ</a>
        </li>
        <li>
          <a href="https://www.cnn.gr/eidhseis/tag/10901/kypriaki-aoz">ΚΥΠΡΙΑΚΗ ΑΟΖ</a>
        </li>
        <li>
          <a href="https://www.cnn.gr/eidhseis/tag/30857/giwrgos-lakkotryphs">ΓΙΩΡΓΟΣ ΛΑΚΚΟΤΡΥΠΗΣ</a>
        </li>
        <li>
          <a href="https://www.cnn.gr/eidhseis/tag/62199/koinopraxia">ΚΟΙΝΟΠΡΑΞΙΑ</a>
        </li>
        <li>
          <a href="https://www.cnn.gr/eidhseis/tag/61995/eni">ENI</a>
        </li>
        <li>
          <a href="https://www.cnn.gr/eidhseis/tag/10896/total">TOTAL</a>
        </li>
        <li>
          <a href="https://www.cnn.gr/eidhseis/tag/74279/exxonmobil">EXXONMOBIL</a>
        </li>
        <li>
          <a href="https://www.cnn.gr/eidhseis/tag/12503/fysiko-aerio">ΦΥΣΙΚΟ ΑΕΡΙΟ</a>
        </li>
        <li>
          <a href="https://www.cnn.gr/eidhseis/tag/14366/anatoliki-mesogeios">ΑΝΑΤΟΛΙΚΗ ΜΕΣΟΓΕΙΟΣ</a>
        </li>
        <li>
          <a href="https://www.cnn.gr/eidhseis/tag/15043/agwgos-fysikoy-aerioy">ΑΓΩΓΟΣ ΦΥΣΙΚΟΥ ΑΕΡΙΟΥ</a>
        </li>
        <li>
          <a href="https://www.cnn.gr/eidhseis/tag/37379/agogos-east-med">ΑΓΩΓΟΣ EAST MED</a>
        </li>
        <li>
          <a href="https://www.cnn.gr/eidhseis/tag/37380/east-med">EAST MED</a>
        </li>
        <li>
          <a href="https://www.cnn.gr/eidhseis/tag/29107/ananewsimes-phges-energeias">ΑΝΑΝΕΩΣΙΜΕΣ ΠΗΓΕΣ ΕΝΕΡΓΕΙΑΣ</a>
        </li>
        <li>
          <a href="https://www.cnn.gr/eidhseis/tag/63466/geotrhseis">ΓΕΩΤΡΗΣΕΙΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/05/196346/snapshot/2425266.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196371/snapshot/2621133.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196375/snapshot/feta-1464873_1920.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196351/snapshot/2744346.jpg"/>
      </figure>
    </article>
  </body>
</html>