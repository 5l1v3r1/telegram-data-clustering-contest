<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/els-candidats-preparen-el-debat-de-tv3-i-catalunya-radio/noticia/2961113/"/>
    <meta property="og:site_name" content="CCMA"/>
    <meta property="article:published_time" content="2019-11-05T17:24:00+00:00"/>
    <meta property="og:title" content="Els candidats preparen el debat de TV3 i Catalunya Ràdio"/>
    <meta property="og:description" content="Vicent Sanchis serà el moderador d'un debat amb els vuit candidats de les eleccions generals d'aquest 10N"/>
  </head>
  <body>
    <article>
      <h1>Els candidats preparen el debat de TV3 i Catalunya Ràdio</h1>
      <h2>Vicent Sanchis serà el moderador d'un debat amb els vuit candidats de les eleccions generals d'aquest 10N</h2>
      <address><time datetime="2019-11-05T17:24:00+00:00">05 Nov 2019, 17:24</time> by <a rel="author">Redaccció</a></address>
      <p>Aquesta nit, a partir de les 22.00, podran seguir per TV3, Catalunya Ràdio, Catalunya Informació i el portal 324.cat el debat de les eleccions generals d'aquest diumenge. Hi participaran els caps de llista per Barcelona dels principals partits. Vicent Sanchis serà el moderador d'un debat amb una durada de dues hores i amb vuit candidats, dos més que el del passat mes d'abril. En aquest cas, hi haurà també la CUP i Vox.</p>
      <p>Els assessors de Gabriel Rufián, <b>a la seu d'Esquerra, el posen a prova</b>. Com en altres ocasions, li fan totes aquelles preguntes i rèpliques que es podria trobar aquesta nit:</p>
      <blockquote>"Sí, sí, preparem debat a debat. Jo crec que hem de tenir sempre en compte on anem, amb qui anem."</blockquote>
      <p> </p>
      <p><b>El PSC ha escollit José Zaragoza</b> per substituir Meritxell Batet, que no hi serà per prescripció mèdica. Per Zaragoza, un veterà, serà la seva primera vegada en un debat electoral a TV3.  </p>
      <blockquote>"Probablement serà un debat en què hi haurà 7 partits que critiquen el que ha fet Pedro Sánchez i nosaltres, que explicarem com sortir del conflicte".</blockquote>
      <p> </p>
      <p><b>Jaume Asens, igual que a l'abril, s'ha preparat el debat a casa,</b> però ara amb altres temes a tractar.</p>
      <blockquote>"Han passat pocs mesos des de l'anterior debat... però el context ha canviat, amb un agreujament de la crisi territorial i a les portes d'una recessió econòmica."</blockquote>
      <p> </p>
      <p>Superades més o menys les angines,<b> Laura Borràs té l'agenda plena de propostes</b>. No espera que en facin cap els partits que anomena del 155.</p>
      <blockquote>"Poques propostes podem esperar... Sí fer veure què està en joc. Perquè, per frenar l'independentisme, estan minant les bases de la democràcia, i això és extraordinàriament greu."</blockquote>
      <p> </p>
      <p><b>Les propostes de Ciutadans les defensarà Inés Arrimadas</b>. En paraules del seu company de partit Carlos Carrizosa:</p>
      <blockquote>"Ella ja sabeu que és valenta i guerrera i a ella li agrada debatre i ho fa molt bé."</blockquote>
      <p> </p>
      <p>La candidata del PP, Cayetana Álvarez de Toledo, volia anar a preparar el debat, diu, a la Universitat de Barcelona. Quan ha vist l'acampada d'estudiants,<b> ha decidit fer un canvi de plans.  </b></p>
      <blockquote>"L'únic que m'he trobat són uns estudiants ganduls i uns rectors gens rectes i la indigència intel·lectual característica del nacionalisme... I, per tant, aniré a preparar-lo a un bar."</blockquote>
      <p>Després d'una visita exprés al metge, el candidat de Vox, Ignacio Garriga, espera estar del tot bé per a aquesta nit. <b>Vol marcar diferències amb socialistes i populars.</b></p>
      <blockquote>"Avui tenim una oportunitat d'or. Vox ve al debat a demostrar que, per fi, tots els catalans abandonats tenen un altaveu".</blockquote>
      <p> </p>
      <p>La CUP, per primera vegada en unes eleccions generals, per a aquesta nit té tot un seguit de preguntes per fer als partits que defensen el dret a l'autodeterminació. <b>Mireia Vehí vol interpel·lar Esquerra, Junts per Catalunya i els comuns:</b></p>
      <blockquote>"Esquerra, Junts per Catalunya i els comuns que puguin explicar a la ciutadania si pensen seguir apuntalant i avalant aquest ventall de solucions repressives."</blockquote>
      <p> </p>
      <p>Tot a punt per al que serà també l'últim debat abans de les eleccions de diumenge.</p>
    </article>
  </body>
</html>