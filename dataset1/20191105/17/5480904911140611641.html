<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vystava-mapuje-osudy-advokatu-kteri-se-vzepreli-totalite/1817158?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T17:38:00+00:00"/>
    <meta property="og:title" content="Výstava mapuje osudy advokátů, kteří se vzepřeli totalitě"/>
    <meta property="og:description" content="Praha - Česká advokátní komora (ČAK) zahájila výstavu věnovanou desítce statečných osobností z řad advokacie, které působily v dobách nacistické okupace a komunismu. Mezi představenými bojovníky proti totalitě jsou známí právníci jako ombudsman Otakar Motejl, ale také polozapomenutá jména včetně Jaroslava Borkovce - jediného zástupce advokátního stavu popraveného v zinscenovaných politických procesech 50. let."/>
  </head>
  <body>
    <article>
      <h1>Výstava mapuje osudy advokátů, kteří se vzepřeli totalitě</h1>
      <address><time datetime="2019-11-05T17:38:00+00:00">05 Nov 2019, 17:38</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Česká advokátní komora (ČAK) zahájila výstavu věnovanou desítce statečných osobností z řad advokacie, které působily v dobách nacistické okupace a komunismu. Mezi představenými bojovníky proti totalitě jsou známí právníci jako ombudsman Otakar Motejl, ale také polozapomenutá jména včetně Jaroslava Borkovce - jediného zástupce advokátního stavu popraveného v zinscenovaných politických procesech 50. let.</p>
      <p>"Totalitní myšlení nás provází stále a je velmi nebezpečné. Proto je dobré připomínat, co bylo, abychom se z minulosti mohli poučit," uvedl k projektu Advokáti proti totalitě předseda ČAK Vladimír Jirousek.</p>
      <p>Výstava se věnuje advokátům, kteří důsledně obhajovali klienty proti totalitním režimům a riskovali tím nejen své profesní postavení, ale často i vlastní život. Součástí expozice umístěné v sídle ČAK, tedy v Kaňkově paláci na Národní třídě, jsou osobní předměty z pozůstalostí i faksimile dobových dokumentů. K vidění je tak například Motejlův soudcovský talár, bible představitele katolického disentu Jána Čarnogurského, dýmky, brýle nebo kádrové posudky,</p>
      <figure>
        <iframe src="https://www.youtube.com/embed/UShpyHChef8" width="560" height="315" data-service="Youtube" scrolling="no"/>
      </figure>
      <p>
        <i>Videostream označený značkou PROTEXT VIDEO není součástí zpravodajského servisu ČTK, jde o komerční prezentaci zadavatele.</i>
      </p>
      <p>Odborná konference, která se bude konat dnes od 9.30 ve velké porotní síni Vrchního soudu v Praze, bude věnovaná boji advokátů proti totalitním režimům. Účast přislíbila řada špiček odborné právnické i historické veřejnosti, například bývalý premiér Petr Pithart, bývalý místopředseda federální vlády Ján Čarnogurský nebo právní historik Stanislav Balík</p>
      <figure>
        <iframe src="https://www.youtube.com/embed/xfCF2rgBRt8" width="560" height="315" data-service="Youtube" scrolling="no"/>
      </figure>
      <p>
        <i>Videostream označený značkou PROTEXT VIDEO není součástí zpravodajského servisu ČTK, jde o komerční prezentaci zadavatele.</i>
      </p>
      <p>ČAK dále zve na interaktivní výstavu Advokáti proti totalitě, která bude zahájena v 18:00. K vidění budou například brýle jediného popraveného advokátního koncipienta Jaroslava Borkovce, skleněné oko K. H. Franka, které před popravou předal svému obhájci Kamillu Reslerovi, rtěnka a oblíbená brož první dámy české justice Dagmar Burešové, fleret advokáta a šermíře Františka Hejného nebo talár s hermelínem, který nosil ve funkci předsedy Nejvyššího soudu Otakar Motejl.</p>
    </article>
  </body>
</html>