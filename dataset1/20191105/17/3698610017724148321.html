<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/eksdeputat-vid-svobodi-perepisav-na-sebe-payi-atovciv-na-lvivschini-nashi-groshi-328592_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T17:38:00+00:00"/>
    <meta property="og:title" content="Ексдепутат від &quot;Свободи&quot; переписав на себе паї АТОвців на Львівщині — Наші гроші"/>
    <meta property="og:description" content="Водночас серед первинних власників ділянок були й скандальні львівські активісти.  "/>
  </head>
  <body>
    <article>
      <h1>Ексдепутат від "Свободи" переписав на себе паї АТОвців на Львівщині — Наші гроші</h1>
      <h2>Водночас серед первинних власників ділянок були й скандальні львівські активісти.  </h2>
      <address>
        <time datetime="2019-11-05T17:38:00+00:00">05 Nov 2019, 17:38</time>
      </address>
      <p>Товариство з обмеженої відповідальністю "Еко ферма Едем", кінцевим бенефіціаром якого є <a href="https://dt.ua/POLITICS/spiski-vsih-partiy-na-parlamentskih-viborah-2014-151128_.html"><b>колишній народний депутат та основний фінансист ВО "Свобода"</b></a> Ігор Кривецький, 13 вересня 2019 року офіційно стало власником 65,51 га в селі Стрілки Львівської області, які у 2017 році сільська рада надала учасникам АТО та місцевим мешканцям для ведення сільського господарства.</p>
      <p>Як пишуть "<a href="http://lviv.nashigroshi.org/2019/11/05/kryvets-kyy-ofitsiyno-perepysav-na-sebe-zemli-atovtsiv-v-seli-strilky/">Наші гроші. Львів</a>", на кадастровій карті це три ділянки, які призначені для ведення особистого селянського господарства. За даними Держгеокадастру, нормативно грошова оцінка трьох ділянок становить 353,12 тис. грн.</p>
      <p>Ці ділянки були утворені з паїв площею 2 га, які сільська рада Стрілок надала учасникам АТО та місцевим мешканцям для ведення сільського господарства ще у 2017 році. Однак на початку 2019 року ці 29 ділянок були об'єднані у три великі ділянки та передані у приватну власність. Тривалий час на Публічній кадастровій карті інформація про власність була прихована, а чиновники Держгеокадастру, як обласні, так і районні, відмовлялись надати відповідь і на офіційні запити.</p>
      <p>Серед власників ділянок по 2 га, з яких були сформовані ділянки для Кривецького, були і одіозні львівські активісти. Зокрема, відомі участю у вуличних акціях у Львові члени "Української спілки учасників АТО" та засновники житлово-будівельних та обслуговуючих кооперативів "Патріот-1, -2, -3". Свою ділянку у Стрілках віддав чи продав "Еко фермі Едем" і заступник начальника штабу з мобілізаційної роботи в/ч А0284 Володимир Барбарич.</p>
      <p>Також кілька ділянок тут сільська рада надавала місцевим мешканцям, які мають безпосередній стосунок до Edem Resort Medical &amp; SPA. Це керівник служби безпеки цього курорту Юрій Волковський, або директор готелю Edem Resort &amp;SPA та львівського готелю "Жорж" Олег Магулка. Крім того батько, брат та сестра Олега Магулки також отримували тут по 2 га, які стали частиною великих ділянок.</p>
      <p>Нагадаємо, раніше фірми афільовані з Ігорем Кривецьким, вже стали власниками 52 га через масовий викуп землі сільськогосподарського призначення людьми з оточення Ігоря Кривецького. Викуповували земельні ділянки, в тому числі, в учасників АТО та їх родичів.</p>
      <footer>За матеріалами: <a href="https://dt.ua/go/aHR0cDovL25hc2hpZ3Jvc2hpLm9yZy8=">Наші гроші</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>