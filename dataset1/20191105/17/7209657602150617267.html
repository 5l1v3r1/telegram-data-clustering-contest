<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/reggio-emilia/cronaca/gianluca-gambarelli-1.4871093"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-05T17:12:23+00:00"/>
    <meta property="og:title" content="Gianluca Gambarelli morto a Cadelbosco Sopra. Cade da una scala, tragico infortunio"/>
    <meta property="og:description" content="Vittima un addetto alla bonifica di insetti selvatici di 51 anni. Era residente a Scandiano"/>
  </head>
  <body>
    <article>
      <h1>Gianluca Gambarelli morto a Cadelbosco Sopra. Cade da una scala, tragico infortunio</h1>
      <h2>Vittima un addetto alla bonifica di insetti selvatici di 51 anni. Era residente a Scandiano</h2>
      <address><time datetime="2019-11-05T17:12:23+00:00">05 Nov 2019, 17:12</time> by <a rel="author">il Resto del Carlino</a></address>
      <p>Cadelbosco Sopra (Reggio Emilia), 5 novembre 2019 - Ha perso la vita mentre stava lavorando alla bonifica di insetti selvatici dalla soffitta di una abitazione, in<b> strada Nuova per Bagnolo</b>, a Zurco di Cadelbosco Sopra. L’infortunio si è verificato in mattinata verso le 10. L’operatore, il <b>51enne Gianluca Gambarelli,</b> che abitava a Scandiano, si era recato all’abitazione di Zurco per eseguire una bonifica di vespe selvatiche, richiesta a Iren e affidata, attraverso appalto di servizi, alla cooperativa La Vigna di Reggio.</p>
      <p>Gambarelli è salito verso la soffitta, cadendo poi dalle scale dell’abitazione, probabilmente battendo la testa. I padroni di casa si sono accorti dell’uomo <b>riverso a terra</b> e hanno dato l’allarme ai soccorsi, arrivati sul posto con ambulanza e automedica. Sono state prestate le cure d’emergenza nel paziente, che appariva privo di sensi e in condizioni disperate. Poi la corsa verso il pronto soccorso del Santa Maria Nuova di Reggio, dove è stato <b>diagnosticato il decesso.</b> Non si esclude che la caduta possa essere stata provocata dalla presenza degli insetti, che potrebbero averlo assalito una volta in soffitta. Sul posto sono intervenuti carabinieri e tecnici della Medicina del lavoro per fare chiarezza su quanto accaduto. Gambarelli lavorava da tempo alla <b>cooperativa La Vigna</b>, considerato un operatore molto esperto e preparato.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>