<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/lAalx9/skal-spille-to-kamper-paa-ett-doegn-dette-er-liverpools-uvanlige-loesnin"/>
    <meta property="og:site_name" content="Bergens Tidende"/>
    <meta property="article:published_time" content="2019-11-05T17:08:40+00:00"/>
    <meta property="og:title" content="Skal spille to kamper på ett døgn: Dette er Liverpools uvanlige løsning"/>
    <meta property="og:description" content="Like før jul skal Liverpool spille verdensmesterskap for klubblag. Det kræsjer med kvartfinalen i ligacupen mot Aston Villa."/>
  </head>
  <body>
    <article>
      <h1>Skal spille to kamper på ett døgn: Dette er Liverpools uvanlige løsning</h1>
      <h2>Like før jul skal Liverpool spille verdensmesterskap for klubblag. Det kræsjer med kvartfinalen i ligacupen mot Aston Villa.</h2>
      <address><time datetime="2019-11-05T17:08:40+00:00">05 Nov 2019, 17:08</time> by <a rel="author">Sondre Moen Myhre</a></address>
      <p><b>17. desember klokken 18.45:</b> Liverpool møter Aston Villa i Birmingham i kvartfinalen av den engelske ligacupen.</p>
      <p><b>18. desember klokken 18.30:</b> Liverpool spiller semifinale i verdensmesterskapet for klubblag i Qatar.</p>
      <p>Med mindre enn et døgn mellom kampstart i de to kampene har Liverpool sett seg nødt til å sende én tropp til Qatar, og en annen tropp til Birmingham.</p>
      <p>Det bekrefter klubben selv på<a href="https://www.liverpoolfc.com/news/first-team/372222-club-statement-carabao-cup-aston-villa?fbclid=IwAR33bvNQjNtaPqYSA9RyDkOQVJ4IpYUeaCgicwdsUyZIsIxptprdxC9wR2A"> sine hjemmesider.</a></p>
      <p>
        <a href="https://www.bt.no/sport/i/qLxJG1/hevder-liverpool-kan-faa-to-kamper-paa-samme-dag">Les også<br/>BAKGRUNN: Liverpool kan få to kamper på samme dag</a>
      </p>
      <h3>Fant ikke noe annet tidspunkt</h3>
      <p>Grunnen er at det ikke var mulig å legge kampen mot Aston Villa til et annet tidspunkt i Liverpools tettpakkede sesong.</p>
      <p>
        <i>«Vi kan bekrefte at alternative datoer ble diskutert. Til slutt var det ingenting som passet uten å ødelegge terminlisten til turneringen eller å legge en bør på våre spillere», skriver klubben.</i>
      </p>
      <p>Liverpool skal også spille kamp i verdensmesterskapet for klubblag 21. desember. Da spilles både bronse- og gullfinalen.</p>
      <h3>Forplikter å stille med spillere som har spilt turneringen</h3>
      <p>Hvem som blir å se i de forskjellige kampene er ennå ikke bestemt. Det er heller ikke kjent om Liverpool-manager Jürgen Klopp rekker å lede laget i begge kampene.</p>
      <p>Ifølge English Football League, som organiserer ligacupen, vil Liverpool-laget som møter Aston Villa i stor grad bestå av spillere som har spilt i ligacupen tidligere denne sesongen.</p>
      <p>«Liverpool forplikter seg til å stille med et lag som i stor grad består av spillere som har deltatt i tidligere runder av denne sesongs turnering. Spillerne må møte turneringens krav i henhold til regel 6.5: «Hver klubb skal spille sin fulle tilgjengelige styrke i og under alle kamper, med mindre det er gitt noen tilfredsstillende grunn», står det i uttalelsen.</p>
      <figure>
        <img src="https://images.sacdn.no/v2/images/06c87e68-4785-4bb7-877c-e078fef99c0e?fit=crop&amp;h=1171&amp;w=1900&amp;s=53d85baaead5bec74bf2366e7138c5f933d5c40e"/>
        <figcaption>Så langt har Jürgen Klopp gitt flere av Liverpools unggutter muligheten i ligacupen.<cite>Jason Cairnduff / Reuters</cite></figcaption>
      </figure>
      <p>På vei til kvartfinalen har Liverpool spilt to kamper. Først slo de MK Dons 2–0, før de slo Arsenal på straffespark etter en forrykende 5–5-kamp. I de to kampene spilte følgende spillere for Liverpool:</p>
      <p>Liverpool XI mot MK Dons: Kelleher; Hoever, Gomez, Lovren, Milner; Lallana, Oxlade-Chamberlain, Keita; Elliott, Brewster, Jones</p>
      <p>Innbyttere: Kane, Chirivella, van den Berg</p>
      <p>Liverpool XI mot Arsenal: Kelleher; Williams, Gomez, van den Berg, Milner; Oxlade-Chamberlain, Lallana, Keita; Elliot, Brewster, Origi</p>
      <p>Innbyttere: Jones, Chirivella</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/50eOoK/her-sjekker-viktor-16-om-han-burde-holde-seg-unna-sentrum"/>
        <a href="https://www.bt.no/nyheter/okonomi/i/AdBJQ3/de-unge-rike-en-laerer-fra-etne-suste-inn-paa-formuetoppen"/>
        <a href="https://www.bt.no/btmeninger/kommentar/i/K3XlQ5/statsminister-ketil-solvik-olsen"/>
        <a href="https://www.bt.no/nyheter/okonomi/i/RRXlb8/ble-det-litt-mye-skattestoff-i-dag"/>
        <a href="https://www.bt.no/sport/i/kJxbaB/rekord-haaland-fortsatte-maalshowet-i-champions-league-jeg-lever-droe"/>
        <a href="https://www.bt.no/bolig/i/OpXmX3/vasketest-av-dusjdoerer-middel-eller-kjerringraad-hva-er-mest-effekti"/>
      </related>
    </article>
  </body>
</html>