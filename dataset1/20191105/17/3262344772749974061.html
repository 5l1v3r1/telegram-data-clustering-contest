<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32913/come-vedere-fiorello-raiplay-tv-smartphone"/>
    <meta property="og:site_name" content="DDay.it"/>
    <meta property="article:published_time" content="2019-11-05T17:24:00+00:00"/>
    <meta property="og:title" content="Il debutto di Fiorello è un successo. Cos'è RaiPlay, come funziona e dove vederlo"/>
    <meta property="og:description" content="Il debutto dello spettacolo di Fiorello ha acceso i riflettori su RaiPlay. Le prime puntate saranno visibili anche su Rai 1 ma dal 13 novembre si potranno vedere solo sull'applicazione Rai. Ecco tutto quello che bisogna sapere diviso in alcune domande e risposte."/>
  </head>
  <body>
    <article>
      <h1>Il debutto di Fiorello è un successo. Cos'è RaiPlay, come funziona e dove vederlo</h1>
      <h2>Il debutto dello spettacolo di Fiorello ha acceso i riflettori su RaiPlay. Le prime puntate saranno visibili anche su Rai 1 ma dal 13 novembre si potranno vedere solo sull'applicazione Rai. Ecco tutto quello che bisogna sapere diviso in alcune domande e risposte.</h2>
      <address><time datetime="2019-11-05T17:24:00+00:00">05 Nov 2019, 17:24</time> by <a rel="author">Roberto Faggiano</a></address>
      <p>Probabilmente ci voleva Fiorello per lanciare in grande scala un'applicazione già molto valida come RaiPlay: ora sarà davvero difficile che a chiunque non venga voglia di andare a scaricare l'applicazione su smartphone e tablet oppure andare a cercarla sulle smart tv.</p>
      <p>Ieri sera, 4 novembre, Fiorello ha convogliato su Rai 1 oltre 6,5 milioni di spettatori, con uno share del 25,1%. Proprio l'attenzione su Viva RaiPlay ha (ri)acceso l'interesse attorno alla piattaforma di streaming e contenuti on demand di cui porta il nome, recentemente rivista con uno stile più moderno e nuovi contenuti.</p>
      <p>Dal 13 novembre, infatti, lo spettacolo sarà visibile esclusivamente su RaiPlay. Fino all'8 novembre, invece, andrà in onda alle 20.30 anche su Rai 1. </p>
      <p> </p>
      <h3>Cos'è RaiPlay</h3>
      <p>RaiPlay è un'applicazione web creata dalla Rai per accedere direttamente ai canali TV Rai, archiviare tutti i programmi televisivi, consultare la guida dei programmi e per proporre contenuti esclusivi come “Viva RaiPlay” di Fiorello. Come altre piattaforme simili come Mediaset Play, permette di vedere contenuti on demand e anche in diretta con funzionalità aggiuntive e interattive (come riprendere dall'inizio la riproduzione).</p>
      <figure>
        <img src="https://cdn.dday.it/system/uploads/picture/image/58291/content_small_fiorello1.jpg"/>
      </figure>
      <p> </p>
      <h3>Dove vedere RaiPlay</h3>
      <p>RaiPlay è <b>visibile praticamente su tutti i dispositivi:</b> smartphone, tablet, televisori con collegamento internet e PC. Sugli smartphone e sui tablet Android (con almeno la versione 4.0 installata) e iOS (da 9.0 in avanti) è necessario scaricare l’applicazione RaiPlay già predisposta per i diversi sistemi operativi.</p>
      <p>Su PC è possibile trovare RaiPlay direttamente sul <a href="https://www.raiplay.it/">sito ufficiale</a>. Sugli smart tv che supportano il protocollo HbbTV 2 oppure MHP, Raiplay è disponibile semplicemente premendo il tasto rosso che appare sullo schermo visualizzando un canale Rai (su digitale terrestre e satellite Tivùsat) e seguendo le indicazioni per accedere alla sezione RaiPlay. </p>
      <p>RaiPlay è supportata dalle smart TV Android a partire dalla versione 7.0; dai Samsung con sistema operativo Tizen prodotti dal 2015 in poi e, infine, le Apple TV con almeno tvOS 9.0.</p>
      <p>Inoltre, è anche possibile utilizzare un dispositivo Chromecast o Amazon Fire TV per portare ai TV non predisposti i contenuti di uno smartphone o di un tablet, grazie alla possibilità di condivisione. Queste chiavette vengono connesse alla TV tramite la porta HDMI e vengono, invece, alimentare da un'uscita USB (anche quella della TV stessa). </p>
      <p> </p>
      <h3>Quanto costa RaiPlay?</h3>
      <p>Nulla.<b> RaiPlay è un'applicazione gratuita</b> visibile liberamente da chiunque. La registrazione non è obbligatoria per seguire le dirette TV e il nuovo spettacolo di Fiorello. La registrazione, però, dà diritto alla visione dei programmi on demand e sfruttare i servizi di suggerimenti di visione e archivio.</p>
      <figure>
        <img src="https://cdn.dday.it/system/uploads/picture/image/58294/content_small_43108944_10156996163454172_9097946295888248832_o.jpg"/>
      </figure>
      <p> </p>
      <h3>Programmi, film e serie TV. I contenuti su RaiPlay</h3>
      <p>RaiPlay è il <b>grande archivio dei programmi Rai:</b> si possono trovare tutti i programmi trasmessi sulle reti principali nei <b>sette giorni precedenti</b>, divisi per giorno e per canale. Si possono vedere<b> i programmi in diretta</b>, si può accedere direttamente alle diverse sezioni che contengono i migliori film, i documentari, le serie tv più seguite, programmi per bambini e anche singoli spezzoni di trasmissione.</p>
      <figure>
        <img src="https://cdn.dday.it/system/uploads/picture/image/58354/content_small_raiplay_fiction.jpg"/>
      </figure>
      <p>Quindi si può accedere direttamente a un episodio specifico del Commissario Montalbano, si può rivedere una puntata dei documentari di Alberto Angela, si può rivedere l'intervento di Lucina Littizzetto durante Che tempo che fa, si può vedere una puntata di Report e così via. <b>Alcune serie TV sono disponibili in anteprima con tutte le puntate sin dal primo giorno,</b> mentre per vederle in TV bisogna aspettare le settimane successive. Esiste una sezione dedicata alle<b> Teche Rai</b> con una selezione degli spettacoli più famosi del passato.</p>
      <p> </p>
      <h3>Per ora nessun contenuto in 4K. Dall'estero non è visibile</h3>
      <p>I contenuti di RaiPlay <b>sono perlopiù disponibili a 1080p,</b> in caso di connessione poco stabile si possono selezionare livelli di qualità inferiore. Al momento non sono disponibili contenuti in definizione 4K.</p>
      <p>Inoltre, i contenuti di RaiPlay sono geoprotetti: ciò significa che dall'estero non è possibile vedere i film e i programmi presenti nel catalogo. Sono accessibile fintanto che la visione avviene all'interno del territorio italiano. L'unico programma visibile dall'estero è RaiNews24.</p>
    </article>
  </body>
</html>