<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/05/soha-nem-volt-meg-ilyen-meleg-az-oktober-a-vilagon"/>
    <meta property="og:site_name" content="euronews"/>
    <meta property="article:published_time" content="2019-11-05T17:14:59+00:00"/>
    <meta property="og:title" content="Soha nem volt még ilyen meleg az október a világon"/>
    <meta property="og:description" content="Zsinórban az ötödik hónapban volt idén rekord, vagy rekordközeli az átlaghőmérséklet, ami bizonyítja, hogy a felmelegedés hosszú távú trend."/>
  </head>
  <body>
    <article>
      <h1>Soha nem volt még ilyen meleg az október a világon</h1>
      <address><time datetime="2019-11-05T17:14:59+00:00">05 Nov 2019, 17:14</time> by <a rel="author">MTI </a></address>
      <p>A valaha mért legmelegebb október hónap volt a világon 2019 októbere - jelentette be kedden a Copernicus európai kutatóintézet.</p>
      <p>A légszennyezéssel, üvegházhatással és klímaváltozással foglalkozó intézet <a href="https://climate.copernicus.eu/climate-bulletins">adatai szerint októberben</a> 0,63 Celsius-fokkal volt átlagosan melegebb az 1981-2000 közötti időszak átlaghőmérsékleténél, ami 1,2 Celsius-fokkal volt magasabb, mint az iparosodás előtti időszakban.</p>
      <figure>
        <img src="https://static.euronews.com/articles/stories/04/28/05/12/808x697_cmsv2_591dbe28-1042-5aff-ab20-c9e4485315b4-4280512.jpg"/>
        <figcaption>Forrás: Copernicus</figcaption>
      </figure>
      <p>2019 októberében 0,01 Celsius-fokkal haladta meg az átlaghőmérséklet az előző legmagasabb - 2015-ban mért - októberi átlaghőmérsékletet.</p>
      <p>Ötödször fordult elő idén, hogy rekordot döntött egy adott hónap átlaghőmérséklete - írták közleményükben a kutatók.</p>
      <figure>
        <img src="https://static.euronews.com/articles/stories/04/28/08/38/808x354_cmsv2_7e353eaf-fbdb-51e6-a144-ea3b330e1890-4280838.jpg"/>
        <figcaption>Forrás: Copernicus</figcaption>
      </figure>
      <p>2019 júniusában, júliusában és szeptemberében mértek rekord magas átlaghőmérsékletet az adott hónapra, augusztus a második legmelegebb augusztus volt a világon a feljegyzések kezdete óta - emlékeztettek a szakemberek. Az idei év elmúlt öt hónapjában folyamatos rekordokat, vagy rekord közeli hőmérsékletet rögzítettek - ez a trend pedig azt mutatja, hogy egyértelmű a folyamatos felmelegedés.</p>
      <p>A Copernicus adatai szerint különösen meleg volt októberben az Északi-sark térségének nagy részén és Európa egyes térségeiben - míg az Egyesült Államokban és Kanadában az átlagos alatti hőmérsékleteket jegyeztek fel.</p>
    </article>
  </body>
</html>