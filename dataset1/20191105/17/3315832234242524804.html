<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/f2ff2dd3553a1a69/administratia-trump-a-initiat-procedura-pentru-retragerea-oficiala-din-acordul-pentru-clima-de-la-paris.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-05T17:03:02+00:00"/>
    <meta property="og:title" content="Administrația Trump a inițiat procedura pentru retragerea oficială din Acordul pentru climă de la Paris"/>
    <meta property="og:description" content="Administrațian Trump a notificat ONU, luni, că dorește să se retragă oficial din Acordul pentru climă de la Paris, informează The Washington Post. Este un demers procedural care permite Washingtonului să pună în practică peste un an decizia anunțată deja la începutul mandatului actualului președinte Donald Trump."/>
  </head>
  <body>
    <article>
      <h1>Administrația Trump a inițiat procedura pentru retragerea oficială din Acordul pentru climă de la Paris</h1>
      <address><time datetime="2019-11-05T17:03:02+00:00">05 Nov 2019, 17:03</time> by <a rel="author">Jurnal.md</a></address>
      <p>
        <b>Administrațian Trump a notificat ONU, luni, că dorește să se retragă oficial din Acordul pentru climă de la Paris, informează The Washington Post. Este un demers procedural care permite Washingtonului să pună în practică peste un an decizia anunțată deja la începutul mandatului actualului președinte Donald Trump.</b>
      </p>
      <p>SUA, al doilea cel mai mare producător de gaze cu efect de seră, devin astfel singura țară din cele 200 care se retrag din acest pact destinat efortului comun de a combate schimbarea climatică, scrie digi24.ro.</p>
      <p>Președintele Trump a criticat în repetate rânduri acordul din 2015 și a insistat că SUA vor renunța la el cât de curând posibil. Chiar și luna trecută, președintele Trump spunea că acest acord e „un dezastru total” și argumenta că angajamentul fostei administrații Obama de a reduce emisiile de carbon, conform acestui acord, ar afecta competititivitatea economică a Statelor Unite.</p>
      <p>Conform prevederilor Acordului de la Paris, administrația Trump putea depune cel mai devreme la 4 noiembrie o notificare scrisă la Națiunile Unite prin care să-și anunțe intenția de a se retrage. Această retragere din acord va deveni efectivă la un an de la depunerea notificării, adică la 4 noiembrie 2020, în condițiile în care alegerile prezidențiale au loc la 3 noiembrie 2020, ceea ce înseamnă că ar putea deveni una dintre temele-cheie ale campaniei prezidențiale a actualului locatar de la Casa Albă.</p>
      <p>Donald Trump a anunțat oficial că SUA se vor retrage din Acordul pentru climă de la Paris în iunie 2017. Trei ani sunt necesari pentru a face pașii pentru ca decizia să devină efectivă. Notificarea ONU era una dintre aceste etape.</p>
      <p>Acordul de la Paris, încheiat în decembrie 2015 și intrat în procedură de ratificare, vizează limitarea creșterii temperaturii globale sub pragul de 2 grade C comparativ cu nivelurile preindustriale.</p>
      <p>Prin acest acord, liderii lumii speră să preîntâmpine o catastrofă. Potrivit experţilor, la ritmul actual al încălzirii globale, gheţarii se vor topi, iar în jurul anul 2100, nivelul mării va creşte cu un metru și unele insule sau regiuni de coastă vor dispărea. 10 la sută din populaţia planetei va trebui să se mute. Oamenii de ştiinţă spun că mortalitatea ar putea creşte într-un ritm îngrijorător din cauza temperaturilor tot mai mari. Şi nu în ultimul rând, ecosistemul s-ar prăbuşi şi o treime din viaţa de pe Pământ ar dispărea.</p>
    </article>
  </body>
</html>