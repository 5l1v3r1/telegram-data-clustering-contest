<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/zelenskiy-doruchiv-zaprovaditi-dodatok-dlya-pensioneriv-novini-ukrajini-50051787.html"/>
    <meta property="og:site_name" content="НВ"/>
    <meta property="article:published_time" content="2019-11-05T17:13:00+00:00"/>
    <meta property="og:title" content="Зеленський роздав завдання уряду щодо пенсій в додатку, екстреної медицини та шкіл"/>
    <meta property="og:description" content="Президент України Володимир Зеленський доручив Кабміну виконати низку завдань у сфері охорони здоров’я, соціальної політики, освіти та культури."/>
  </head>
  <body>
    <article>
      <h1>Зеленський роздав завдання уряду щодо пенсій в додатку, екстреної медицини та шкіл</h1>
      <h2>Президент України Володимир Зеленський доручив Кабміну виконати низку завдань у сфері охорони здоров’я, соціальної політики, освіти та культури.</h2>
      <address>
        <time datetime="2019-11-05T17:13:00+00:00">05 Nov 2019, 17:13</time>
      </address>
      <p>Про це <a href="https://president.gov.ua/news/volodimir-zelenskij-postaviv-zavdannya-u-sferi-ohoroni-zdoro-58209">повідомили </a>у прес-службі глави держави за підсумками зустрічі з керівництвом Верховної Ради та уряду в Офісі президента.</p>
      <p>Згідно з повідомленням, Зеленський зобов’язав міністра соціальної політики Юлію Соколовську до кінця року запровадити онлайн-сервіс призначення пенсій та отримання довідок у мобільному застосунку, а також запровадити механізм призначення пенсій при досягненні пенсійного віку без особистого звернення.</p>
      <p>Міністерству охорони здоров’я доручено до 31 січня 2020 року удосконалити роботу системи екстреної медицини та запустити Єдину державну інформаційну систему трансплантації.</p>
      <p>Під час наради міністр освіти і науки Ганна Новосад отримала завдання до кінця року сформувати законодавчу основу для роботи базової та профільної школи за новими освітніми стандартами та забезпечити повноцінний запуск роботи Національного фонду досліджень.</p>
      <p>За дорученням Зеленського Міністерство культури, молоді та спорту має розробити до кінця року законопроект щодо інформаційного простору України.</p>
    </article>
  </body>
</html>