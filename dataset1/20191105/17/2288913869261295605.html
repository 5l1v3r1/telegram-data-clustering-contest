<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191105_04701765"/>
    <meta property="og:site_name" content="De Standaard"/>
    <meta property="article:published_time" content="2019-11-05T17:23:00+00:00"/>
    <meta property="og:title" content="Victor Campenaerts valt op Zesdaagse van Gent 38 jaar oud record van Dirk Baert aan"/>
    <meta property="og:description" content="De slotdag van de 79e editie van de Zesdaagse van Gent staat niet alleen in het teken van het afscheid van Moreno De Pauw. Zondag 17 november zal werelduur..."/>
  </head>
  <body>
    <article>
      <h1>Victor Campenaerts valt op Zesdaagse van Gent 38 jaar oud record van Dirk Baert aan</h1>
      <address>
        <time datetime="2019-11-05T17:23:00+00:00">05 Nov 2019, 17:23</time>
      </address>
      <p>
        <b>De slotdag van de 79e editie van de Zesdaagse van Gent staat niet alleen in het teken van het afscheid van Moreno De Pauw. Zondag 17 november zal werelduurrecordhouder Victor Campenaerts in het Kuipke het baanrecord over de 5.000 meter aanvallen. Met 6:13.56 staat dat al sinds 1981 op naam van Dirk Baert.</b>
      </p>
      <p>
        <b>LEES OOK. <a href="https://www.nieuwsblad.be/cnt/dmf20191105_04701672">Iljo Keisse komt met vraagtekens aan de start van Gentse Zesdaagse: “Cavendish is klaar, voor mij is het nog bang afwachten”</a></b>
      </p>
      <p>Niet alleen de eliterenners gaan volgende week de 166 meter lange piste in het Gentse Kuipke op. Ook de beloften, vrouwen elite en G-sporters vinden er hun gading.</p>
      <p>“De Toekomstzesdaagse is er als opwarmer voor de eigenlijke Zesdaagse van Gent. Wij hebben dit jaar vier volledig Belgische teams aan de start. Tuur Dens/Brent Van Mulders, Noah Vandenbrande/Gianluca Pollefliet, Siebe Deweirdt/Michael Steyaert en Maxwell De Broeder/Nicolas Wernimont gaan de strijd aan met koppels uit Italië, Nederland, Duitsland, Frankrijk, Denemarken, Ierland en twee teams uit Groot-Brittannië”, meldt organisator Rob Discart.</p>
      <p>“Bij de vrouwen elite staan onder anderen de namen van de Nederlandse wereldkampioene Kirsten Wild, Jolien D’hoore, Lotte Kopecky en kersvers Belgische kampioene Shari Bossuyt op de deelnemerslijst.”</p>
      <p>“Ook G-sporters geven we de kans om zich te tonen voor een groot publiek. Zij komen op woensdag uitgebreid aan bod, met onder andere een tijdrit, individuele achtervolgingen en teamsprints.”</p>
    </article>
  </body>
</html>