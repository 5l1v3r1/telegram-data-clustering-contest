<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134335-atsitieses-rytas-dar-karta-pranoko-lokomotiv.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-05T17:00:00+00:00"/>
    <meta property="og:title" content="Atsitiesęs „Rytas“ dar kartą pranoko „Lokomotiv“"/>
    <meta property="og:description" content="Vilniaus „Rytas“ (2-4) ketvirtajame kėlinyje praleido 14 taškų be atsako, tačiau nepalūžo, atsitiesė ir nutraukė nesėkmių seriją Europos taurėje. Dainiaus Adomaičio auklėtiniai antradienį Krasnodare 87:82 (25:20, 19:23, 19:17, 24:22) įveikė vietos „Lokomotiv“ (2-4). Taip „Rytas“ nutraukė keturių pralaimėjimų seriją ir Krasnodaro ekipą įveikė antrą kartą šį sezoną. Tam jiems reikėjo pademonstruoti neeilinį kovingumą ketvirtajame ..."/>
  </head>
  <body>
    <article>
      <h1>Atsitiesęs „Rytas“ dar kartą pranoko „Lokomotiv“</h1>
      <address>
        <time datetime="2019-11-05T17:00:00+00:00">05 Nov 2019, 17:00</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-201469-any1000x1000.jpg">
          <img src="https://www.basketnews.lt/paveikslelis-201469-any630x500.jpg"/>
        </a>
      </figure>
      <p>Nuotr. BNS</p>
      <p>Vilniaus „Rytas“ (2-4) ketvirtajame kėlinyje praleido 14 taškų be atsako, tačiau nepalūžo, atsitiesė ir nutraukė nesėkmių seriją Europos taurėje. Dainiaus Adomaičio auklėtiniai antradienį Krasnodare <a href="https://www.basketnews.lt/rungtynes/ziureti/82302-krasnodaro-lokomotiv-vilniaus-rytas.html"><b>87:82</b> (25:20, 19:23, 19:17, 24:22)</a> įveikė vietos „Lokomotiv“ (2-4).</p>
      <p>Taip „Rytas“ nutraukė keturių pralaimėjimų seriją ir Krasnodaro ekipą įveikė antrą kartą šį sezoną.</p>
      <p>Tam jiems reikėjo pademonstruoti neeilinį kovingumą ketvirtajame kėlinyje.</p>
      <p>Prasidėjus lemiamam ketvirčiui, vilniečiai nutolo 67:61, tačiau tada pasipylė klaidos puolime ir Samo Dekkerio bei Vitalijaus Fridzono vedami rusai spurtavo 14:0, išsiverždami į priekį 75:67.</p>
      <p>„Lokomotiv“ spurtą nutraukė galingą dėjimą sugavus kamuolį ore atlikęs Martynas Echodas, netrukus Pako Cruzas pridėjo tritaškį ir vilniečiai grįžo į kovą.</p>
      <p>Po dar vieno Cruzo tritaškio „Rytas“ priartėjo iki 78:79, o į priekį išsiveržė, kai priešpaskutinę mačo minutę baudas realizavo Arnas Butkevičius – 82:81. Apsigynę, vilniečiai vėl išprovokavo pražangą ir šį kartą ranka nedrebėjo Eimantui Bendžiui.</p>
      <p>Galiausiai paskutinę mačo minutę „Rytas“ du kartus atkovojo kamuolius puolime ir varžovai buvo priversti stabdyti svečius pražangomis. Terrellas Holloway pataikė vieną ir padidino persvarą iki 85:82.</p>
      <p>Dimitrijus Kulaginas kitoje aikštės pusėje nepataikė iš toli ir Butkevičiaus baudos įtvirtino pergalę.</p>
      <p>Laimėjimas atgaivino „Ryto“ viltis kovojant dėl vietos kitame etape. Iš šeštosios B grupės vietos vilniečiai šoko į ketvirtąją, žemyn nustumdami ir „Lokomotiv“ ekipą.</p>
      <p>Krasnodaro klubui per 23 su puse minutes Mantas Kalnietis pelnė 2 taškus (1/4 dvitaškiai, 0/2 tritaškiai), atliko 2 rezultatyvius perdavimus, atkovojo 1 kamuolį, blokavo 1 metimą, 2 kartus prasižengė ir sykį suklydo.</p>
      <p>
        <i>„Lokomotiv“: Dimitrijus Kulaginas 18 (6 rez. perd.), Samas Dekkeris 16 (6/7 dvit., 5 atk. kam.), Johnny O’Bryantas 13 (6 atk. kam.), Draganaas Apičius 12 (5 atk. kam.).</i>
      </p>
      <p>
        <i>„Rytas“: Evaldas Kairys 16 (8/8 dvit., 6 atk. kam.), Eimantas Bendžius 12, Pako Cruzas 11, Arnas Butkevičius 10 (7 išprov. praž., 24 naud. bal.), Cameronas Bairstow 9 (5 atk. kam.), Martynas Echodas 8 (6 atk. kam.), ... Terrellas Holloway 4 (8 rez. perd.).</i>
      </p>
      <figure>
        <iframe src="https://www.youtube.com/embed/pMTOhEoFhRw" width="630" height="354" data-service="Youtube" scrolling="no"/>
      </figure>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-199006-crop100x150.jpg"/>
      </figure>
      <p><a href="https://www.basketnews.lt/zaidejai/6943-arnas-butkevicius.html">Arnas Butkevičius</a> Taškai: 10 Naudingumas: 26 Baudų metimai: 100% 6/6 Atkovoti kamuoliai: 4</p>
    </article>
  </body>
</html>