<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188163/Rotterdams-Filmfeest-keert-terug-in-Podium-Grounds"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-05T17:48:00+00:00"/>
    <meta property="og:title" content="Rotterdams Filmfeest keert terug in Podium Grounds"/>
    <meta property="og:description" content="Op donderdag 21 november viert het Film Platform Rotterdam in samenwerking met enkele Rotterdamse productiebedrijven dat het goed gaat met hun sector tijdens de derde editie van het Rotterdams Filmfeest. Dat vindt die donderdag plaats in Podium Grounds aan de Pieter de Hoochweg."/>
  </head>
  <body>
    <article>
      <h1>Rotterdams Filmfeest keert terug in Podium Grounds</h1>
      <address>
        <time datetime="2019-11-05T17:48:00+00:00">05 Nov 2019, 17:48</time>
      </address>
      <h4>Op donderdag 21 november viert het Film Platform Rotterdam in samenwerking met enkele Rotterdamse productiebedrijven dat het goed gaat met hun sector tijdens de derde editie van het Rotterdams Filmfeest. Dat vindt die donderdag plaats in Podium Grounds aan de Pieter de Hoochweg.</h4>
      <p>Tijdens het feest worden fragmenten van diverse succesvolle lokale producties op groot scherm vertoond.</p>
      <p>De twee voorgaande edities van het Rotterdams Filmfeest brachten een groot deel van de Rotterdamse filmindustrie op de been. Regisseurs, acteurs, componisten en editors kwamen op het feest af. Om die reden besloten de initiatiefnemers een nieuwe editie op te zetten.</p>
      <p>Tijdens het Rotterdams Filmfeest komen muziek en film samen. DJ Willem de Vree zorgt voor de muziek, terwijl een VJ zijn klanken van beelden uit Rotterdamse filmproducties voorziet.</p>
      <p>Daarnaast vindt er een verloting plaats met nuttige en ludieke filmprijzen onder leiding van acteur Eric Bouwman. Ook is er de mogelijkheid voor filmmakers om in contact te komen met specifieke vakgenoten.</p>
      <h3>Rijnmond</h3>
      <p>De avond zal officieel worden geopend door Rijnmond-hoofdredacteur Ib Haarsma. De regionale zender start begin volgend jaar met het nieuwe programma Rijnmond Filmrol, waarin regionale filmmakers aan het woord komen over hun nieuwste filmproducties. Om de warme band met de filmsector in de vestigingsplaats kracht bij te zetten, heeft Rijnmond zich als hoofdsponsor aan het Rotterdams Filmfeest verbonden.</p>
    </article>
  </body>
</html>