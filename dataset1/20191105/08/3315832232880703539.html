<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/fd0e743886c33aab/la-curtea-suprema-de-justitie-a-fost-numit-un-presedinte-interimar.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-05T08:32:46+00:00"/>
    <meta property="og:title" content="La Curtea Supremă de Justiție a fost numit un președinte interimar"/>
    <meta property="og:description" content="La Curtea Supremă de Justiție a fost numit un președinte interimar. Este vorba despre magistratul Vladimir Timofti, iar decizia a fost luată de către Consiliul Suprem al Magistraturii în ședința din 4 noiembrie."/>
  </head>
  <body>
    <article>
      <h1>La Curtea Supremă de Justiție a fost numit un președinte interimar</h1>
      <address><time datetime="2019-11-05T08:32:46+00:00">05 Nov 2019, 08:32</time> by <a rel="author">Jurnal.md</a></address>
      <p>
        <b>La Curtea Supremă de Justiție a fost numit un președinte interimar. Este vorba despre magistratul Vladimir Timofti, iar decizia a fost luată de către Consiliul Suprem al Magistraturii în ședința din 4 noiembrie.</b>
      </p>
      <p>Solicitată de IPN, Valeria Plămădeală, purtător de cuvânt al CSM, a declarat că decizia a fost adoptată cu votul a șapte membri. Cât despre faptul că ședința nu a fost anunțată anticipat, sursa a precizat că aceasta a fost una extraordinară, întrucât pe ordina de zi a fost inclusă și o chestiune cu privire la sesizarea procuraturii generale privind acordul pentru pornirea urmăririi penale, reținere, aducere silită, percheziție, arestare și tragerea la răspundere penală a unui judecător, sesizare admisă de CSM.</p>
      <p>Începând cu anul 1990, Vladimir Timofti a activat în calitate de judecător la Tribunalul militar din Kutaisi, iar apoi la Judecătoria militară din Chișinău, unde a deținut și funcția de vicepreședinte în perioada 2001-2003.</p>
      <p>Prin decretul președintelui din 25 ianuarie 2002, a fost numit în funcția de judecător până la atingerea plafonului de vârstă. Totodată, prin hotărârea Parlamentului din 26 iunie 2003, a fost numit în funcția de judecător la Curtea Supremă de Justiție.</p>
      <p>Funcția de președinte al CSJ a rămas vacantă după ce Ion Druță a fost reținut la începutul lunii octombrie. Ion Druță, care în prezent se află sub control judiciar, este cercetat penal pentru îmbogățire ilicită. Acum o săptămână, oamenii legii au aplicat sechestru pe bunuri imobiliare și autovehicule în valoare de 12,8 milioane de lei.</p>
    </article>
  </body>
</html>