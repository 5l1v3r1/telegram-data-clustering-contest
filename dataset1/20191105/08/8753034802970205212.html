<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/VbXo24/giulianis-forretningspartner-klar-til-aa-vitne-i-kongressen"/>
    <meta property="og:site_name" content="Aftenbladet"/>
    <meta property="article:published_time" content="2019-11-05T08:21:15+00:00"/>
    <meta property="og:title" content="Giulianis forretningspartner klar til å vitne i Kongressen"/>
    <meta property="og:description" content="En ukrainsk-amerikansk forretningsmann med koblinger til president Donald Trumps advokat Rudy Giuliani er klar til å vitne i riksrettssaken i Kongressen."/>
  </head>
  <body>
    <article>
      <h1>Giulianis forretningspartner klar til å vitne i Kongressen</h1>
      <h2>En ukrainsk-amerikansk forretningsmann med koblinger til president Donald Trumps advokat Rudy Giuliani er klar til å vitne i riksrettssaken i Kongressen.</h2>
      <address><time datetime="2019-11-05T08:21:15+00:00">05 Nov 2019, 08:21</time> by <a rel="author">NTB-AP</a></address>
      <p>Tre komiteer i Representantenes hus har bedt Lev Parnas legge fram dokumenter og avlegge forklaring. Han har tidligere avvist forespørslene. Men nå har Parnas endret mening.</p>
      <p>– Vi skal innfri og ikke unnvike komiteenes forespørsler i det omfang de er juridisk korrekte, mens vi skal nøye ivareta Parnas' rettigheter etter grunnloven, sier Parnas' advokat Joseph Bondy til <a href="https://www.reuters.com/article/us-usa-trump-impeachment-parnas-exclusiv/exclusive-giuliani-associate-parnas-will-comply-with-trump-impeachment-inquiry-lawyer-idUSKBN1XE297">Reuters</a>.</p>
      <p>Parnas bisto Giuliani med å granske Trumps rival, Demokratenes tidligere visepresident Joe Biden og Bidens sønn.</p>
      <p>Giuliani har ikke svart på henvendelser om å kommentere saken. Representantenes hus vil ikke gi kommentarer.</p>
      <p>Parnas har selv sagt at han spilte en nøkkelrolle ved å koble Giuliani til ukrainske tjenestemenn da Giuliani gransket Biden og Bidens sønn.</p>
      <p>Parnas ble sammen med Igor Fruman, en annen Giuliani-klient, pågrepet på en flyplass i USA i forrige måned da han forsøkte å dra fra landet på en enveisbillett.</p>
      <p>Parnas sa seg ikke skyldig i en føderal domstol på Manhattan i forrige måned der han er tiltalt for å ha brukt et stråselskap til å donere penger til en Trump-vennlig valgkomité, og for å ha samlet inn penger på ulovlig vis til en kampanje for å få fjernet USAs ambassadør til Ukraina.</p>
      <p>Tiltalen er ikke koblet til riksrettsgranskingen, som i hovedsak handler om at Trump 25. juli ba Ukrainas president Volodymyr Zelenskyj granske Biden og Bidens sønn.</p>
      <aside>
        <a href="https://www.aftenbladet.no/article/sa-4qlbkV.html">Riksrettsprosessen mot Trump formaliseres</a>
      </aside>
      <aside>
        <a href="https://www.aftenbladet.no/article/sa-0nq4b2.html">Demokratene vil ha åpne høringer i saken mot Trump</a>
      </aside>
    </article>
  </body>
</html>