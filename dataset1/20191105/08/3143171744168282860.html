<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/dermatite-atopica-in-costante-aumento-incontro-al-policlinico-il-9-novembre.html"/>
    <meta property="og:site_name" content="Tempostretto"/>
    <meta property="article:published_time" content="2019-11-05T08:25:58+00:00"/>
    <meta property="og:title" content="Dermatite atopica in costante aumento: incontro al Policlinico il 9 novembre"/>
    <meta property="og:description" content="Messina- In Italia oltre 35 mila casi. Il convegno organizzato dall'Uoc di dermatologia del Policlinico"/>
  </head>
  <body>
    <article>
      <h1>Dermatite atopica in costante aumento: incontro al Policlinico il 9 novembre</h1>
      <address><time datetime="2019-11-05T08:25:58+00:00">05 Nov 2019, 08:25</time> by <a rel="author" href="https://www.tempostretto.it/author/autore-esterno" target="_blank">.</a></address>
      <p>
        <i>Messina- In Italia oltre 35 mila casi. Il convegno organizzato dall'Uoc di dermatologia del Policlinico</i>
      </p>
      <p>“ <i>L’Italia ha il triste primato delle forme gravi rispetto all’Europa, ma è ancora trascurata sui tavoli istituzionali. Dalla ricerca nuove speranze arrivano dai farmaci biologici, con target specifico</i>”.</p>
      <h3>In Italia alta percentuale</h3>
      <p><b>La dermatite atopica </b>, malattia della pelle a carattere infiammatorio, talvolta invalidante, oltre che debilitante – che colpisce in Italia 35.000 persone, e nelle forme gravi dell’adulto circa 8.000 soggetti, con una prevalenza di circa il 15% della popolazione generale mondiale – sarà al centro di una convention formativa, organizzata <b>dall’UOC di Dermatologia del Policlinico di Messina.</b></p>
      <p>Il Centro di riferimento regionale accreditato dall’assessorato alla Salute della Regione Sicilia, per la prescrizione dei<b> farmaci innovativi</b> per la cura della patologia è diretto dalla prof. <b>Serafinella Patrizia Cannavo</b>’, ordinario di Dermatologia dell’Ateneo messinese.</p>
      <p>La professoressa Cannavò è anche responsabile scientifico dell’evento, dal titolo “<b>Novità in tema di Dermatite Atopica</b>”, che si svolgerà il 9 Novembre dalle ore 8.30, presso il centro congressi della stessa Azienda Ospedaliera Universitaria.</p>
      <p>La dermatite atopica, nota anche come eczema atopico, è una malattia ad andamento cronico-recidivante, con fasi alterne di acuzie, spesso stagionali o conseguenti a particolari stati emotivi, stimoli microbici, dietetici, ambientali, e fasi di remissione.</p>
      <h3>Casi in aumento</h3>
      <p>“Negli ultimi anni nei Paesi più industrializzati – afferma Cannavo’ – essa ha registrato un<b> notevole aumento,</b> probabilmente come conseguenza dell’incremento di stimoli ambientali (inquinamento outdoor, permanenza in ambienti chiusi, fumo di sigaretta, maggiore uso di climatizzazione artificiale, convivenza sempre più stretta con animali da compagnia) e della riduzione, o del più precoce svezzamento dall’allattamento al seno.</p>
      <p>Per quanto l’espressività della malattia risenta di numerosi cofattori, la <b>predisposizione genetica</b> gioca un ruolo sicuramente importante: viene calcolato che da una coppia con uno dei due genitori atopico il rischio di procreare un figlio atopico è del 30-70 % e la possibilità che la malattia si manifesti in entrambi i gemelli monozigoti è 10 volte superiore rispetto ai dizigoti”.</p>
      <p>“Ad esordio – specifica Cannavo’ – in genere in età infantile (nel 50% dei casi entro il primo anno di vita), la dermatite tende a regredire nell’adolescenza e solo nel 20% circa dei casi persiste nel periodo post-puberale. Accanto a queste forme cosiddette “persistenti”, si è assistito di recente ad un aumento di quelle ad insorgenza apparentemente primitiva in età adulta. Alcune di esse sono particolarmente gravi in quanto compromettono la qualità di vita e hanno importanti ricadute socio-economiche (costo delle terapie, perdita di giornate lavorative e isolamento sociale)”.</p>
      <h3>I sintomi</h3>
      <p><b>“I sintomi</b> della dermatite atopica – spiega Cannavò – sono rappresentati da secchezza della pelle, chiazze rosse o brunastre, vescicole, croste, prurito intenso e, talvolta, lesioni da grattamento, con coinvolgimento di aree più o meno estese del corpo. Lo stato atopico può manifestarsi tuttavia, oltre che sulla pelle, anche a carico di altri distretti, con quadri di rinite e asma, a livello respiratorio, e cherato-congiuntivite fino a ulcere corneali, a livello oculare”. “Dobbiamo sensibilizzare l’opinione pubblica e le istituzioni – conclude Cannavò – sull’importante impatto psicologico, sociale ed economico della patologia, affinché si pervenga a percorsi diagnostico-terapeutici assistenziali dedicati, che favoriscano l’accesso alle <b>terapie innovative. </b>Grazie a queste ultime, oggi possiamo dare speranze concrete ai pazienti che possono rivolgersi a centri specializzati per il trattamento più idoneo. L’armamentario terapeutico che, a seconda della gravità del quadro clinico, finora si è avvalso di prodotti dermo-cosmetici e farmaci per uso locale e generale, grazie alla ricerca scientifica dispone di ulteriori farmaci, cosiddetti “biologici”, da riservare alle forme più gravi e resistenti. ”.</p>
    </article>
  </body>
</html>