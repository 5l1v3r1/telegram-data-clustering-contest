<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/rubriche/fashion-e-finance/2019/11/05/news/prada_si_finanzia_a_tassi_agevolati_investendo_sulla_sostenibilita_-240277163/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T08:38:00+00:00"/>
    <meta property="og:title" content="Prada si finanzia a tassi agevolati investendo sulla sostenibilità"/>
    <meta property="og:description" content="Il gruppo di Miuccia Prada e Patrizio Bertelli ottiene un prestito a tassi favorevoli dal Crédit Agricole perché produrrà borse più attente all’ambiente"/>
  </head>
  <body>
    <article>
      <h1>Prada si finanzia a tassi agevolati investendo sulla sostenibilità</h1>
      <h2>Il gruppo di Miuccia Prada e Patrizio Bertelli ottiene un prestito a tassi favorevoli dal Crédit Agricole perché produrrà borse più attente all’ambiente</h2>
      <address><time datetime="2019-11-05T08:38:00+00:00">05 Nov 2019, 08:38</time> by <a rel="author">SARA BENNEWITZ</a></address>
      <p><b>MILANO - </b>Prada è la prima azienda italiana a finanziarsi in modo sostenibile. Se i colossi del lusso francese sono stati pionieri di altre iniziative attente all’ambiente, il gruppo guidato da <b>Miuccia Prada </b>e <b>Patrizio Bertelli</b>, grazie all’ausilio di una banca transalpina è il primo a farsi riconoscere anche in termini economici lo sforzo di investire su processi e formazione all’insegna della sostenibilità. <br/><br/>La società quotata sulla Borsa di Hong Kong è stata la prima del settore lusso a stipulare con Crédit Agricole Group un finanziamento legato all’impatto ambientale. Sicura di riuscire a raggiungere gli obiettivi in termini di emissioni e di utilizzo di materiali ecocompatibili, Prada ha ottenuto un finanziamento da 50 milioni con scadenza quinquennale, dove al raggiungimento dei target beneficerà di tassi d’interesse più basse. Gli obiettivi che Prada si è impegnata a raggiungere riguardano in particolar modo l’introduzione del nylon rigenerato, il così detto Prada Re-Nylon, per i suoi prodotti, un numero maggiore di formazione per i suoi dipendenti e l’ottenimento di una serie di certificazioni (chiamate LEED Gold o Platinum) a risparmio energetico e basso impatto per i suoi negozi.<br/><br/>E così, anche se al momento la cifra non è di quelle da capogiro, Prada fa un passo in avanti verso l’ambiente, e dimostra a clienti e investitori che essere sostenibile non è una moda passeggerà, ma un valore importante anche dal punto di vista economico.</p>
      <hr/>
    </article>
  </body>
</html>