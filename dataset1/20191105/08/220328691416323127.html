<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/momicheto-blsnato-vv-varna-ostava-v-koma-405904.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T08:04:39+00:00"/>
    <meta property="og:title" content="Момичето, блъснато във Варна, остава в кома"/>
    <meta property="og:description" content="21-годишният шофьор беше задържан и се очаква днес да бъде гледана мярката му"/>
  </head>
  <body>
    <article>
      <h1>Момичето, блъснато във Варна, остава в кома</h1>
      <address>
        <time datetime="2019-11-05T08:04:39+00:00">05 Nov 2019, 08:04</time>
      </address>
      <p>Остава критично състоянието на 14-годишното момиче, което беше блъснато от кола на спирка на градския транспорт във Варна. При инцидента пострада нейна съученичка, с която са отивали на училище, както и мъж, и жена. 21-годишният шофьор беше задържан и се очаква днес да бъде гледана мярката му, съобщи NOVA.</p>
      <p>Предстои да бъде направена и автотехническа експертиза, да бъдат иззети камерите в района, както и информацията от видеорегистратора на автомобила. Шофьорът е имал книжка от 3 години. Във въпросната сутрин се прибирал от нощна смяна. От полицията заявяват, че младият мъж не е имал до момента сериозни нарушения зад волана.</p>
      <p>„Имаме предложение – незабавна инспекция на всички места, където има опасност от пътни инциденти”, заяви Ивайло Желязков от Института за пътна безопасност.</p>
      <p>„На около 150 метра има светофар, мисля, че този участък не е опасен”, коментира Деян Жейнов, собственик на автошкола. Въпреки това, ако е имало колчета на спирката, нямало да се стигне до толкова тежки последствия. Той изрази съмнение, че скоростта е била висока.</p>
    </article>
  </body>
</html>