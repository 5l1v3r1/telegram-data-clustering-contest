<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88706"/>
    <meta property="og:site_name" content="Denník politika"/>
    <meta property="article:published_time" content="2019-11-05T08:35:09+00:00"/>
    <meta property="og:title" content="Mincovňa Kremnica razila mince pre desiatky štátov, vydá aj medailu k výročiu Nežnej revolúcie"/>
    <meta property="og:description" content="5.11.2019 (Webnoviny.sk) – Na historickom zozname vyše 60 štátov, pre ktoré razil mince štátny podnik Mincovňa Kremnica (MK), pribudla v tomto roku krajina zo Strednej Ameriky – Honduras. Ako agentúru SITA informovala Ivana Koreňová z marketingového oddelenia MK, v tomto roku dodával podnik mince pre šesť zahraničných centrálnych bánk a objem dodávok prekročí jednu miliardu kusov."/>
  </head>
  <body>
    <article>
      <h1>Mincovňa Kremnica razila mince pre desiatky štátov, vydá aj medailu k výročiu Nežnej revolúcie</h1>
      <address><time datetime="2019-11-05T08:35:09+00:00">05 Nov 2019, 08:35</time> by <a rel="author">Webnoviny</a></address>
      <p>5.11.2019 (Webnoviny.sk) – Na historickom zozname vyše 60 štátov, pre ktoré razil mince štátny podnik Mincovňa Kremnica (MK), pribudla v tomto roku krajina zo Strednej Ameriky – Honduras. Ako agentúru SITA informovala Ivana Koreňová z marketingového oddelenia MK, v tomto roku dodával podnik mince pre šesť zahraničných centrálnych bánk a objem dodávok prekročí jednu miliardu kusov.</p>
      <p>„<i>Ďalej sme dodali medaily na významné udalosti, resp. pre významných zákazníkov. Za všetky spomeniem napríklad výrobu medailí k MS 2019 v hokeji, čo bola pre nás veľmi dobrá možnosť prezentácie v zahraničí, keďže sme vyrobili medaily na vysokej technickej aj umeleckej úrovni,</i>“ konštatovala Koreňová s tým, že medaily mali pozitívny ohlas u športovej verejnosti na celom svete.</p>
      <p>Kremnický podnik plánuje v tomto roku naplniť ciele určené jeho emisným plánom. „<i>Plánujeme vydať ešte repliku toliaru „Mária Terézia z roku 1778“ z emisie „Kremnické toliare uhorských panovníkov“, pamätnú medailu k 30. výročiu Nežnej revolúcie, ďalej tiež medailu z emisie, kde sú zobrazené erby historických žúp na území dnešného Slovenska z obdobia rokov 1884 až 1918</i>,“ uviedla Koreňová a dodala, že v tejto emisii bude vydaná medaila s erbom Trenčianskej župy.</p>
      <p>Mincovňa vydá do konca roka aj súbor dvoch medailí s motívmi nezrealizovaných návrhov zo súťaže na stoeurovú zberateľskú mincu s motívom Veľkomoravské knieža Mojmír I., a tak ako každý rok vydá aj Vianočnú medailu 2019 a kalendár na rok 2020.</p>
      <p>Viac k témam: <a href="https://www.webnoviny.sk/tag/majstrovstva-sveta-ms-v-hokeji-2019/"><u>Majstrovstvá sveta MS v hokeji 2019</u></a>, <a href="https://www.webnoviny.sk/tag/mince/"><u>mince</u></a>, <a href="https://www.webnoviny.sk/tag/nezna-revolucia/"><u>Nežná revolúcia</u></a><br/>Zdroj: Webnoviny.sk – <a href="https://www.webnoviny.sk/mincovna-kremnica-razila-mince-pre-desiatky-statov-vyda-aj-medailu-k-vyrociu-neznej-revolucie/"><u>Mincovňa Kremnica razila mince pre desiatky štátov, vydá aj medailu k výročiu Nežnej revolúcie</u></a> © SITA Všetky práva vyhradené.</p>
    </article>
  </body>
</html>