<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/meninger/leder/i/vQGVew/flere-maa-gjoere-som-aibel"/>
    <meta property="og:site_name" content="Aftenbladet"/>
    <meta property="article:published_time" content="2019-11-05T08:47:30+00:00"/>
    <meta property="og:title" content="Flere må gjøre som Aibel"/>
    <meta property="og:description" content="LEDER: Dersom Norge skal klare å ta en lederposisjon i havvind, krever det at flere gjør som Aibel. Det krever også at norske myndigheter legger til rette for det."/>
  </head>
  <body>
    <article>
      <h1>Flere må gjøre som Aibel</h1>
      <h2>LEDER: Dersom Norge skal klare å ta en lederposisjon i havvind, krever det at flere gjør som Aibel. Det krever også at norske myndigheter legger til rette for det.</h2>
      <address><time datetime="2019-11-05T08:47:30+00:00">05 Nov 2019, 08:47</time> by <a rel="author">Stavanger Aftenblad</a></address>
      <p>Aftenbladet skrev på mandag om leverandørbedriften Aibel med hovedkontor på Forus og verft i Haugesund og Thailand, som på rekordtid har åttedoblet andelen «grønne» jobber.</p>
      <p>Så langt i år har selskapet inngått kontrakter på havvind for 8 milliarder kroner. Det som sier enda mer er at nesten 40 prosent av ordrereserven, altså verdien av ordrene bedriften har igjen å utføre ved utgangen av kvartalet, er fornybar. For bare ett år siden var denne andelen på bare 5 prosent.</p>
      <aside>
        <a href="https://www.aftenbladet.no/article/sa-y3J6kJ.html">Havvind-milliardene renner inn hos Aibel</a>
      </aside>
      <aside>
        <a href="https://www.aftenbladet.no/article/sa-0nbMPo.html">Aker Solutions etterlyser aggressiv havvindsatsing. Freiberg mener støtten er god nok.</a>
      </aside>
      <h3>Ut av oljeavhengighet</h3>
      <p>Aibel toppet allerede i 2015 eksportlisten for fornybar teknologi med Dolwin beta, verdens største omformeranlegg for høyspent likestrøm. Havvind-kjempen jobber nå i tysk farvann.</p>
      <p>Med leveranser til 2025 og en betydelig oppgang i omsetningen, har Aibel klart å komme seg ut av den totale oljeavhengigheten. Og selskapet har fått et nytt bein å stå på.</p>
      <p>Forrige onsdag sikret selskapet seg en milliardkontrakt med Equinor på havvindanlegget Doggerbank på britisk sokkel.</p>
      <p>Havvindmarkedet i Europa, og spesielt i Storbritannia, er på bratt vei oppover. Også i Kina og USA vokser havvind-markedet.</p>
      <p>Aibel er et godt eksempel på at det er mulig for norske leverandørbedrifter å omstille seg til nye forretningsmuligheter som skaper nye jobber.</p>
      <aside>
        <a href="https://www.aftenbladet.no/article/sa-P9Xox7.html">Norge er verst i klassen på eksport, og vi taper stadig terreng</a>
      </aside>
      <aside>
        <a href="https://www.aftenbladet.no/article/sa-QoX7vq.html">Equinor gir havvind-kontrakter for 3,3 milliarder kroner</a>
      </aside>
      <h3>Myndighetene må på banen</h3>
      <p><a href="https://www.ntnu.no/documents/7414984/0/CenSES-Offshore-wind-report-v9-digital.pdf/749a6503-d342-46f2-973e-eb9714572931">I en rapport fra Centre for Sustainable Energy Studies (CenSES)</a> heter det at en oljeopptur kan bli et hinder for utvikling av havvind-industrien i Norge. En satsing krever at det er selskaper som gjør det over tid.</p>
      <p>Men det krever også at myndighetene legger til rette for nye industrier, og ikke bare for fortsatt vekst i olje- og gassindustrien.</p>
      <p>Så langt har ikke myndighetene gjort nok for at norsk leverandørindustri som helhet skal klare å bli ledende i det internasjonale havvind-markedet.</p>
      <p>Norske myndigheter la havvind-satsingen på hylla i 2011, og har ikke klart å stable noe på beina igjen før nå nylig. Det industrien trenger er et hjemmemarked. Ikke nødvendigvis for produksjon av mer fornybar strøm her i landet, men for at selskapene skal ha en hjemmebane der de kan teste ut nye løsninger og ny teknologi.</p>
      <p>Dersom Norge skal klare å ta en lederposisjon i havvind, krever det at flere gjør som Aibel og holder fast på satsingen. Det krever også at norske myndigheter legger til rette for det. Og det må skje nå.</p>
      <aside>
        <a href="https://www.aftenbladet.no/article/sa-GGXQW4.html">Aibel sikret milliardkontrakt med Equinor på Doggerbank</a>
      </aside>
      <aside>
        <a href="https://www.aftenbladet.no/article/sa-70JEnv.html">Energibyrå: Havmøller kan drive verdens grønne omstilling</a>
      </aside>
    </article>
  </body>
</html>