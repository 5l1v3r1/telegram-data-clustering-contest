<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/05/zemetresenie-ot-6-po-rihter-udari-chili.428576"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T08:00:00+00:00"/>
    <meta property="og:title" content="Земетресение от 6 по Рихтер удари Чили"/>
    <meta property="og:description" content="Няма данни за пострадали хора | Dnes.bg"/>
  </head>
  <body>
    <article>
      <h1>Земетресение от 6 по Рихтер удари Чили</h1>
      <h2>Няма данни за пострадали хора</h2>
      <address><time datetime="2019-11-05T08:00:00+00:00">05 Nov 2019, 08:00</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Силно земетресение разлюля снощи сградите в чилийската столица Сантяго, докато в центъра на града имаше протестна демонстрация срещу лошите социални услуги и икономическо неравенство, предаде АП.</p>
      <p>По данни на Геологическия институт на САЩ магнитудът на труса е бил 6,0 по скалата на Рихтер. Епицентърът е на 28 км югозападно от град Илапел близо до крайбрежието, а огнището на дълбочина 49 км.</p>
      <p>Според базирания във Франция Европейско-средиземноморски сеизмологичен център трусът е бил с магнитуд 6,3, а епицентърът в близост до крайбрежния град Кокимбо в централната част на Чили, предадоха Ройтерс и ТАСС.<br/>Освен в столицата трусът е бил усетен в много населени места в централната част на Чили. Засега няма данни за пострадали хора и материални щети.</p>
      <p>Страната е разположено в т.нар. Пръстен на огъня и сред най-сеизмичните държави в света. През 2010 г. земетресение с магнитуд 8,8 и цунами причиниха смъртта на 525 чилийци, а 26 изчезнаха безследно, припомни АП.</p>
    </article>
  </body>
</html>