<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/agroklimatichni-umovi-minulogo-tizhnya-vplinuli-na-stan-posiviv/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-05T08:00:00+00:00"/>
    <meta property="og:title" content="Агрокліматичні умови минулого тижня вплинули на стан посівів"/>
    <meta property="og:description" content="Агрокліматичні умови (поступове зниження температури повітря в нічні та денні години, в південних та західних регіонах опади та сильний поривчастий вітер)"/>
  </head>
  <body>
    <article>
      <h1>Агрокліматичні умови минулого тижня вплинули на стан посівів</h1>
      <address>
        <time datetime="2019-11-05T08:00:00+00:00">05 Nov 2019, 08:00</time>
      </address>
      <figure>
        <img src="https://infoindustria.com.ua/wp-content/uploads/2016/04/zamorozki.jpeg"/>
      </figure>
      <p>
        <b>Агрокліматичні умови (поступове зниження температури повітря в нічні та денні години, в південних та західних регіонах опади та сильний поривчастий вітер) звітного періоду уповільнили активний розвиток і шкідливість сисних шкідників (злакові попелиці, цикадки) у посівах озимих зернових культур. Триває малоактивне живлення злакових мух (шведської, гессенської, чорної пшеничної, опомізи), за чисельності 0,6-4 екз. на кв.м, пошкоджено 0,5-1% рослин.</b>
      </p>
      <p>Рослини озимих колосових культур здебільшого знаходяться у фазах сходи – 3-й листок, початок кущення, озимий ріпак — у фазах сходи – 5-8 листочків, формування розетки. Стан посівів характеризується в основному як задовільний, на окремих площах сходи зріджені, що зумовлено недостатньою кількістю вологи в ґрунті під час посіву культур.</p>
      <p>В степових, подекуди лісостепових та поліських областях, після випадіння опадів, у посівах озимої пшениці, розміщених здебільшого після стерньових попередників, активізувалось живлення личинок хлібного туруна (жужелиці), які за середньої чисельності 0,2-2, осередково 3 екз. на кв.м пошкодили до 5% рослин. Також, у посівах живляться гусениці озимої совки старших віків, які за чисельності 0,3-2 екз. на кв.м пошкодили до 2% рослин.</p>
      <p>Вищезазначені погодні умови сприяли розвитку та поширенню хвороб, насамперед у ранніх загущених посівах озимої пшениці, де борошнистою росою, септоріозом, бурою листковою іржею, кореневими гнилями уражено 0,5-2, осередково до 6% рослин (Дніпропетровська, Житомирська, Кіровоградська, Львівська, Тернопільська, Хмельницька, Черкаська, Чернівецька, Чернігівська обл.). У посівах озимого ячменю сітчастим та звичайним гельмінтоспоріозом (Закарпатська, Львівська обл.) уражено 2-7% рослин, осередково борошнистою росою до 2% рослин (Львівська, Тернопільська обл.)</p>
      <p>Проти зазначених шкідників за надпорогової чисельності та температури повітря не нижче +5°С озимі зернові у фази сходи — початок кущіння захищають через осередкові чи всуціль полів обприскування дозволеними інсектицидами. Для збереження зимостійкості рослин посіви оздоровлюють рекомендованими фунгіцидами відповідно до «Переліку».</p>
      <p>Повсюди у посівах озимого ріпаку триває живлення несправжніх гусениць ріпакового пильщика, де ними пошкоджено до 6% рослин у слабкому та середньому ступенях. Переважно у степових та лісостепових областях хрестоцвіті блішки за допорогової чисельності пошкодили 3-10% рослин. Також у посівах культури відмічається малоактивне живлення попелиць, ріпакового листкоїда, гусениць біланів, листогризучих та підгризаючих совок. У західних та центральних областях через зниження температури повітря активність шкідників знизилась.</p>
      <p>В осередках 2-7% рослин озимого ріпаку уражені пероноспорозом, фомозом, альтернаріозом, білою плямистістю. У Київській області 1% рослин уражено чорною ніжкою, осередково в Харківській області борошнистою росою уражено до 3% рослин. У фазі 4-5 справжніх листків за наявності інфекції та для стримування росту листя та підвищення стійкості до екстримальних погодних умов посіви обприскують рекомендованими фунгіцидами.</p>
      <p>Інфоіндустрія за матеріалами Держпродспоживслужби</p>
    </article>
  </body>
</html>