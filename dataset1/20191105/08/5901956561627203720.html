<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/mura-je-ze-prvakinja-245537"/>
    <meta property="og:site_name" content="Slovenske novice"/>
    <meta property="article:published_time" content="2019-11-05T08:15:00+00:00"/>
    <meta property="og:title" content="Mura je že prvakinja"/>
    <meta property="og:description" content="LJUBLJANA – Pet tisoč duš v Fazaneriji ni želelo zapustiti stadiona po zadnjem žvižgu slabega glavnega sodnika Damirja Skomine. S stoječimi ovacijami so nagrajevali črno-belo gručo nogometa..."/>
  </head>
  <body>
    <article>
      <h1>Mura je že prvakinja</h1>
      <h2>Šimundža, Maroša in drugi Sobočani dvignili na noge. Prekmurje Do tal potolčena Olimpija se je verjetno še včeraj opotekala.</h2>
      <address><time datetime="2019-11-05T08:15:00+00:00">05 Nov 2019, 08:15</time> by <a rel="author">Gorazd Nejedly</a></address>
      <p>LJUBLJANA – Pet tisoč duš v Fazaneriji ni želelo zapustiti stadiona po zadnjem žvižgu slabega glavnega sodnika <b>Damirja Skomine</b>. S stoječimi ovacijami so nagrajevali črno-belo gručo nogometašev s trenerjem <b>Antejem Šimundžo</b> na čelu za veličastno predstavo, ki nikogar ni pustila ravnodušnega. Do tal potolčena Olimpija se je bržčas še včeraj spraševala, kaj za božjo voljo se ji je zgodilo v drugem polčasu.<br/><br/>Sobočani so prvi polčas trpeli, a zdržali, v drugem pa z direkti neusmiljeno udarjali in prebijali ljubljanski obrambni gard. Po treh je bil že tako spuščen, da ne bi bilo prav nič presenetljivega, če bi povzročili še večje otekline. Trije goli v sanjskih drugih 45 minutah, taktično-tehnična izvedba par excellence, ognjemet, norija na tribunah so bili vrhunec čudežne nedelje, po kateri je v ospredju naslednje vprašanje: ali je Mura lahko tudi prvak?<br/><br/>Glavni tvorec črno-bele nogometne renesanse Šimundža samo odmahuje z roko. Vijolična legenda se raje osredotoča na sedanjost in naslednjo tekmo. »Osvojili smo tri točke in nič več. So prestižne in motivacijske za še trše delo,« je v maniri skromnega delovodje povedal 48-letni Mariborčan, ki prihaja v najboljša trenerska leta. Po tem, kako vedri in oblači pri Muri, je nemara že na vrhuncu trenerske kariere. Oziroma jo po krajšem ustvarjalnem odmoru po odhodu z mariborske klopi, na kateri je premikal mejnike, podaljšuje.</p>
      <h3>Neprecenljivi domači fantje</h3>
      <p>Olimpija in Maribor imata resnega tekmeca, a še ne enakovrednega. Tudi Aluminij, ki je še vedno najprijetnejše odkritje sezone, kaže zobe, toda Mura je realno edina, ki lahko konča mariborsko-ljubljansko vladavino. Vrednost njenih delnic je še nižja od nekoliko nihajočih mariborskih, najbrž pa višje od špekulativnih ljubljanskih. Rutina zmagovanja je najmočnejše orožje Maribora, ki je hkrati tudi ujetnik lastnih uspehov. Njegovi ustvarjalnost in zagnanost sta na najnižji točki v tem desetletju, širok igralski kader, v katerem so najšibkejši člen tujci, pa je še vedno dovolj kakovosten, da ligaški maraton zaključi kot prvi. Olimpija živi z danes na jutri, težko je napovedati, kdo od igralcev bo spomladi še ostal. Njena dopadljiva igralna filozofija omogoča spektakularne tekme. A z napako, njena moč so (ne)plačani tujci, ki jo na fronti hitro ucvrejo, ko je treba krvaveti, kot bi morali v Fazaneriji.<br/><b>Prva Liga Telekom Slovenije</b><br/>Olimpija       16       10       3       3       40:21       33<br/>Maribor       16       9       4       3       30:16       31<br/>Aluminij       16       9       4       3       26:13       31<br/>Mura       16       8       7       1       28:17       31<br/>Celje       16       7       6       3       32:16       27<br/>Tabor       16       5       2       9       20:25       17<br/>Domžale       16       4       4       8       22:32       16<br/>Triglav       16       4       2       10       21:39       14<br/>Bravo       16       3       4       8       19:33       13<br/>Rudar       16       0       6       10       15:41       6<br/><br/>Največja soboška dodana vrednost so domači fantje. Brez neutrudljivega borca Maroše, ki zabija pomembne in čudežne gole, tehnično najbolj podkovanega <b>Nina Kouterja</b>, obrambnih stebrov <b>Matica Maruške</b>,<b> Žige Kousa</b>, hvaležnega in nič več le rezervista <b>Klemna Pucka</b>, poškodovanega kapetana<b> Alena Kozarja</b>, velikega upa <b>Kaija Cipota</b> tudi Šimundža ne bi imel tako čudežnih rok. In je zaradi svoje slovenskosti že prvakinja! Šimundževa odgovornost je še, da skrbno izbira prišleke v Sloveniji in iz tujine. Medžimurci, ki so le Prekmurci z druge strani Mure, ne sodijo mednje. <br/><b>Aluminij ne popušča</b><br/>Zadnja izida 16. kroga – Mura : Olimpija 3:1 (4400 gledalcev, Amadej Maroša 65., Miral Samardžić 70. ag., Matic Maruško 79.; Ante Vukušić 89. 11-m), Aluminij : Domžale 4:2 (400 gledalcev, Mihael Klepač 20., 71., Ante Živković 60., Matic Vrbanec 88.; Arnel Jakupović 43. 11-m, Slobodan Vuk 62.). Vrstni red strelcev: Ante Vukušić (Olimpija) 14, Predrag Sikimić (CB24 Tabor) 11.</p>
    </article>
  </body>
</html>