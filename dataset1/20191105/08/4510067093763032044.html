<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/bolojan-lamureste-ne-cine-are-dreptate-la-spitalul-municipal-oradea-managerul-foncea-si-directorul-medical-burta-se-acuza-reciproc-152557.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-05T08:00:00+00:00"/>
    <meta property="og:title" content="Bolojan, lămureşte-ne! Cine are dreptate la Spitalul Municipal Oradea? Managerul Foncea şi directorul medical Burtă se acuză reciproc"/>
    <meta property="og:description" content="Acuzat că duce Spitalul Municipal Oradea în faliment şi că persecută anumiţi medici, managerul Dacian Foncea a reacţionat printr-un comunicat în care acuză „minciuni” răspândite pe seama sa de angajaţi care au comis „fărădelegi”. Despre unul dintre aceştia, directorul medical dr. Ovidiu Burtă, care i-a cerut primarului Ilie Bolojan să îl demită pe manager, Foncea afirmă că ar fi derulat 'la negru' un studiu pentru testarea de medicamente pe pacienţii spitalului."/>
  </head>
  <body>
    <article>
      <h1>Bolojan, lămureşte-ne! Cine are dreptate la Spitalul Municipal Oradea? Managerul Foncea şi directorul medical Burtă se acuză reciproc</h1>
      <address><time datetime="2019-11-05T08:00:00+00:00">05 Nov 2019, 08:00</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <figure>
        <img src="https://cdn.ebihoreanul.ro/static/gallery_big/Foncea_Burta.JPG"/>
      </figure>
      <p>
        <b>Taman când primarul Ilie Bolojan, care i-a numit pe amândoi, trebuie să decidă dacă îl va menţine în funcţie pe managerul Spitalului Municipal din Oradea, Dacian Foncea, sau pe directorul medical, dr. Ovidiu Burtă, scandalul ce-i are „eroi” pe aceştia se înteţeşte cu noi acuze reciproce.</b>
      </p>
      <p>Managerul unităţii spitaliceşti a emis, luni, unul dintre „comunicatele de presă” ce-l caracterizează, în care, într-un limbaj când patetic, când acuzator, se plânge că este atacat fiindcă ia măsuri „nepopulare”, însă necesare, dar îi impută lui Burtă că ar fi derulat un studiu clinic pe pacienţii săi din secţia de Interne fără să-l fi înregistrat legal şi, implicit, fără ca spitalul să primească banii cuveniţi. Lucru pe care Foncea l-ar fi descoperit, acuză Burtă, violându-i corespondenţa...</p>
      <p>În tot acest timp, dincolo de războiul de putere, rămân în continuare insuficient lămurite aspecte ce ţin direct de interesul pacienţilor Spitalului Municipal, şi pe care aceştia continuă să le reclame: de la criza medicamentelor la disfuncţiile sistemelor informatice.</p>
      <p>
        <b>Calomniat de „penali”</b>
      </p>
      <p>În comunicatul dat publicităţii luni, managerul Dacian Foncea susţine că este victima unor „postări neadevărate și calomnioase pe Facebook” din partea unor „indivizi” împotriva cărora a depus „plângeri penale pentru diverse infracțiuni săvârșite în raport cu Spitalul Clinic Municipal”, fiindcă vrea să „smulgă acest spital din mâna grupurilor de interese” și să-l „redea comunității”.</p>
      <p>Foncea dă şi exemple de „fărădelegi” pe care le-a descoperit şi pe care vrea să le „îndrepte”, referindu-se la <b><a href="https://www.ebihoreanul.ro/stiri/ultima-or-31-1/reorganizari-majore-la-centrul-oncologic-din-oradea-pacientii-au-la-dispozitie-de-trei-ori-mai-multi-medici-pentru-consultatii-iar-chimioterapia-va-fi-facuta-la-pat-nu-pe-scaune-152499.html">recenta înlocuire</a> </b>a softului medical vechi de 7 ani, pentru care spitalul plătea mentenanţă unei firme din Bucureşti în valoare de 36.000 lei/lună, cu unul furnizat de o firmă din Sibiu până la finele acestui an, contra a doar 15.000 lei/lună.</p>
      <p>„S-a criticat schimbarea softului medical la nivelul spitalului. (...) Licențele de soft au intrat în spital sub semnătura fostului manager Pop Ovidiu Laurean fără nicio procedură legală de achiziție publică și o perioadă de aproape 7 ani s-a achitat (...) cu dedicație o sumă de cca 600.000 euro prin negociere sau licitație cu final așteptat. (...) De aceea, prin procedură de achiziție pentru închiriere de soft medical, organizată în cursul lunii octombrie 2019, a câștigat o altă firmă până la data de 31.12.2019, care acum implementează softul conform caietului de sarcini, la jumătate de preţ”, a arătat Foncea, ataşând şi contractul încheiat de predecesorul său în 2012.</p>
      <p>
        <b>Care pe care</b>
      </p>
      <p>Pe de altă parte, Foncea prezintă o explicaţie personală a conflictului său cu directorul medical dr. Ovidiu Burtă, despre care deja <b>BIHOREANUL <a href="https://www.ebihoreanul.ro/stiri/ultima-or-31-6/rascoala-la-municipal-medicii-spitalului-gavril-curteanu-ii-cer-lui-bolojan-demiterea-managerului-foncea-152377.html">a mai scris</a></b>, arătând că medicul a fost numit chiar la propunerea managerului de către primarul Ilie Bolojan, dar la finele lunii trecute, după ce a constatat că este aproape imposibil de lucrat cu Foncea, a ajuns să-i ceară edilului să „aleagă” între ei.</p>
      <p>Pe scurt, managerul afirmă că după numirea ca director medical era obligat prin lege să-i suspende doctorului Burtă contractul individual de muncă (în baza căruia acesta fusese şef al secţiei Interne) şi să-i întocmească un contract de administrare (în baza noii funcţii), act pe care medicul a refuzat însă să-l semneze, iar în această situaţie el a constatat  revenirea lui în funcţia precedentă, de medic şef de secţie.</p>
      <p>
        <b>Public sau privat?</b>
      </p>
      <p>„Agresivitatea cu care <i>(n.r. – dr. Burtă)</i> a acționat la nivelul Primăriei Municipiului Oradea și minciunile lansate în presă, se datorează nu aspectelor de suspendare <i>(n.r. - de la şefia secţiei)</i> precizate mai sus, ci unui document primit de către Spitalul Clinic Municipal, care deconspiră ”respectul” deosebit pe care îl poartă dr. Burtă Ovidiu spitalului public. Este vorba de un studiu clinic care nu se desfășoară legal (nu este înregistrat, semnat, nici discutat în Comisia de etică)”, este ultima descoperire a lui Foncea, menţionată în comunicat.</p>
      <p>Concret, managerul a ataşat un document numit „acord de novaţie” a unui contract de prestări servicii încheiat în septembrie 2018 de către dr. Burtă cu o firmă din Bucureşti, Cebis International SRL, prin care acesta se transferă practic de pe persoana fizică Burtă pe cabinetul privat al acestuia, respectiv de pe adresa spitalului pe cea de domiciliu a medicului (pe care managerul nici măcar nu s-a ferit să o facă publică, deşi e vorba de date personale).</p>
      <p>La solicitarea <b>BIHOREANULUI</b>, Foncea a explicat că medicul ar fi derulat trei studii clinice cu firma respectivă, dar numai două înregistrate la spital, astfel încât unitatea să primească fondurile cuvenite pentru testarea de medicamente pe propriii pacienţi, internaţi în secţia de Interne condusă de dr. Burtă. Cel de-al treilea, la care face referire actul de novaţie, ar fi fost ascuns spitalului, până când l-a descoperit managerul, deşi medicul s-a folosit de resursele instituţiei.</p>
      <p>
        <b>Burtă: „Foncea mi-a violat corespondenţa”</b>
      </p>
      <p>Solicitat şi el să-şi prezinte propriul punct de vedere, dr. Ovidiu Burtă, aflat în prezent în concediu de odihnă, a respins acuzaţiile şi, la rându-i, l-a acuzat pe managerul Dacian Foncea că i-a violat corespondenţa, deoarece a deschis un plic ce-i fusese expediat de firmă pe adresa spitalului.</p>
      <p>„Am derulat cu firma respectivă numai două studii clinice, amândouă înregistrate la spital, pentru testarea unor medicamente care urmează să fie lansate pe piaţă, dar ambele, repet, au fost aprobate de Comisia de studii clinice a spitalului, iar spitalul şi-a încasat banii conform contractului”, a declarat directorul medical.</p>
      <p>În ce priveşte al treilea presupus studiu clinic, dr. Burtă a declarat repetat că documentul „doveditor” livrat de manager presei ar fi de fapt „o propunere de prelungire a colaborării şi pe viitor” din partea Cebis International, nicidecum un fel de „act adiţional” la un contract anterior, care să nu fi fost înregistrat la spital.</p>
      <p>„Practic, managerul Foncea mi-a violat corespondenţa, deschizând acel plic în care mi s-a propus prelungirea colaborării cu firma”, a spus dr. Burtă. Acesta a reiterat <b>BIHOREANULUI </b>că „m-am săturat să lucrez în atmosfera de teroare instaurată de Foncea, cu plângeri penale” şi că se gândeşte, în continuare, să demisioneze de la Spitalul Municipal.</p>
      <p>
        <b>Interesul public</b>
      </p>
      <p>Precizăm că noul schimb de acuze între cei doi şefi ai spitalului, iniţiat de Foncea, survine în condiţiile în care managerul este acuzat că ar fi provocat o criză de medicamente în Spitalul Municipal (în realitate o penurie care afectează şi alte spitale) şi că nu acceptă donaţii de la firme farma, iar directorul medical Ovidiu Burtă i-a cerut primarului Ilie Bolojan să-l schimbe din funcţie, din cauza stilului de conducere dictatorial şi „smucit”, dar şi a deciziilor de reorganizare a activităţii pe care le ia nejustificat şi fără să se consulte cu personalul medical. Burtă a spus că în caz contrar va demisiona el nu doar de la şefia secţiei de Interne, pe care o conduce din 2012, ci cu totul, părăsind Spitalul Municipal chiar şi ca simplu medic.</p>
      <p>De cealaltă parte, Dacian Foncea a acuzat în mod repetat, prin intermediul unor mesaje subiective şi alambicate, deficienţe grave de funcţionare în cadrul spitalului, de la căpuşarea acestuia prin intermediul unor firme apropiate de fostele conduceri, incompetenţă, corupţie, ineficienţă, „blaturi” cu companii farma, pe care a ales să le rezolve de o manieră personală: reziliind contracte comerciale sau de muncă peste noapte, externalizând servicii precum juridicul, mutând fără prea multe discuţii oameni, structuri şi compartimente etc.</p>
      <p>Ascultat separat, fiecare protagonist pare să aibă dreptatea sa şi să urmărească în felul său binele public, astfel că sarcina lui Ilie Bolojan este cu atât mai dificilă. Mai ales că, apoi, primarul e chemat să „traducă” şi pe înţelesul orădenilor situaţia atât de încurcată de la Spitalul Municipal.</p>
    </article>
  </body>
</html>