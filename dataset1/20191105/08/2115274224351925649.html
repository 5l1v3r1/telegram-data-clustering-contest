<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/manuel_bortuzzo_recupero-6487175/news/2019-11-05/"/>
    <meta property="og:site_name" content="Agi"/>
    <meta property="article:published_time" content="2019-11-05T08:51:00+00:00"/>
    <meta property="og:title" content="Per Bortuzzo margini di miglioramento ma è &quot;da escludere un recupero totale&quot;"/>
    <meta property="og:description" content="A dirlo all'Agi Paolo Maria Rossini, ordinario di Neurologia presso l'Università Cattolica del Sacro Cuore e direttore dell'Area Neuroscienze della Fondazione Policlinico Gemelli Irccs di Roma"/>
  </head>
  <body>
    <article>
      <h1>Per Bortuzzo margini di miglioramento ma è "da escludere un recupero totale"</h1>
      <h2>A dirlo all'Agi Paolo Maria Rossini, ordinario di Neurologia presso l'Università Cattolica del Sacro Cuore e direttore dell'Area Neuroscienze della Fondazione Policlinico Gemelli Irccs di Roma</h2>
      <address><time datetime="2019-11-05T08:51:00+00:00">05 Nov 2019, 08:51</time> by <a rel="author">AGI - Agenzia Giornalistica Italia</a></address>
      <p>"Se davvero c'è qualche fibra intatta allora si può sperare in qualche miglioramento, anche se escludo il recupero totale". Lo ha spiegato all'AGI <b>Paolo Maria Rossini</b>, ordinario di Neurologia presso l'Università Cattolica del Sacro Cuore e direttore dell'Area Neuroscienze della Fondazione Policlinico Gemelli Irccs di Roma, commentando le dichiarazioni di <b>Manuel Bortuzzo</b> ieri nel corso della trasmissione <b>Che Tempo Che Fa</b>, secondo le quali la <b>lesione midollare</b> subita non è completa.</p>
      <p>"Dovrebbero esserci delle evidenze cliniche della presenza di fibre intatte", dice Rossini. "Questo significa che il paziente dovrebbe presentare sensibilità sotto la lesione o piccoli movimenti di qualche muscolo. La <b>risonanza magnetica</b>, infatti, non ci può dire nulla in merito - continua - anche perché nella sede del trauma probabilmente ci sono degli artefatti, frammenti ossei conseguenti alla frattura dei corpi vertebrali che difficilmente consentono di distinguere le fibre intatte".</p>
      <related>
        <a href="https://www.agi.it/cronaca/manuel_trasferito-5019502/news/2019-02-18/"/>
      </related>
      <p>Il recupero completo, secondo l'esperto, è un obiettivo troppo ambizioso. "Diciamo che se la lesione midollare non è completa - spiega - c'è <b>margine di miglioramento</b>. Si può cioè lavorare anche sfruttando tecniche nuove, come le staminali o gli innesti di nervi. Quando infatti c'è una guaina minima queste procedure possono avere successo. Ma i risultati dipendono dalla lunghezza delle fibre intatte". Difficile sapere quindi le funzioni potenzialmente recuperabili se non si conosce esattamente quanto lunghe sono le fibre sane.</p>
      <p>"Più è lunga l'autostrada, cioè le fibre intatte, maggiori saranno i miglioramenti", precisa l'esperto. "Escludo che possa ritornare a camminare come una volta, ma con tanto lavoro qualche miglioramento potrà esserci. Con i tempi - aggiunge - ci siamo. Fino a un anno e mezzo dalla lesione del midollo ci sono <b>speranze di recupero</b>".</p>
      <related>
        <a href="https://www.agi.it/cronaca/condannati_aggressori_bortuzzo-6332702/news/2019-10-09/"/>
      </related>
    </article>
  </body>
</html>