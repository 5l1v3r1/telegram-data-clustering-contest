<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/skutt-i-handa-etter-utfordring/71784030"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T08:06:39+00:00"/>
    <meta property="og:title" content="Skutt i hånda etter «utfordring»"/>
    <meta property="og:description" content="En mann i 50-åra trodde ikke mannen i 30-åra turte å fyre av luftvåpenet, men det gjorde han."/>
  </head>
  <body>
    <article>
      <h1>Skutt i hånda etter «utfordring»</h1>
      <h2>En mann i 50-åra trodde ikke mannen i 30-åra turte å fyre av luftvåpenet, men det gjorde han.</h2>
      <address><time datetime="2019-11-05T08:06:39+00:00">05 Nov 2019, 08:06</time> by <a rel="author">Jesper Nordahl Finsveen</a></address>
      <p>- Alle var enige i at det var en dårlig idé, sier operasjonsleder Alexander Watson i Øst politidistrikt etter et litt spesielt politioppdrag i Drøbak tirsdag morgen.</p>
      <p>Klokka 07.28 fikk politiet melding om at en person var skutt i hånda med et luftvåpen på en privatadresse i Akershus-kommunen.</p>
      <p>Bevæpnet politi rykket ut til adressen, og der fant de to personer «i lystig lag», skriver politiet på Twitter.</p>
      <p>Så fikk politiet forklart hva som hadde skjedd.</p>
      <h3>«Utfordring»</h3>
      <p>To menn, en i 30-åra og den andre i 50-åra, var involvert i selve hendelsen, men det var i alt tre personer til stede.</p>
      <p>Mannen i 50-åra hadde «utfordret» mannen i 30-åra til å fyre av luftvåpenet, mens mannen i 50-åra holdt hånda foran løpet til våpenet.</p>
      <p>- Den ene trodde den andre ikke turte å trekke av, men det turte han, sier operasjonsleder Watson til Dagbladet.</p>
      <h3>Lettere skadet</h3>
      <p>Det endte med at mannen i 50-åra pådro seg lettere skader i hånda. Han ble ivaretatt av ambulanse på stedet.</p>
      <p>Nå oppretter politiet sak på forholdet, som tilsynelatende ikke har ført til uvennskap.</p>
      <p>- Det var ikke noe dårlig stemning på stedet, sier operasjonsleder Watson.</p>
    </article>
  </body>
</html>