<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/asiya/20191105-jamian-tsaro-sun-yi-arangama-da-masu-zanga-zanga-iraqi"/>
    <meta property="og:site_name" content="RFI"/>
    <meta property="article:published_time" content="2019-11-05T08:00:44+00:00"/>
    <meta property="og:title" content="Jami'an tsaro sun yi arangama da masu zanga-zanga a Iraqi"/>
    <meta property="og:description" content="Jami’an tsaron Iraqi sun harba harsasai kan masu zanga-zangar adawa da gwamnati a Bagadaza, sa’oi bayan kashe masu zanga-zanga guda 4 a kofar shiga ofishin Jakadancin Iran da ke Karbala."/>
  </head>
  <body>
    <article>
      <h1>Jami'an tsaro sun yi arangama da masu zanga-zanga a Iraqi</h1>
      <address><time datetime="2019-11-05T08:00:44+00:00">05 Nov 2019, 08:00</time> by <a rel="author">Abdurrahman Gambo Ahmad</a></address>
      <p>
        <b>Jami’an tsaron Iraqi sun harba harsasai kan masu zanga-zangar adawa da gwamnati a Bagadaza, sa’oi bayan kashe masu zanga-zanga guda 4 a kofar shiga ofishin Jakadancin Iran da ke Karbala.</b>
      </p>
      <p>Wannan arangama na daga cikin tashin hankali na baya-bayan nan da aka gani a Iraqi, a ci gaba da zanga-zangar adawa da gwamnati, wadda ta kai ga datse hanyoyi da kuma bijire wa gwamnati saboda zargin cin hanci da rashin ayyukan yi.</p>
      <p>Wasu daga cikin masu zanga-zangar sun yi ruwan duwatsu kan jami’an tsaro, yayin da jami’an suka mayar da martani da hayaki mai sa hawaye da kuma harsashan roba.</p>
      <p>Akalla mutane 20 aka jikkata a Bagadaza, kamar yadda hukumomin asibiti suka tabbatar, yayin da 4 suka riga mu gidan gaskiya a Karbala.</p>
      <p>Alkaluma sun bayyana cewar, mutane 270 suka rasa rayukansu tun bayan barkewar zanga-zangar a ranar 24 ga watan jiya.</p>
    </article>
  </body>
</html>