<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-ecco-il-piano-dutilizzo-del-demanio-marittimo-in-attesa-di-approvazione.html"/>
    <meta property="og:site_name" content="Tempostretto"/>
    <meta property="article:published_time" content="2019-11-05T08:41:23+00:00"/>
    <meta property="og:title" content="Messina, ecco il piano d’utilizzo del demanio marittimo. In attesa di approvazione"/>
    <meta property="og:description" content="Dovrà arrivare il via libera prima dal Demanio Marittimo e poi dalla Regione"/>
  </head>
  <body>
    <article>
      <h1>Messina, ecco il piano d’utilizzo del demanio marittimo. In attesa di approvazione</h1>
      <address><time datetime="2019-11-05T08:41:23+00:00">05 Nov 2019, 08:41</time> by <a rel="author" href="https://www.tempostretto.it/author/marco-ipsale" target="_blank">Marco Ipsale</a></address>
      <p>
        <i>Dovrà arrivare il via libera prima dal Demanio Marittimo e poi dalla Regione</i>
      </p>
      <p>MESSINA – Quattro zone <a href="https://www.tempostretto.it/news/in-spiaggia-docce-e-pedane-per-disabili-messina-si-muove-in-direzione-bandiera-blu.html">bandiera blu</a>, la demolizione delle strutture abusive sul mare, la riqualificazione di tutte le aree demaniali. Sono i principali obiettivi del <a href="https://www.tempostretto.it/news/le-sfide-di-de-luca-la-mortelle-tono-e-il-waterfront-a-maregrosso.html?refresh_ce">Piano d’utilizzo del demanio marittimo</a>, presentato ieri in giunta comunale e oggi trasmesso alla Struttura Territorio Ambiente (Demanio marittimo) per poi approdare infine alla Regione.</p>
      <p>Sui 56 chilometri di costa cittadina, “abbiamo programmato lo sviluppo di Messina – dice l’assessore Dafne Musolino -, individuando le aree sulle quali vogliamo che si possa investire per il rilancio della città. Con le politiche del mare la città tornerà ad essere produttiva e protagonista”.</p>
      <p>Quattro zone bandiera blu: Capo Peloro, Sant’Agata, Santa Margherita e, soprattutto, <a href="https://www.tempostretto.it/news/maregrosso-sara-sempre-terra-di-nessuno-se-non-si-libera-laffaccio.html">Maregrosso</a>. Poi “zone destinate al <a href="https://www.tempostretto.it/news/barche-in-spiaggia-scatta-lobbligo-di-registrazione-al-comune.html">ricovero natanti</a> per consentire di fare convivere la pesca con la libera fruizione della spiaggia, zone destinate ad attività balneari e complementari e zone per consentire di portare al mare anche i nostri amici a quattro zampe. E poi – conclude l’assessore – parcheggi, strade, il rilancio del <a href="https://www.tempostretto.it/news/pilone-di-torre-faro-la-giunta-de-luca-rispolvera-il-progetto-targato-scoglio-de-cola.html">Pilone </a>in chiave turistica e della area <a href="https://www.tempostretto.it/news/ex-seaflight-regione-in-silenzio-il-comune-accelera-demolizione-a-gennaio.html">Seaflight</a> da restituire a tutti i messinesi”.</p>
    </article>
  </body>
</html>