<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Kianu-Riivs-za-purvi-put-ot-20-godini-se-poyavi-na-subitie-s-zhena-911242"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T08:43:00+00:00"/>
    <meta property="og:title" content="Киану Рийвс за първи път от 20 години се появи на събитие с жена"/>
    <meta property="og:description" content="Актьорът Киану Рийвс се появи на събитие с приятелката си, като това е първата му публична връзка от..."/>
  </head>
  <body>
    <article>
      <h1>Киану Рийвс за първи път от 20 години се появи на събитие с жена</h1>
      <address>
        <time datetime="2019-11-05T08:43:00+00:00">05 Nov 2019, 08:43</time>
      </address>
      <p>Актьорът Киану Рийвс се появи на събитие с приятелката си, като това е първата му публична връзка от почти 20 години насам. Рийвс пристигна на гала вечерта на "ЛАКМА Арт + Филм“ хванат за ръка с Александра Грант.</p>
      <p>От години Киану Рийвс е добре познат на публиката като един от най-затворените и потайни актьори. Много малко се знае за неговия социален и романтичен живот. Онлайн има малко негови снимки извън снимачната площадка, в които той често си играе с улични кучета, например, и са му донесли прякора "най-милия човек в Холивуд“.</p>
      <p>44-годишната Александра Грант и 55-годишният Киану Рийвс и друг път са се появявали на събития заедно, но не като двойка. Грант е художник и е илюстрирала книга на Рийвс с името "Ода за щастието“ през 2011 г. По-късно двамата си партнират и за друга книга, а през 2017 г. създават издателска къща заедно.</p>
      <p>За първи път обаче те се появяват на официално събитие, хванати за ръка, предава bTV.</p>
      <p>Последната жена, за която се знае, че е била романтична приятелка на Киану Рийвс е актрисата Дженифър Сайм. Тя забременява от актьора, но през декември 1999 г. дъщеря им се ражда мъртва. След тежката загуба двамата се разделят, но остават близки приятели. През 2001 г. Сайм загива при автомобилна катастрофа.</p>
    </article>
  </body>
</html>