<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/politikk/2019/11/05/Nav-har-feilaktig-anmeldt-100-personer-til-politiet-siden-2012-20322211.ece"/>
    <meta property="og:site_name" content="adressa.no"/>
    <meta property="article:published_time" content="2019-11-05T08:57:30+00:00"/>
    <meta property="og:title" content="- Nav har feilaktig anmeldt 100 personer til politiet siden 2012"/>
    <meta property="og:description" content="Arbeids- og sosialminister Anniken Hauglie ba om unnskyldning til de som har blitt feilaktig dømt eller skadelidende i Nav-skandalen. Følg ministerens forklaring her."/>
  </head>
  <body>
    <article>
      <h1>- Nav har feilaktig anmeldt 100 personer til politiet siden 2012</h1>
      <h2>Ministeren ba om unnskyldning i Stortinget:</h2>
      <address><time datetime="2019-11-05T08:57:30+00:00">05 Nov 2019, 08:57</time> by <a rel="author">Stian Wallum,Simen Granviken</a></address>
      <p>Arbeids- og sosialminister Anniken Hauglie ba om unnskyldning til de som har blitt feilaktig dømt eller skadelidende i Nav-skandalen. Følg ministerens forklaring her.</p>
      <aside><a href="https://www.adressa.no/nyheter/politikk/2019/11/05/javascript:void(0);">Del denne artikkelen på Facebook</a> <a href="https://www.adressa.no/nyheter/politikk/2019/11/05/javascript:void(0);">Del denne artikkelen på Twitter</a> <a href="https://www.adressa.no/nyheter/politikk/2019/11/05/javascript:void(0);">Del denne artikkelen på e-post</a></aside>
      <p>- På vegne av regjeringen ber jeg om unnskyldning. Jeg har tidligere kalt dette en skandale og det står jeg for.</p>
      <p>Anniken Hauglie startet sin redegjørelse i Stortinget med å understreke alvorlighetsgraden i Nav-skandalen.</p>
      <p>- Alle steiner må bli snudd. Det som er skjedd av feil må rettes opp.</p>
      <p>Hauglie gjentok etter redegjørelsen for andre gang at hun ber om unnskyldning til de rammede i saken.</p>
      <h3>Anmeldt 100 klienter siden 2012</h3>
      <p>Hauglie redegjorde for kontakt mellom departementet, direktoratet og Nav. fra den første uformelle henvendelsen fra Trygderetten i november 2018 og fram til de siste møtene mellom ministeren og Nav-drektøren i oktober 2019.</p>
      <p>- Det mest alvorlige er at Nav har anmeldt 100 personer for trygdesvindel for uriktige siden 2012. Vel 50 anmeldelser ble utsatt etter brev i september 2019.</p>
      <h3>Varsler at også forrige regjering må granskes</h3>
      <p>Hauglie sier hun vil be om at et eksternt utvalg gransker saken.</p>
      <p>- Feiltolkning og feil er skjedd både i trygdeforvaltningen og straffesakssporet. Utvalget må gå tilbake til implementeringen av forordningen i 2012 og før 2012. Utvalget må også granske hva som skjedde etter at trygderettens kom med kjennelser som gikk imot Navs praksis i 2017.</p>
      <p>Hauglie varslet også at den nye lovfortolkningen kan føre til at nye regler blir nødvendig.</p>
      <p>- Ny praksis vil føre til at flere oppholder seg i utlandet. Det kan gi praktiske utfordringer. Vil vurdere endringer i folketrygdloven for å sikre oppfølging i EØS-området, sa statsråden.</p>
      <h3>Støre: - Hvordan kan Nav «mene» at trygderetten tar feil?</h3>
      <p>Aps leder Jonas Gahr Støre var først ut av stortingspolitikerne til å følge opp statsrådens redegjørelse. Han gjentok at han mener saken må opp i kontroll- og konstitusjonskomiteen.</p>
      <p>Støre var svært kritisk til Navs håndtering. Og stilte en rekke spørsmål:</p>
      <p>- Hvordan kan Nav sende ni kjennelser i trygderetten i 2017 og 2018 tilbake uten å endre praksis?</p>
      <p>- Hvordan kan Nav bare mene at domstolskjennelsen ikke er riktige og fortsette som før?</p>
      <p>- Hvorfor kunne man sette i gang et arbeid om trygdeeksport (Stortingsmelding 2017) uten å involvere Nav og gjennomgå Navs praksis og tolkning?</p>
      <p>- Hvorfor har det tatt 10 måneder fra det kom varsel om feil fra Nav til det ble offentlig?</p>
      <p>Støre uttrykte undring for hvordan departementet i mange måneder passivt har mottatt urosignaler fra Nav uten at det ble fulgt opp.</p>
      <p>- I mellomtiden ble folk dømt. Nav har ikke fulgt norsk lov. Nå må folk få oppreising og vi må vurdere hvem som skal ta ansvar, sa Ap-lederen.</p>
      <h3>48 dømt på feil grunnlag</h3>
      <p>Sist uke ble det kjent at Nav har feiltolket reglene om å ta med seg sykepenger, arbeidsavklaringspenger og/eller pleiepenger til andre EØS-land.</p>
      <p>
        <b>Rundt 2.400 saker eller personer har fått tilbakebetalingskrav som kan være feil, og minst 48 personer er dømt for trygdesvindel på feil grunnlag.</b>
      </p>
      <p>Litt etter klokken 10.00 i formiddag entrer arbeids- og sosialminister Anniken Hauglie talerstolen i Stortinget for å forklare hvorfor dette kunne skje, til tross for en serie med tilbakemeldinger, innvendinger og redegjørelser på at det er lov å ta med seg utbetalinger fra staten til et EØS-land.</p>
      <p><b>LES MER:</b> <b><a href="https://www.adressa.no/pluss/nyheter/2019/11/01/Dokumentet-som-viser-at-ESA-krevde-avklaring-fra-Norge-allerede-i-2015-20294426.ece">ESA krevde avklaring fra Norge allerede i 2015</a></b></p>
      <h3>Må svare</h3>
      <p>Blant spørsmålene stortingspolitikerne vil ha svar på, er hvorfor ikke departementet og Nav trakk i nødbremsen og fikk pågående straffesaker stilt i bero straks de ble klar over omfanget i slutten av august.</p>
      <p>Den siste dommen for trygdesvindel på feil grunnlag kom 17. september.</p>
      <p>Hauglie må også svare på hvorfor alarmen ikke gikk tidligere etter flere avgjørelser i Trygderetten fra juni 2017.</p>
      <p>
        <b>LES MER: <a href="https://www.adressa.no/pluss/nyheter/2019/10/31/Visepresidenten-krever-h%C3%B8ring-om-Nav-skandalen-20288543.ece">Vil ha trygdeskandalen i Kontrollkomiteen</a></b>
      </p>
      <h3>Statsministeren avlyser Frosta</h3>
      <p>Statsminister Erna Solberg endrer flere av sine planer i dag, og er til stede under Anniken Hauglies redegjørelse om trygdeskandalen.</p>
      <figure>
        <img src="https://www.adressa.no/incoming/article20193141.ece/bhwxqx/BINARY/w980/b3a0ff25-1e42-4f78-ad75-fe247633eb44"/>
        <figcaption>Arbeids- og sosialminister Anniken Hauglie  Foto: Bøe, Torstein</figcaption>
      </figure>
      <p>
        <b>Opprinnelig var det et besøk til Trøndelag som sto på planen for Solberg. Hun skal fortsatt reise, men må utsette avreisen til etter redegjørelsen.</b>
      </p>
      <p>Dermed utgår Solbergs besøk til Produsentpakkeriet Trøndelag og Frosta Grønt, Norges største agurkgartneri, på Frosta, som skulle finne sted tirsdag formiddag.</p>
      <p>Hun rekker imidlertid deler av et toppmøte for kvinnehelse på St. Olavs hospital. Solberg skal også delta på en studentkveld på Samfundet i Trondheim.</p>
    </article>
  </body>
</html>