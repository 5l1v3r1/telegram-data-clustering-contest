<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/assunzioni-messinaservizi-ecco-la-graduatoria-avevano-partecipato-in-2050.html"/>
    <meta property="og:site_name" content="Tempostretto"/>
    <meta property="article:published_time" content="2019-11-05T08:40:48+00:00"/>
    <meta property="og:title" content="Assunzioni MessinaServizi, ecco la graduatoria. I partecipanti erano 2133"/>
    <meta property="og:description" content="E’ arrivata. La tanto attesa graduatoria per le 100 assunzioni a MessinaServizi è stata pubblicata. Ecco tutti i nomi. Dopo qualche giorno di ritardo, ecco l’elenco dei primi 100 candidati che adesso potranno sperare di ottenere un posto di lavoro per un anno nella società pubblica che gestisce il servizio rifiuti per conto del Comune […]"/>
  </head>
  <body>
    <article>
      <h1>Assunzioni MessinaServizi, ecco la graduatoria. I partecipanti erano 2133</h1>
      <address><time datetime="2019-11-05T08:40:48+00:00">05 Nov 2019, 08:40</time> by <a rel="author" href="https://www.tempostretto.it/author/francesca-stornante" target="_blank">Francesca Stornante</a></address>
      <p>E’ arrivata. La tanto attesa graduatoria per le 100 assunzioni a MessinaServizi è stata pubblicata. Ecco tutti i <a href="http://pti.regione.sicilia.it/portal/pls/portal/docs/150591395.PDF">nomi</a>.</p>
      <p>Dopo qualche giorno di ritardo, ecco l’elenco dei primi 100 candidati che adesso potranno sperare di ottenere un posto di lavoro per un anno nella società pubblica che gestisce il servizio rifiuti per conto del Comune di Messina.</p>
      <p>Erano stati esattamente 2133 i soggetti che avevano presentato domanda per accedere alla selezione. Di questi, i soggetti inseriti nell’elenco di preselezione sono pari a 1989.<br/>Quelli esclusi per mancanza di requisiti sono pari a 144.</p>
      <p>Il Centro per l’Impiego di Messina ha impiegato più di un mese per esaminare tutte le richieste e stilare la graduatoria.</p>
      <p>Adesso gli elenchi saranno trasmessi alla MessinaServizi Bene Comune. I primi 100 dovranno affrontare delle prove prima di ottenere l’assunzione. Tutti i candidati selezionati saranno sottoposti alla verifica dell’idoneità fisica. Si dovrà certificare l’idoneità ai servizi che andranno a espletare all’interno della società.</p>
      <h3>Le prove</h3>
      <p>Poi ci sarà anche una prova pratica. Si tratta di un controllo sul campo per testare se tutti siano in grado di svolgere quel tipo di lavoro. <a href="https://www.tempostretto.it/news/assunzioni-messinaservizi-cosa-accadra-dopo-il-lavoro-del-centro-per-limpiego.html?refresh_ce">MessinaServizi</a> ha deciso che la prova si baserà su una simulazione di raccolta dei rifiuti e di spazzamento delle strade. I candidati dunque dovranno dimostrare di essere in grado di espletare questi servizi, gli stessi in cui saranno impiegati al momento dell’assunzione.</p>
      <p>La valutazione sarà basata sulle medie nazionali dei parametri di operatività del personale in questo settore. Giusto per capire, come esempio, si valuterà in quanto tempo e con quale resa verranno raccolti e svuotati i mastelli e i carrellati condominiali della differenziata. Oppure quanti metri quadri di marciapiedi saranno spazzati e ripuliti in un tot di tempo.</p>
      <h4>Articoli correlati</h4>
    </article>
  </body>
</html>