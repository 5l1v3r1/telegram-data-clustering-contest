<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/zda-zacele-uradni-odstop-od-pariskega-podnebnega-s"/>
    <meta property="og:site_name" content="Primorske novice"/>
    <meta property="article:published_time" content="2019-11-05T08:50:38+00:00"/>
    <meta property="og:title" content="ZDA začele uradni odstop od pariškega podnebnega sporazuma"/>
    <meta property="og:description" content="Ameriška vlada je v ponedeljek začela uradno uresničevanje odstopa od pariškega podnebnega sporazuma. Predsednik ZDA Donald Trump ga je napovedal že leta 2017, vendar je z uradnimi koraki moral počakati, ker glede na določila umik ni možen pred iztekom treh let od uveljavitve sporazuma, ki je bil sprejet na pobudo ZDA."/>
  </head>
  <body>
    <article>
      <h1>ZDA začele uradni odstop od pariškega podnebnega sporazuma</h1>
      <address><time datetime="2019-11-05T08:50:38+00:00">05 Nov 2019, 08:50</time> by <a rel="author">STA</a></address>
      <p>
        <b>Ameriška vlada je v ponedeljek začela uradno uresničevanje odstopa od pariškega podnebnega sporazuma. Predsednik ZDA Donald Trump ga je napovedal že leta 2017, vendar je z uradnimi koraki moral počakati, ker glede na določila umik ni možen pred iztekom treh let od uveljavitve sporazuma, ki je bil sprejet na pobudo ZDA.</b>
      </p>
      <figure>
        <img src="https://static.primorske.si/foto/highres/gnweb/718434_90-donald.jpg"/>
        <figcaption>Predsednik ZDA Donald Trump ga je napovedal že leta 2017, vendar je z uradnimi koraki moral počakati. Foto: Sta</figcaption>
      </figure>
      <p><b>WASHINGTON</b> &gt; Pariški podnebni sporazum je stopil v veljavo 4. novembra 2016, umik pa traja leto dni, kar pomeni, da ga ZDA uradno ne morejo zapustiti pred 4. novembrom 2020. Če bo Trump volitve prihodnje leto izgubil, bodo ZDA znova pristopile k sporazumu, saj to obljublja vsak demokratski predsedniški kandidat, ki ima kaj možnosti za zmago.</p>
      <p>Trump trdi, da je sporazum krivičen do ZDA, čeprav gre za sporazum prostovoljnih zavez držav za zmanjšanje izpustov toplogrednih plinov. Trump je sicer že leta 2016 govoril o odstopu od sporazuma, ker naj bi šlo za potegavščino v korist Kitajske.</p>
      <p>Državni sekretar ZDA <b>Mike Pompeo</b>, ki je v ponedeljek obvestil Združene narode, da odstopajo od podnebnega sporazuma, je minuli mesec zatrdil, da sporazum polaga "nepravično ekonomsko breme" na ZDA. Zatrdil je tudi, da država zmanjšuje izpuste vseh vrst in da so se med letoma 2005 in 2017 izpusti toplogrednih plinov zmanjšali za 13 odstotkov. Gospodarska rast je po Pompeovih zagotovilih v tem času cvetela.</p>
      <p>ZDA bodo novembra prihodnje leto postale edina država na svetu, ki ne bo članica pariškega podnebnega sporazuma. Demokrati upajo, da bo tako le do januarja 2021, ko bo prisegel novi predsednik ZDA.</p>
    </article>
  </body>
</html>