<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425162/h-rodos-den-tha-ginei-stathmos-metanastwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T08:20:01+00:00"/>
    <meta property="og:title" content="Η Ρόδος δεν θα γίνει σταθμός μεταναστών"/>
    <meta property="og:description" content="Η Ρόδος δεν πρόκειται να γίνει ενδιάμεσος σταθμός για τους πρόσφυγες, δήλωσε χθες κατηγορηματικά ο αρμόδιος Αντιδήμαρχος κ. Στράτος Καρίκης, μεταφέροντας τη θέση της Δημοτικής Αρχής."/>
  </head>
  <body>
    <article>
      <h1>Η Ρόδος δεν θα γίνει σταθμός μεταναστών</h1>
      <h2>Κατηγορηματική δήλωση του Στράτου Καρίκη</h2>
      <address>
        <time datetime="2019-11-05T08:20:01+00:00">05 Nov 2019, 08:20</time>
      </address>
      <p>
        <b>Η Ρόδος δεν πρόκειται να γίνει ενδιάμεσος σταθμός για τους πρόσφυγες, δήλωσε χθες κατηγορηματικά ο αρμόδιος Αντιδήμαρχος κ. Στράτος Καρίκης, μεταφέροντας τη θέση της Δημοτικής Αρχής.</b>
      </p>
      <p>Καταρχάς, όπως ενημέρωσε, χθες το πρωί ο ίδιος επισκέφθηκε το Λιμεναρχείο της Ρόδου και διαπίστωσε ότι πράγματι είναι μικρός ο αριθμός των προσφύγων που βρίσκονται στο νησί μας, περί τους 60, ωστόσο η κατάσταση δεν είναι καλή. Ο Λιμενάρχης και όλη η δύναμη του Λιμεναρχείου κάνουν ό,τι είναι το καλύτερο γι’ αυτούς τους ανθρώπους, είπε.</p>
      <p>Από πλευράς του Δήμου, την Παρασκευή πραγματοποιήθηκε σύσκεψη στο γραφείο του Δημάρχου οπότε και επαναβεβαιώθηκε η θέση της Δημοτικής Αρχής, ότι δηλαδή «εμείς δεν είμαστε πέρασμα ούτε σκοπεύουμε να γίνουμε ούτε και μπορεί να γίνουμε».</p>
      <p>Όπως είπε ο Αντιδήμαρχος, σε κάθε περίπτωση οι άνθρωποι αυτοί πρέπει να φεύγουν από τα νησιά και να πηγαίνουν απευθείας στο κέντρο, «άρα δεν υπάρχει λόγος να υπάρξει ενδιάμεσος σταθμός στο μεγαλύτερο νησί.</p>
      <p>Καταλαβαίνουμε την αγωνία των δημάρχων όλων στο συγκεκριμένο θέμα και ειδικά στα μικρά νησιά όπου παίρνουν ένα τεράστιο βάρος». Οι προσπάθειες του Δήμου, λοιπόν, εστιάζονται αυτό το χρονικό διάστημα, οι άνθρωποι αυτοί να έχουν μία διαμονή όσο το δυνατόν καλύτερη. Ήδη, όπως τον ενημέρωσε ο κ. Λιμενάρχης έχουν επιληφθεί στα θέματα της σίτισης, της ένδυσης, της ζεστασιάς κτλ.</p>
      <p>Η πληροφόρηση που έχουν μάλιστα είναι ότι μέσα στις επόμενες ημέρες ένας πολύ μεγάλος αριθμός θα φύγει. «Άρα, ελπίζουμε ότι το επόμενο δεκαήμερο, σε κάθε περίπτωση, δεν θα έχουμε πρόσφυγες στο νησί και άρα η συγκεκριμένη περίσταση ανάγκης θα έχει παρέλθει κατά τον καλύτερο δυνατό τρόπο», τόνισε ο κ. Καρίκης.</p>
      <p>Όσο αφορά στα παλιά σφαγεία που λειτουργούν ως προσωρινός χώρος παραμονής τους κοντά στο λιμάνι, όπως είπε δεν πρόκειται να γίνει μία ιδιαίτερη παρέμβαση. Γνωρίζουν ότι δεν είναι ο καλύτερος χώρος αυτός αλλά ο Δήμος πέρα από το να συνδράμει σε μία διαδικασία προσωρινής παραμονής των ανθρώπων αυτών εκεί, δεν θα κάνει μία μεγαλύτερη παρέμβαση που να δημιουργήσει και την εικόνα ότι έχουμε εγκαταστάσεις που να μπορούν να φιλοξενήσουν μεγάλο αριθμό για μεγάλο χρονικό διάστημα.</p>
    </article>
  </body>
</html>