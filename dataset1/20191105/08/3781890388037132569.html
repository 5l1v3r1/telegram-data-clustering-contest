<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740106"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T08:29:00+00:00"/>
    <meta property="og:title" content="'ไอเอ็มเอฟ'แนะทุกประเทศร่วมมือ รับความเสี่ยงเศรษฐกิจชะลอทั่วโลก"/>
    <meta property="og:description" content="ไอเอ็มเอฟ กระตุ้นประเทศอาเซียน-ทั่วโลกร่วมมือเตรียมพร้อมรับความเสี่ยงจากเศรษฐกิจชะลอทั่วโลก"/>
  </head>
  <body>
    <article>
      <h1>'ไอเอ็มเอฟ'แนะทุกประเทศร่วมมือ รับความเสี่ยงเศรษฐกิจชะลอทั่วโลก</h1>
      <address>
        <time datetime="2019-11-05T08:29:00+00:00">05 Nov 2019, 08:29</time>
      </address>
      <p>
        <b>ไอเอ็มเอฟ กระตุ้นประเทศอาเซียน-ทั่วโลกร่วมมือเตรียมพร้อมรับความเสี่ยงจากเศรษฐกิจชะลอทั่วโลก</b>
      </p>
      <p>นางคริสตาลินา จอร์เจียวา กรรมการจัดการกองทุนการเงินระหว่างประเทศ(ไอเอ็มเอฟ) เปิดเผยว่า ได้แนะนำให้ประเทศสมาชิกทั่วโลกเตรียมความพร้อมทำนโยบายกระตุ้นเศรษฐกิจ ถ้าเศรษฐกิจโลกเกิดอะไรขึ้น เช่น หากเศรษฐกิจชะลอลงพร้อมๆกัน ต่างจาก 2 ปีก่อนที่เติบโตขึ้นต่อเนื่อง จึงต้องทำนโยบายร่วมกันทั้งโลกและในอาเซียน เพราะในเวลาแบบนี้ก็ต้องร่วมมือกันมากขึ้นก่อนเกิดวิกฤติ<br/><br/>ทั้งนี้ปัจจุบันไอเอ็มเอฟคาดเศรษฐกิจโลกปีนี้โต 3% ปีหน้า 3.4% และเศรษฐกิจอาเซียนปีนี้โต 4.6% ปีหน้า 4.8% ซึ่งได้ปรับลดลงมาจากความเสี่ยงด้านการค้าโลก ทำให้มองว่าการใช้นโยบายการเงินจะประคองเศรษฐกิจได้ต่อเนื่อง แต่ถ้าไม่ใช้จะทำให้เศรษฐกิจโตช้าและยืดเยื้อไปอีก ในช่วงการลงทุนชะลอกระทบต่อภาคการผลิต และช่วงผู้บริโภคยังมีความเชื่อมั่นดี ถ้าไม่ใช้นโยบายการเงินการคลังออกมาประชาชนก็ไม่อยากใช้จ่าย</p>
      <figure>
        <img src="https://www.dailynews.co.th/admin/upload/20191105/news_sMiwuUCFBT153225_533.jpg?v=201911060510?v=5222"/>
      </figure>
      <p>ส่วนการกระตุ้นเศรษฐกิจผ่านการใช้นโยบายการคลังแบบแจกเงิน ควรต้องมีกลไกรองรับและระมัดระวังให้มาก รวมทั้งต้องคำนึงด้วยว่าเงินที่ให้ไปถึงมือประชาชนและได้เพิ่มผลิตภาพจริงหรือไม่ ขณะที่การใช้นโยบายการเงินการคลังควรใช้อย่างระมัดระวังถึงระยะข้างหน้า แม้จะมีช่องวางขีดความสามารถการใช้นโยบาย และมีเงินสำรองระหว่างประเทศสูงกว่า 2 แสนล้านดอลลาร์ฯก็ตาม รวมทั้งต้องปฏิรูปโครงสร้างเศรษฐกิจด้วย เพื่อให้มีกันชนรับมือกับความเสี่ยงของเศรษฐกิจโลก<br/><br/>สำหรับในการประชุมคณะกรรมการนโยบายการเงิน (กนง.) คงไม่เหมาะสมหากจะให้ความเห็น แต่แนะนำว่า หากจะใช้นโยบายการเงินจะต้องระมัดระวัง เนื่องจากยังมีความเสี่ยงในระยะข้างหน้าที่ยังต้องติดตาม และในแต่ละประเทศดูขีดความสามารถว่ามีเท่าไร เป็นเรื่องของจังหวะเวลา ซึ่งยังต้องไม่ใช้กระสุนจนหมด ต้องคำนึงถึงเก็บกระสุนในช่วงภาวะข้างนอกประเทศมีความไม่แน่นอน</p>
    </article>
  </body>
</html>