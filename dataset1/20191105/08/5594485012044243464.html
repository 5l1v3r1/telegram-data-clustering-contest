<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/intervyu/politologt-stoychev-za-manolova-dvulichieto-i-nomadstvoto-v-politikata-ne-sa-za-predpochitane_news707437.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-05T08:21:00+00:00"/>
    <meta property="og:title" content="Политологът Стойчев за Манолова: Двуличието и номадството в политиката не са за предпочитане"/>
    <meta property="og:description" content="Видяхте, че има известно количество скрит вот, разминаване между екзитполовете, които даваха между 10-14% разлика, коментира доц. Стойчо Стойчев"/>
  </head>
  <body>
    <article>
      <h1>Политологът Стойчев за Манолова: Двуличието и номадството в политиката не са за предпочитане</h1>
      <h2>Видяхте, че има известно количество скрит вот, разминаване между екзитполовете, които даваха между 10-14% разлика, коментира доц. Стойчо Стойчев</h2>
      <address>
        <time datetime="2019-11-05T08:21:00+00:00">05 Nov 2019, 08:21</time>
      </address>
      <p>https://blitz.bg/obshtestvo/intervyu/politologt-stoychev-za-manolova-dvulichieto-i-nomadstvoto-v-politikata-ne-sa-za-predpochitane_news707437.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572933516-thumb-910x0-921101-2.jpg"/>
      </figure>
      <p><b>Борисов има чувство за мяра и си дава ясна сметка, че хегемонията дразни хората. </b><br/><br/>Това коментира в интервю за<a href="https://www.monitor.bg/bg/a/view/doc-stojcho-stojchev-votyt-za-manolova-e-samo-na-bazata-anti-gerb-glasuvane-179893"> "Монитор" </a>политологът доц. Стойчо Стойчев.<br/><br/><b>- Г-н Стойчев, оказаха ли се изненада резултатите от балотажа в столицата?</b><br/>- Не мисля, че имаше изненада що се отнася до балотажа. Очаквах много близки резултати - разлика от максимум 10%. Причината е, че обикновено на втори тур се генерира антивот, основно против кандидата на голямата партия.<br/><br/>Видяхте, че има известно количество скрит вот, разминаване между екзитполовете, които даваха между 10-14% разлика. В крайна сметка тя се стопи доста, но все пак останаха едни 20 000 гласа, които са доста значителни. Но имайте предвид, че не само Борис Бонев от Спаси София призова да се гласува анти ГЕРБ в балотажите за районни кметове. Затова и на много места имаше обрат в резултатите.<br/><br/>В много райони първоначално водеха кандидатите на ГЕРБ, но после загубиха. Така че, общо взето, балотажът винаги е бил коварен за тези, които влизат от позицията на силната партия. Вотът мобилизира разнопосочни негативни настроения.<br/><br/><b>- Можеше ли Мая Манолова все пак да обърне резултата в София? Тя изтъкна, че едва ли не е била на крачка от успеха и да промени статуквото.</b><br/>- Много неща можеше да се направят действително, но Мая Манолова не е човекът. Привърженик съм на тезата за издегустацията. Когато един човек излезе от политиката и пикът му на популярност отмине, няма как отново да се върне на това ниво.<br/><br/>А пикът на Мая Манолова беше през 2013-2014 година, когато беше олицетворение на мнозинството зад кабинета „Орешарски“.<br/><br/><b>- Между другото Манолова не веднъж е казвала, че не се гордее с този период от живота си.</b><br/>- Сега тя може да говори всичко, но тогава беше пикът на нейната популярност. Тя говореше от позицията на властта. И когато падна кабинетът „Орешарски“, приключи и нейната политическа кариера.<br/><br/>Да се опитва да възстановява нещо на базата на популярността си като омбудсман, няма как да стане. Негативните емоции при нея са твърде много. Обикновено за ракетоносител се използва някой, който е известен и неопетнен. Но при нея негативите бяха много, въпреки че кампанията й беше изпипана. Тя реално започна още от лятото.<br/><br/>Тогава се хвърляха социологически бомби. Изкараха се проучвания, че едва ли не Манолова води пред Фандъкова, но никой не обърна внимание. А и декларираната тогава подкрепа, която отчитаха данните, не означава директно прехвърляне в изборен резултат. Фактически това подготвяне от август досега някак си втълпи масовото схващане, че балотажът е неизбежен.<br/><br/>Още тогава това се прие като истина. А всъщност беше ключова предпоставка Фандъкова да не спечели в София, защото това няма как да се случи без втори тур. От 2005 година насам не е имало балотаж на изборите в столицата, последният беше през 2003 година между Стефан Софиянски и Стоян Александров.<br/><br/>Затова и първото нещо, което се направи още тогава, бе този балотаж да се представи като обективна истина. Иначе нямаше никакви други индикации да има отлив на гласове от ГЕРБ, тъкмо бяха приключили европейските избори.<br/><br/>Втълпяването, че Манолова едва ли не води, изигра роля на две нива - въобще да проблематизира кметуването на Фандъкова и да мобилизира хора, които искат да я махнат по тази линия.<br/><br/>В крайна сметка на първи тур това се изрази в две неща - в по-висока избирателна активност, отколкото сме имали в столицата. Много хора гласуваха в периода 17,30-20 часа, което е нетипично.<br/><br/><b>- Как си обяснявате, че много десни избиратели гласуваха за Манолова и вярно ли е, че тя донякъде загърби левите, които смяташе, че ще гласуват за нея по презумпция?</b><br/>- Така е. Но има две специфики. На първия тур десните избиратели не гласуваха толкова за нея. Но тя наистина не успя да мобилизира ляво мислещите хора.<br/><br/>А ляво мислещи хора в София има, но те не чувстват представителство в БСП, а искат граждански ляв кандидат. Манолова всъщност се дистанцира от БСП и изпращаше разнопосочни послания. По-голямата част от хората гласуваха за нея просто инструментално, за да загуби Фандъкова. Някои виждат в това първа крачка към свалянето на Борисов.<br/><br/>Основната част от вота за Манолова през първия и втория тур се състои от анти ГЕРБ гласуване. Но сигналите, които излъчваше, не са консистентни и често са конфликтни.<br/><br/><b>- Как си обяснявате резултатите на районите кметове в столицата и че т.нар. десни са гласували против кандидати на ГЕРБ?</b><br/>- Така е. Обяснявам си го с антивота. При районните кметове той сработи, защото те са до голяма степен приемливи. По принцип кандидатите на „Демократична България“ приемат подкрепа от всякакви среди.<br/><br/>Имайте предвид, че на местата, където бяха на балотаж ГЕРБ и БСП, спечелиха предимно ГЕРБ, защото демократите там нямат кандидатура. Но в 23 МИР-център и южните квартали, има изключително силен анти ГЕРБ вот.<br/><br/>Като изключим Лозенец, където традиционно печели ДСБ, има райони, които са пълна изненада и там има голяма разлика с кандидатите на ГЕРБ. Например Студентски град е голяма изненада, Слатина също.<br/><br/>Така че има антивот, просто Мая Манолова не беше човекът, който да го утилизира. А и двуличието и номадството в политиката не е за предпочитане.<br/><br/><b>- А има ли антивот и от страна на ВМРО?</b><br/>- Разбира се. Видяхте, че около 1/3 от гласуващите за ВМРО са подкрепили Фандъкова и двойно от тях за Манолова. Дори приятелите на ГЕРБ не са им истински приятели. Целта е да се уязви по-голямата и силна партия.<br/><br/><b>- А коя е голямата изненада за местния вот в страната като цяло?</b><br/>- Не бих казал, че има голяма изненада.<br/><br/><b>- А резултатът в Русе?</b><br/>- Не бих казал, че ме изненада. Русе е добър пример, че за градовете извън София е много важна самата личност на кандидата. Няма значение партията, която го издига. В Русе ще чуете от всички партии, че Пенчо Милков е добър кандидат. И въпреки че БСП не му направи никаква кампания, това не му попречи той да спечели.<br/><br/>Нито пък Корнелия Нинова помогна, а и за мен БСП и Нинова са две различни неща. Никъде Нинова не се появи да поощри кандидатите. Така че в случая БСП не можа да се възползва от анти ГЕРБ гласуването. Спечелиха антисистемни кандидати.<br/><br/><b>- Лош ли е резултатът на ГЕРБ все пак в страната и имат ли основание за притеснение?</b><br/>- Резултатът на ГЕРБ би трябвало да ги притеснява като тенденция. Като количество гласове бих казал, че не е никак лош. Те са първа политическа сила в една многопартийна система.<br/><br/>Досега, ако щете, имаше съмнения за една дори хегемония на ГЕРБ, от която се притесняваше дори самият Борисов. Той има чувство за мяра и си дава ясна сметка, че това дразни хората. Бих казал, че сега дори излъчи задоволство от факта, че тази хегемония е разбита.<br/><br/><b>- Борисов дори изтъкна, че сме се върнали към нормалността и че не му трябват местни дерибеи. Как ще коментирате това?</b><br/>- Прав е. В една многопартийна система е нормално да има многообразие при представителите на местно ниво. Така че ГЕРБ остават първа политическа сила, но тенденцията е, че в София нещата бяха на кантар.<br/><br/>Ако погледнете резултата на ГЕРБ в София на 1 тур, е съизмерим с това, което Цецка Цачева направи през 2016 година. А това беше най-слабият резултат на партията на национални избори. Все пак тук изключвам европейските, които са от друг порядък.<br/><br/>Реално в София ГЕРБ не са получавали под 200 000 гласа и очаквах, че ще имат поне толкова. Сега листата на ГЕРБ събра 130 000 гласа, а Фандъкова около 160 000.<br/><br/>Разликата от 30 000 гласа пък означава, че чисто като личност тя дърпа листата и това говори добре за нея. Резултатът показва, че хората не гласуват анти Фандъкова, а анти ГЕРБ и искат чрез нейното сваляне да уязвят Бойко Борисов.<br/><br/>Фокусът бе изместен в тази посока. Общо взето, посланията бяха за промяна на системата и модела, а не за бъдещето на София.<br/><br/><b>- Искам да се върна отново на Мая Манолова, тъй като тя даде заявка за нов политически проект. Засега не е ясно под каква форма, но какви са очакванията ви?</b><br/>- Няма да бъде успешен този проект. Аз съм абсолютно скептичен по въпроса. Истината е, че Манолова събра гласове на балотажа на база анти ГЕРБ вот.<br/><br/>Но когато реализира политически проект, той все пак няма да просъществува на тази база, а ще е нужно хората да гласуват за Мая Манолова. А тези, които биха го направили, са много малко. И Георги Първанов направи проект, Николай Цонев, Татяна Дончева, Александър Томов също.<br/><br/>Много са примерите. Но видяхте как се развиха. Българската политика не търпи обратно връщане. Имайте предвид, че Първанов дори излезе с много висок кредит на доверие, а Мая Манолова няма дори това. И нейната голяма драма е, че се оказа употребена.</p>
    </article>
  </body>
</html>