<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Feisbuk-veche-si-ima-novo-logo-911231"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T08:16:00+00:00"/>
    <meta property="og:title" content="&quot;Фейсбук&quot; вече си има ново лого"/>
    <meta property="og:description" content="Компанията &quot;Фейсбук“, която притежава редица приложения освен социалната мрежа, представи новото си ..."/>
  </head>
  <body>
    <article>
      <h1>"Фейсбук" вече си има ново лого</h1>
      <address>
        <time datetime="2019-11-05T08:16:00+00:00">05 Nov 2019, 08:16</time>
      </address>
      <p>Компанията "Фейсбук“, която притежава редица приложения освен социалната мрежа, представи новото си лого. В портфолиото си компанията на Марк Зукърбърг притежава социалната мрежа със същото име, "Инстаграм“, "УатсАп“ и много други.</p>
      <p>Новото лого представлява само думата Facebook, изписана само с главни букви и простичък шрифт. Цветовете на логото са различни, в зависимост от това за коя платформа се използва – зелено за "УатсАп“, синьо за социалната мрежа "Фейсбук“ и лилаво-жълто за "Инстаграм“.  Новото лого ще бъде въведено за всички потребители в следващите няколко седмици.</p>
      <p>От основаването си преди 15 години насам компанията-майка "Фейсбук“ излезе далеч от ограничението на социална мрежа. Новото лого има точно тази цел – да служи за разграничение между мрежата и компанията.</p>
      <p>В приложенията, които са част от портфолиото на технологичния гигант, ще бъде добавен текст "от "Фейсбук“, като целта е "потребителите да знаят, че те са с една и съща инфраструктура и разчитат на същите екипи от хора“.</p>
      <p>"Хората трябва да знаят кои компании правят продуктите им“, категоричен е Антонио Лучио, маркетинг шеф в компанията.</p>
    </article>
  </body>
</html>