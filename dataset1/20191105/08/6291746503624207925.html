<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/05/fla-2019-pescara/"/>
    <meta property="og:site_name" content="Il Post"/>
    <meta property="article:published_time" content="2019-11-05T08:06:00+00:00"/>
    <meta property="og:title" content="È novembre, è Pescara"/>
    <meta property="og:description" content="Anche quest'anno il Post partecipa al FLA, il Festival di Libri e Altrecose che è diventato il più importante e seguito nella sua regione"/>
  </head>
  <body>
    <article>
      <h1>È novembre, è Pescara</h1>
      <h2>Anche quest'anno il Post partecipa al FLA, il Festival di Libri e Altrecose che è diventato il più importante e seguito nella sua regione</h2>
      <address>
        <time datetime="2019-11-05T08:06:00+00:00">05 Nov 2019, 08:06</time>
      </address>
      <p>Tra il 7 e il 10 novembre il Post si sposta come ormai da diversi anni a Pescara: c’è il <a href="https://www.pescarafestival.it/">FLA</a>, il festival diretto da Luca Sofri dal 2012, a cui il Post ha negli anni scorsi offerto le sue forze, i suoi contenuti e le cose che sa fare. Quest’anno molti eventi e incontri saranno condotti da Ludovica Lugli, Emanuele Menietti, Luca Misculin, Stefano Vizio, Francesco Costa, Davide De Luca; ci sarà la rassegna stampa del Post <a href="https://www.pescarafestival.it/evento2019.php?idapp=1307">sabato</a> e <a href="https://www.pescarafestival.it/evento2019.php?idapp=1308">domenica</a> mattina; e un <a href="https://www.pescarafestival.it/formazione.php">workshop</a> dedicato ai podcast tenuto da Luca Misculin e Francesco Costa, forti delle proprie competenze sul podcast di <i>Konrad</i> e su <i>Da Costa a Costa</i>.</p>
      <p>Il <a href="https://www.pescarafestival.it/programma.php">programma del FLA di quest’anno è qui</a>: sabato la concomitanza con il trentennale della fine del Muro di Berlino sarà celebrata <a href="https://www.pescarafestival.it/evento2019.php?idapp=1240">con un incontro su Berlino</a> oggi, a cui parteciperanno: Pietro Biancardi di <i>Iperborea</i>, editore della giovane ma già seguita assai rivista <i>Passenger</i> che ha dedicato il suo ultimo numero a Berlino; Malika Ayane, che ha una seconda vita berlinese e una passione per la città; Francesco Cancellato, che ha raccontato storie berlinesi nel suo nuovo libro <i>Il Muro</i>.<br/>Ma nei giorni intorno ci sarà la solita ricchezza e varietà di ospiti, da Sandro Veronesi a Gipi a Viola Ardone a Rosella Postorino a Marco Damilano a Marianna Aprile allo Stato Sociale a Paolo Nori a Roberto Maroni a Vera Gheno, e altri ancora.</p>
      <p>Anche quest’anno è possibile comprare il “<a href="https://www.pescarafestival.it/fullpass.php">full pass</a>” per godersi meglio il FLA, e quest’anno gli abbonati al Post lo possono pagare meno della metà (abbiamo scritto loro come, glielo ripeteremo nelle newsletter di questi giorni).<br/>Con tutti quanti, speriamo di vederci là.</p>
      <related>
        <h4>Articoli Correlati</h4>
        <a href="https://www.ilpost.it/2019/05/30/piu-di-prima/"/>
        <a href="https://www.ilpost.it/2019/10/16/newsletter-canzoni-sofri/"/>
        <a href="https://www.ilpost.it/2019/09/27/faenza-talk/"/>
      </related>
    </article>
  </body>
</html>