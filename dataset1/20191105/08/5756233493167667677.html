<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619948/%D8%A7%D9%81%D8%B2%D8%A7%DB%8C%D8%B4-%D8%AA%D8%B9%D8%AF%D8%A7%D8%AF-%D9%85%D8%B3%D9%85%D9%88%D9%85%DB%8C%D8%AA%E2%80%8C%D9%87%D8%A7%DB%8C-%D9%85%D8%B5%D8%B1%D9%81-%D9%85%D8%B4%D8%B1%D9%88%D8%A8%D8%A7%D8%AA-%D8%A7%D9%84%DA%A9%D9%84%DB%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%B4%D9%85%D8%A7%D9%84%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T08:57:00+00:00"/>
    <meta property="og:title" content="افزایش تعداد مسمومیت‌های مصرف مشروبات الکلی در خراسان شمالی"/>
    <meta property="og:description" content="فرمانده نیروی انتظامی خراسان شمالی گفت: تعداد مسمومیت های مصرف مشروبات الکلی مرگبار در خراسان شمالی به 27 نفر رسید."/>
  </head>
  <body>
    <article>
      <h1>افزایش تعداد مسمومیت‌های مصرف مشروبات الکلی در خراسان شمالی</h1>
      <address>
        <time datetime="2019-11-05T08:57:00+00:00">05 Nov 2019, 08:57</time>
      </address>
      <p>
        <i>فرمانده نیروی انتظامی خراسان شمالی گفت: تعداد مسمومیت های مصرف مشروبات الکلی مرگبار در خراسان شمالی به 27 نفر رسید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار علیرضا مظاهری با اشاره به اینکه این مسمومیت ها از یک هفته گذشته تاکنون در این استان اتفاق افتاده است، افزود: در همین رابطه تاکنون فوت و یک نفر نابینا شده اند.</p>
      <p>وی با اشاره به اینکه با تلاش ماموران انتظامی، عامل اصلی توزیع این مشروبات مرگبار شناسایی و در کمتر از ۱۲ ساعت دستگیر و به همراه چهار متهم دیگر که در عملیات های جداگانه دستگیر شده بودند به مراجع قضایی معرفی شدند، تصریح کرد: تاکنون هزار و ۴۷۳ لیتر متانول که در ساخت این مشروبات استفاده می شد، کشف و ضبط شده است.</p>
      <figure>
        <img src="https://aftabnews.ir/files/fa/news/1398/8/14/355521_767.jpg"/>
      </figure>
      <p>به گزارش روابط عمومی نیروی انتظامی خراسان شمالی، فرمانده انتظامی خراسان شمالی با اشاره به اینکه مصرف اینگونه مشروبات بسیار خطرناک بوده و عواقب بسیار بدی دارد، گفت: خانواده ها در بازداشتن فرزندان خود از رفتن به این سو نقش غیرقابل انکاری دارند و باید به صورت پیوسته، پیامدهای ناگوار استفاده از هرگونه مشروب الکلی را به فرزندان خود گوشزد کنند.</p>
      <p>به گزارش ایسنا، در همین رابطه امیر بیگدلی پزشک فوق تخصص نفرولوژی و عضو هیأت علمی دانشگاه علوم پزشکی خراسان شمالی نیز گفت: مسمومیت با متانول در واقع به دنبال مصرف مشروبات الکلی دست‌ساز ایجاد می‌شود که مصرف کننده شش تا ۲۴ ساعت پس از مصرف، به علایمی نظیر منگی، تهوع و استفراغ، افت سطح هوشیاری و کاهش دید دچار می شود.</p>
      <p>وی بروز حالاتی چون نمای برفی و جرقه زدن در میدان بینایی و در نهایت نابینایی را از دیگر علایم مصرف متانول خواند و افزود: به طور معمول هر فرد پس از مصرف متانول به تنفس های سطحی و تند، اختلالات متابولیکی شدید مانند افزایش تولید اسید در بدن دچار می شود اما بیشترین عوارض مصرف متانول بر روی شبکه بینایی رخ می دهد که با ایجاد اسید فرمیک، زمینه ساز آسیب شدید و برگشت ناپذیری به عصب بینایی می شود.</p>
      <p>وی بروز اختلال در خون رسانی به اعضای حیاتی نظیر قلب و مغز را از دیگر عوارض مصرف متانول برشمرد و تأکید کرد که فرد باید با مشاهده هریک از علایم ذکر شده پس از مصرف الکل هرچه سریع تر به نزدیک ترین مرکز درمانی مراجعه کند تا در مراحل اولیه با درمان به موقع از عواقب جبران ناپذیر یا عوارض طولانی مدت آن پیشگیری شود.</p>
    </article>
  </body>
</html>