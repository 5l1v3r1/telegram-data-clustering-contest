<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=946750"/>
    <meta property="og:site_name" content="Andhrajyothy"/>
    <meta property="article:published_time" content="2019-11-05T04:33:40+00:00"/>
    <meta property="og:title" content="అడుగులకు మడుగులొత్తే వారొద్దు"/>
    <meta property="og:description" content="ADVT"/>
  </head>
  <body>
    <article>
      <h1>అడుగులకు మడుగులొత్తే వారొద్దు</h1>
      <address>
        <time datetime="2019-11-05T04:33:40+00:00">05 Nov 2019, 04:33</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>కమిటీలను మళ్లీ వారితో నింపేస్తారా?</b>
        </li>
        <li>
          <b>ఇకనైనా ప్రక్షాళన మొదలు పెట్టండి</b>
        </li>
        <li>
          <b>టీడీపీ భేటీలో నేతల డిమాండ్‌</b>
        </li>
        <li>
          <b>కొత్త నీరు తెస్తానని బాబు ప్రకటన</b>
        </li>
        <li>
          <b>11 నుంచి పార్టీ గ్రామ స్థాయి ఎన్నికలు</b>
        </li>
      </ul>
      <p><b>అమరావతి, నవంబరు 4(ఆంధ్రజ్యోతి):</b> అడుగులకు మడుగులొత్తేవారితో పార్టీ కమిటీలను నింపే విధానాన్ని ఇకనైనా ముగించి పార్టీని ప్రక్షాళన చేయాలని టీడీపీ నేతలు డిమాండ్‌ చేశారు. సోమవారం జరిగిన పార్టీ రాష్ట్రస్థాయి విస్తృత సమావేశంలో సంస్థాగత ఎన్నికల ప్రక్రియపై విస్తృత చర్చ జరిగింది. కమిటీల్లోకి బాగా పనిచేసేవారు వచ్చేలా ఎమ్మెల్యేలు, నియోజకవర్గ ఇన్‌చార్జులు బాధ్యత తీసుకోవాలని పార్టీ అధినేత చంద్రబాబు సూచించినప్పుడు కొందరు నేతలు అభ్యంతరం తెలియజేశారు. విజయనగరం జిల్లా పార్టీ ప్రధాన కార్యదర్శి ఐవీపీ రాజు తన వాదనను బలంగా వినిపించారు. ‘ఇరవై ఏళ్ల కింద టీడీపీలో పార్టీ కమిటీలు స్వతంత్ర ప్రతిపత్తితో పనిచేసేవి. ఎమ్మెల్యేలు, ఎంపీలు కూడా కమిటీల అధ్యక్షులకు గౌరవం ఇచ్చేవారు. తర్వాత ఆ పరిస్థితి మారిపోయింది. ఎమ్మెల్యేలు, నియోజకవర్గ ఇన్‌చార్జులు పేర్లు రాసిచ్చినవారు ఈ కమిటీలకు నాయకత్వం వహిస్తున్నారు.</p>
      <p> వారు తమకు పదవులు ఇప్పించిన వారి చుట్టూ తిరగడం తప్ప పార్టీ కోసం పని చేయడం లేదు. ఈ పరిస్థితి మారాలి. నిజంగా పార్టీ కోసం పనిచేసేవారికి పదవులు రావడం లేదు. ఈసారి దీనిని సరిచేయడానికి గట్టి ప్రయత్నం జరగాలి’ అని ఆయన కోరారు. తాను, పార్టీ రాష్ట్ర అధ్యక్షుడు కళావెంకట్రావు వంటి వారమంతా సీనియర్‌ సిటిజన్లం అయిపోయామని, తమ స్థానంలో కొత్త నెత్తురు తేవాలని శాప్‌ మాజీ చైర్మన్‌ పీఆర్‌ మోహన్‌ కోరారు.  దీంతో ఈ లోపాలను సరిదిద్దుతామని, ఈసారి సంస్థాగత ఎన్నికలను ప్రజాస్వామ్య పద్ధతిలో నిర్వహిద్దామని, ఎక్కడ ఎవ రు బాగా పనిచేస్తుంటే వారికే అవకాశమిద్దామని బాబు అన్నారు. అవసరమైతే బ్యాలెట్‌ ప్రక్రియకు వెళ్లి మెజారిటీ మద్దతు ఉన్నవారికే పదవులు ఇద్దామని చెప్పారు. పార్టీ కమిటీలో 40 శాతం పదవులు యువతకు ఇస్తామని, 33 ఏళ్లలోపు వారినే యువతగా గుర్తిస్తామని, మహిళలకు కూడా 33 శాతం పదవులు ఇస్తామని బాబు చెప్పారు. ఈ నెల 11వ తేదీ నుంచి గ్రామ స్థాయి పార్టీ ఎన్నికల నిర్వహణ మొదలు పెట్టాలని నిర్ణయించారు.</p>
    </article>
  </body>
</html>