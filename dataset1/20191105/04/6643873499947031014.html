<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/debatt/i/pLxB7W/Det-hestehandles-om-demokratiet"/>
    <meta property="og:site_name" content="Bergens Tidende"/>
    <meta property="article:published_time" content="2019-11-05T04:14:51+00:00"/>
    <meta property="og:title" content="Debatt: – Ironisk at Ap fortsatt får styre Bergen"/>
    <meta property="og:description" content="«Skamløs hestehandel», skriver Jens Lorentzen i dette innlegget."/>
  </head>
  <body>
    <article>
      <h1>Debatt: – Ironisk at Ap fortsatt får styre Bergen</h1>
      <h2>Bergen burde ikke ha byparlamentarisme.</h2>
      <address><time datetime="2019-11-05T04:14:51+00:00">05 Nov 2019, 04:14</time> by <a rel="author">Jens Lorentzen</a></address>
      <p>Debattinnlegg</p>
      <p><b>BTs politiske </b>kommentatorer Frøy Gudbrandsen, Jens Kihl og Morten Myksvoll har tilsynelatende ikke skjønt hva som har skjedd i Bergen etter høstens kommunevalg. I ordrike kommentarer, med små variasjoner, beskrives hendelsene med tall og distansesyn.</p>
      <p>Uten det nødvendige alvor, og med nesten lattervekkende observasjoner, gjør ingen av de tre noen forsøk på å sette mange ukers hestehandel inn i et historisk eller demokratisk perspektiv.</p>
      <p><b>For det dette</b> har vist, er at de grunnleggende regler forankret i formannskapslovene fra 1837 er brutt. Det norske lokaldemokratiet skal være et representativt demokrati meislet ut etter forholdstallsprinsippet. Enkelt sagt betyr det at et partis oppslutning skal reflekteres i de representative lokale organer.</p>
      <p>Den eneste som berører dette bruddet med etablerte lokaldemokratiske tradisjoner, er langvarig bystyremedlem fra Rødt, Torstein Dahle, som nå forlater bypolitikken etter 36 år. <a href="https://www.bt.no/btmeninger/debatt/i/lAL7zA/Bergenspolitikken-er-syk">I motsetning til BT, slår han fast at: «Bergenspolitikken er syk»</a>.</p>
      <figure>
        <img src="https://images.sacdn.no/v2/images/ae1d4c0b-ccaa-4894-81cf-512b1e5723e4?fit=crop&amp;h=1425&amp;w=1900&amp;s=58ad9234d48ed8213395104c29e77ff71966bcab"/>
        <figcaption>FÅR KRITIKK: BTs Morten Myksvoll, Frøy Gudbrandsen og Jens Kihl</figcaption>
      </figure>
      <p><b>Partiet Rødt har</b> vært motstander av byrådssystemet siden starten for nesten 20 år siden. Dale påpeker at bystyret har ingenting å si, og at viktige politiske vedtak gjøres i lukkete rom av et lite antall mennesker.</p>
      <p>Jeg har vært fundamentalt politisk uenig med Torstein Dahle i 36 år. I sitt innlegg om bergenspolitikken er jeg imidlertid enig med alt han skriver. Han burde faktisk ha gått lenger i sin diagnose, og skrevet at «Bergenspolitikken er kronisk syk, og sykdommen er eskalerende i sin alvorlighetsgrad».</p>
      <p><b>Byen Bergen burde</b> ikke ha byparlamentarisme. Å være bypolitiker i Bergen handler om å markedsføre byen overfor de sentrale myndigheter. Det handler om å skaffe statlige midler til Kode og å ferdigstille rehabiliteringen av Rosenkranztårnet til byjubileet neste år.</p>
      <p>Videre handler det om å skaffe tilstrekkelige midler til utbyggingen av byens kollektivsystem, og dessuten motarbeide den pågående statlige sentraliseringen som fortsetter med uforminsket styrke i hovedstaden. Dessuten må viktige politiske vedtak fattes på en måte som gjør alle byens folkevalgte kan føle en delaktighet.</p>
      <p><b>Det blir derfor </b>meningsløst når partiet Venstre med 3,9 prosent av stemmene ved høstens valg får fortsette i byrådet med sin førstekandidat Erlend Horn. Han skal nå besitte byrådets viktigste post, og bestyre finansene i byen. Like meningsløst er det at KrF med sine 3,1 prosent blir avgjørende for hvem som skal styre byen. I et representativt kommunalutvalg ville disse to partiene selvsagt ikke hatt sete.</p>
      <p>Og vi har alle sett den skamløse hestehandelen som har fått foregå slik at Ap, som mistet halvparten av sine velgere ved dette valget, ironisk nok får fortsette å styre byen. Velgerne i byen må føle at det er et poeng å stemme ved et lokalvalg.</p>
      <p><b>Etter høstens</b> hestehandel, og dessuten inflasjon i betalte politiske posisjoner til en stadig større elite, er det få bergensere som ser vitsen med å stemme på partier som holdes utenfor maktens korridorer. Resultatet av dette er en svekkelse av lokaldemokratiet og en økende politikerforakt.</p>
      <related>
        <h4>Les også</h4>
        <a href="https://www.bt.no/btmeninger/debatt/i/lAL7zA/bergenspolitikken-er-syk"/>
        <a href="https://www.bt.no/btmeninger/debatt/i/JoXb34/forakt-for-erfaring-i-byraadet"/>
        <a href="https://www.bt.no/btmeninger/debatt/i/Vbk1Vl/avgjoer-en-telefonsamtale-hvem-som-danner-byraad"/>
        <a href="https://www.bt.no/btmeninger/kommentar/i/K3XyLo/oekonomien-avgjer-byraadets-framtid"/>
      </related>
      <ol>
        <li>
          <a href="https://www.bt.no/tag/Politikk">Politikk</a>
        </li>
        <li>
          <a href="https://www.bt.no/tag/Bergenspolitikken">Bergenspolitikken</a>
        </li>
        <li>
          <a href="https://www.bt.no/tag/Bergen">Bergen</a>
        </li>
        <li>
          <a href="https://www.bt.no/tag/Demokrati">Demokrati</a>
        </li>
        <li>
          <a href="https://www.bt.no/tag/Lokaldemokrati">Lokaldemokrati</a>
        </li>
      </ol>
    </article>
  </body>
</html>