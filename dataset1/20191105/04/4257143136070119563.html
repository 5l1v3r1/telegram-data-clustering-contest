<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/05/feny-derult-egy-tobb-eves-titokra-hosszu-katinka-korul"/>
    <meta property="og:site_name" content="infostart"/>
    <meta property="article:published_time" content="2019-11-05T04:40:00+00:00"/>
    <meta property="og:title" content="Fény derült egy több éves titokra Hosszú Katinka körül"/>
    <meta property="og:description" content="Egy közérdekű adatigényléses história folyományaként nyilvánosságra kellett hozni, mennyiért és hogyan használhatta Hosszú Katinka és klubja a Duna Arénát annak megnyitása után."/>
  </head>
  <body>
    <article>
      <h1>Fény derült egy több éves titokra Hosszú Katinka körül</h1>
      <address><time datetime="2019-11-05T04:40:00+00:00">05 Nov 2019, 04:40</time> by <a rel="author">Infostart</a></address>
      <h3>Egy közérdekű adatigényléses história folyományaként nyilvánosságra kellett hozni, mennyiért és hogyan használhatta Hosszú Katinka és klubja a Duna Arénát annak megnyitása után.</h3>
      <p>A <a href="https://24.hu/belfold/2019/11/04/hosszu-katinka-iron-duna-arena-berlet/">24.hu</a> közérdekű adatigénylés révén akarta megtudni, milyen szerződés szerint használhatta és használhatja Hosszú Katinka és klubja, az Iron Corporation a Duna Arénát.</p>
      <p>Az évek óta húzódó ügy végére most került pont, ugyanis nem szerepel az Iron Corporation Kft.-vel a Duna Aréna bérletére vagy használatára kötött szerződés abban a listában, amelyet a Bp2017 Kft. átadott a lapnak, miután újságírója végrehajtóval látogatott el az állami cég székhelyére. Arról, hogy az iratokat át kell adni, jogerős bírósági ítélet volt.</p>
      <p>A Bp2017 Kft. csupán egy 25 millió forintos reklámszerződést kötött az akkor Hosszú Katinka és edzője, férje Shane Tusup tulajdonában álló Iron Corporationnel.</p>
      <p>Az ügyre a nyilvánosság korábban azért lett kíváncsi, mert súlyos vízfelülethiány sújtotta a magyar úszósportot, például a Darnyi Tamás Úszóiskolának sem jutott uszoda a párhuzamosan zajló felújítások, építkezések közepette.</p>
      <p>A most kikényszerített iratok között van egyébként még egy 3 milliárd forintos bérleti szerződés, ennyiért kommunikálhatott a budapesti FINA-vb-ről a Trinity Communications, és jelentős összegből hirdette az Európai Úszószövetség a FINA szaklapjában a vb-t Gyárfás Tamáson keresztül.</p>
      <p>
        <i>Nyitókép: Máthé Zoltán</i>
      </p>
      <p>
        <b>Kapcsolódó hang</b>
      </p>
      <p>Duna Aréna - a Bp2017 szerződései</p>
      <figure>
        <audio src="https://infostart.hu/audio/00004/00004df7b.mp3"/>
      </figure>
      <p> </p>
    </article>
  </body>
</html>