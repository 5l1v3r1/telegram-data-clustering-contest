<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/05/a-fel-orszag-kedden-is-elazik"/>
    <meta property="og:site_name" content="infostart"/>
    <meta property="article:published_time" content="2019-11-05T04:00:00+00:00"/>
    <meta property="og:title" content="A fél ország kedden is elázik"/>
    <meta property="og:description" content="Habár hétfőn átvonult felettünk a sok esőt hozó hidegfront, nyomában újabb frontrendszer érkezik, ami kedden is indokolttá teszi az esernyők vagy a kapucnik használatát."/>
  </head>
  <body>
    <article>
      <h1>A fél ország kedden is elázik</h1>
      <address><time datetime="2019-11-05T04:00:00+00:00">05 Nov 2019, 04:00</time> by <a rel="author">Infostart</a></address>
      <h3>Habár hétfőn átvonult felettünk a sok esőt hozó hidegfront, nyomában újabb frontrendszer érkezik, ami kedden is indokolttá teszi az esernyők vagy a kapucnik használatát.</h3>
      <p>A hidegfront nyomában kedden is csapadék érkezik, néhol kiadós esőre is számítani kell. A hajnali óráktól fokozatosan megnövekszik a felhőzet és elered az eső. A Nagykanizsa-Nyíregyháza vonaltól északra várható tartós esőzés. A déli országrészekben inkább záporosabb idő várható, a zivatarok kialakulása sem kizárt - derül ki az Országos Meteorológiai Szolgálat előrejelzéséből.</p>
      <blockquote>Másodfokú figyelmeztetést adtak ki Budapestre, Pest, Fejér, Komárom-Esztergom, Nógrád, Vas, Veszprém és Zala megyére, ezeken a területeken 24 óra alatt több mint 30 milliméter csapadék hullhat.</blockquote>
      <p>Szintén sok eső várható Borsod-Abaúj-Zemplén, Győr-Moson-Sopron, Heves, Jász-Nagykun-Szolnok, Somogy és Tolna megyében, ott elsőfokú a figyelmeztetés.</p>
      <p>Baranya, Somogy, Veszprém és Zala megyére zivatarveszély miatt is kiadták az elsőfokú figyelmeztetést.</p>
      <p>Mindezzel együtt marad az enyhe idő, sőt néhol akár 20 fokos csúcs vagy még melegebb is lehet. Budapesten 15, Győrben 11, Pécsen 22, szegeden 21 Celsius-fok várható. Nyíregyházán 16, Miskolcon 13 Celsius-fokig emelkedik a hőmérők higanyszála.</p>
      <figure>
        <iframe src="https://www.youtube.com/embed/ODp6f1isAqY" width="560" height="315" data-service="Youtube" scrolling="no"/>
      </figure>
      <p>Szerdán kevés csapadék várható, a hét második felében ismét esősebb időre kell számítani, egy ciklon előterében változékony időre lesz kilátás. Az éjszakai fagyok elkerülik az országot, napközben továbbra is enyhe idő lesz.</p>
      <p>
        <i>Nyitókép: Pixabay</i>
      </p>
    </article>
  </body>
</html>