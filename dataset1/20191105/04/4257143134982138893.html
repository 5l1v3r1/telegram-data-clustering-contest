<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/05/draga-mulatsag-lehet-a-trukkozes-a-vilagitassal"/>
    <meta property="og:site_name" content="infostart"/>
    <meta property="article:published_time" content="2019-11-05T04:20:00+00:00"/>
    <meta property="og:title" content="Drága mulatság lehet a trükközés a világítással"/>
    <meta property="og:description" content="A súlyos balesetek mellett komoly büntetést is kockáztat, akinek probléma van az autója világításával. A hatóságok sem győzik eléggé hangsúlyozni, hogy mennyire fontos ez, írja a Pénzcentrum.hu."/>
  </head>
  <body>
    <article>
      <h1>Drága mulatság lehet a trükközés a világítással</h1>
      <address><time datetime="2019-11-05T04:20:00+00:00">05 Nov 2019, 04:20</time> by <a rel="author">Infostart</a></address>
      <h3>A súlyos balesetek mellett komoly büntetést is kockáztat, akinek probléma van az autója világításával. A hatóságok sem győzik eléggé hangsúlyozni, hogy mennyire fontos ez, írja a Pénzcentrum.hu.</h3>
      <p>Hiába a számtalan figyelmeztetés évről évre, mindezek ellenére rengeteg a baleset amiatt, hogy sokan nem az időjárásnak, illetve a látási viszonyoknak megfelelően közlekednek. Pedig a mostani télies időszak különösen veszélyes a közlekedőkre, és a megszokottnál is nagyobb körültekintést igényelne az úton lévőktől, <a href="https://www.penzcentrum.hu/utazas/sok-autos-nem-tudja-ezert-is-birsag-jar-ha-kiszurjak-ugrik-a-forgalmi.1084689.html">jegyzi meg a gazdasági szakportál</a>.</p>
      <p>Az ORFK Országos Balesetmegelőzési Bizottsága ebben az évben is</p>
      <blockquote>megkezdte a <a href="https://latnieslatszani.hu/">Látni és látszani</a> című kampányát,</blockquote>
      <p>amely során – december 15-ig – többek között a járműveket, illetve a sofőröket is ingyenesen át-, illetve megvizsgálják – előbbieket a szervizekben, utóbbiakat pedig az optikákban.</p>
      <p>A mostani időszakban az autósok felelőssége a járművek őszi–téli felkészítése, valamint a saját látásuk biztosítása. Berzai Zsolt alezredes, az ORFK-OBB főtitkára a portál megkeresésére a biztonságos közlekedés érdekében a következőkre hívta föl a figyelmet:</p>
      <p>- Az izzók elhasználódnak, tehát évente többször is ellenőrizni kell őket. Ha egy kiég, túlfeszültséget idéz elő és emiatt a másik is tönkremegy, ezért célszerű a kettőt együtt kicserélni. Mindig legyen izzókészlet az autóban!</p>
      <blockquote>Ha a fényszórók rosszul vannak beállítva, a szembe érkező gépjármű vezetőit hússzor jobban vakítják. Ha a fényszórók csak egyetlen fokkal is lejjebb hordanak, a világítás hatékonysága huszad részére csökken, ami 30 méteres látáscsökkenést jelent.</blockquote>
      <p>- A szennyezett fényszóró világítási teljesítményének legalább 30 százalékát elveszíti.</p>
      <p>- A különböző külső- és belső szennyeződések szürkés réteget képeznek, ami rontja a látásminőséget. A felverődő kavicsok okozta repedések továbbá nemcsak a szabad kilátást akadályozzák, hanem egyéb veszélyforrást is jelenthetnek a gépkocsi utasai számára.</p>
      <p>Ahogyan a főtitkár fogalmazott, nem a büntetések kiszabása a hatóságok célja, hanem a baleset-megelőzés, a Látni és látszani kampány is e köré van felépítve. Ugyanakkor a nem megfelelően működő világítás enyhébb esetében figyelmeztetést vonhat maga után, de súlyosabb hiányosságok esetében</p>
      <blockquote>helyszíni bírságot is kiszabhatnak a rendőrök,</blockquote>
      <p>amelynek büntetési tétele 5-től 50 ezer forintig terjedhet.</p>
      <p>De a nem megfelelő, balesetveszélyes fényszórók miatt</p>
      <blockquote>a műszaki vizsgán sem mehet át az autó,</blockquote>
      <p>jegyzi meg a Pénzcentrum. Így pedig nemcsak a vizsga árát kell még egyszer megfizetni – ami egyébként 20 ezer forint körül van vizsgaponttól függően –, hanem a szükséges javításokat is el kell végezni, hogy legközelebb átmenjen a gépjármű. A portálnak nyilatkozó autószerelő szerint pedig nem éri meg csalni, főleg nem a világító berendezésekkel.</p>
      <p>
        <i>Nyitókép: Forrás: Látni és látszani</i>
      </p>
    </article>
  </body>
</html>