<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/stavka-ucitelu-na-hodoninsku-nekde-osekane-vyucovani-jinde-skoly-uplne-zavrou-20191105.html"/>
    <meta property="og:site_name" content="Deník.cz"/>
    <meta property="article:published_time" content="2019-11-05T04:37:00+00:00"/>
    <meta property="og:title" content="Stávka učitelů na Hodonínsku? Někde osekané vyučování, jinde školy úplně zavřou"/>
    <meta property="og:description" content="Školské odbory vyhlásily na středu jednodenní stávku zaměstnanců škol. Zapojit se do ní chtějí také učitelé v hodonínském okrese."/>
  </head>
  <body>
    <article>
      <h1>Stávka učitelů na Hodonínsku? Někde osekané vyučování, jinde školy úplně zavřou</h1>
      <address><time datetime="2019-11-05T04:37:00+00:00">05 Nov 2019, 04:37</time> by <a rel="author">Petr Turek</a></address>
      <p>Požadují zaručený nárůst tarifních platů o deset procent, a to od prvního ledna příštího roku. „Do stávky se mají zapojit školy na Hodonínsku, Veselsku i Kyjovsku. Jejich počet bychom měli znát v úterý odpoledne, každopádně jich bude spousta,“ sdělila v pondělí hodonínská pedagožka a koordinátorka stávky na Hodonínsku Anděla Zbořilová.</p>
      <p>Stávkovat budou třeba učitelé hodonínské obchodní akademie, která tak zůstane zavřená. Zůstat doma mohou i studenti vyššího gymnázia. „Výuka žáků nižšího gymnázia bude v omezeném režimu podle zvláštního rozvrhu. Vyučování se koná v rozsahu čtyř vyučovacích hodin od osmi hodin do půl dvanácté, obědy pro žáky nižšího gymnázia jsou zajištěné po konci vyučování,“ upozornil ředitel hodonínského Gymnázia a Obchodní akademie Jan Marenčík.</p>
      <figure>
        <img src="https://g.denik.cz/50/14/skola-trida-prazdne-lavice-stavka_denik-150-3x2.jpg"/>
      </figure>
      <aside>
        <a href="https://znojemsky.denik.cz/zpravy_region/stavka-zavre-skoly-nezbyde-mi-nez-hlidat-deti-na-dalku-pres-telefon-rika-rodic-20191105.html">Stávka zavře školy. Nezbyde mi než hlídat děti na dálku přes telefon, říká rodič Přečíst článek ›</a>
      </aside>
      <p>Studentům ve Střední škole průmyslové a umělecké v Hodoníně stravu na středu odhlašují. Ruší se i výuka. Pedagogičtí pracovníci se totiž do protestu zapojili v takovém počtu, že vedení školy nemá možnost jinak zajistit vyučování.</p>
      <p>Ve Středním odborném učilišti v Kyjově morálně podpořili požadavky odborářů a pedagogické komory, ale žáci musí počítat s běžným středečním rozvrhem.</p>
      <figure>
        <img src="https://g.denik.cz/50/ce/tyden-ve-fotografii-300-20_denik-150-3x2.jpg"/>
      </figure>
      <aside>
        <a href="https://hodoninsky.denik.cz/zpravy_region/tyden-ve-fotografii-deti-pod-gilotinou-nebo-brno-zasnezene-vanocnimi-vlockami-20191104.html">Týden ve fotografii: děti pod gilotinou nebo Brno zasněžené vánočními vločkami Přečíst článek ›</a>
      </aside>
      <p>Základní i mateřské školy zůstanou podle mluvčího hodonínské radnice Josefa Horníčka v provozu. „Pouze v mateřské škole Mozaika se odbory přihlásí k podpoře stávky. Podobně se do akce zapojí v základní škole Mírové náměstí, kde chtějí učitelé vyhlásit podporu stávce. Výuka i družina budou fungovat,“ ujistil Horníček.</p>
      <p>Juraj Dovala z Hodonína se svěřil, že důsledky stávky bude řešit až ve chvíli, kdy ho vedení školy bude informovat o tom, že má dětem zajistit hlídání. „Chápu a akceptuji, že pedagogové bojují za svá práva a proti tomu, aby jejich práce vysokoškolsky vzdělaných lidí nebyla podhodnocená. Výchova dětí je posláním, u kterého jde o budoucnost společnosti,“ prohlásil Dovala.</p>
      <figure>
        <img src="https://g.denik.cz/73/ab/opila_mladez_denik-150-3x2.jpg"/>
      </figure>
      <aside>
        <a href="https://hodoninsky.denik.cz/zlociny-a-soudy/sestnactilety-mladik-na-uteku-se-opil-do-bezvedomi-nadychal-1-6-promile-20191104.html">Šestnáctiletý mladík na útěku se opil do "bezvědomí". Nadýchal 1,6 promile Přečíst článek ›</a>
      </aside>
      <p>Naopak v Kyjově i ve Veselí nad Moravou se podle mluvčích tamních radnic žádná ze základních škol do stávky nezapojí.</p>
    </article>
  </body>
</html>