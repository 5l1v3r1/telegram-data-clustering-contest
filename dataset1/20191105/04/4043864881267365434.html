<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/articles/2019/11/5/7230993/"/>
    <meta property="og:site_name" content="Українська правда"/>
    <meta property="article:published_time" content="2019-11-05T04:00:00+00:00"/>
    <meta property="og:title" content="Підкоритись суспільним бажанням. Що Зеленський робитиме з Донбасом"/>
    <meta property="og:description" content="Результати досліджень щодо донбаського питання можуть підказати, на чому може зупинитися влада у спробах закінчити війну. "/>
  </head>
  <body>
    <article>
      <h1>Підкоритись суспільним бажанням. Що Зеленський робитиме з Донбасом</h1>
      <address><time datetime="2019-11-05T04:00:00+00:00">05 Nov 2019, 04:00</time> by <a rel="author">Євген Середа</a></address>
      <p>
        <i>Президент Володимир Зеленський часто наголошує, що він обраний абсолютною більшістю українців. І запевняє, що зробить все, щоб не підвести своїх виборців.</i>
      </p>
      <p><i>"</i><i>Ми дуже добре розуміємо соціологію, і нічого не робимо, поки не зрозуміємо, як це буде сприйнято суспільством," </i>– <i>наголошував глава Офіса президента Андрій Богдан в </i><a href="https://www.pravda.com.ua/articles/2019/10/29/7230229/"><i>інтерв'ю "Українській правді"</i></a><i>.</i></p>
      <p>
        <i>Тож, результати досліджень щодо донбаського питання можуть підказати, на чому може зупинитися влада у спробах закінчити війну. </i>
      </p>
      <h3>"Щоб все стало, як було" і зелене світло для перемовин з бойовиками</h3>
      <p>Згідно з опитуванням <a href="http://razumkov.org.ua/napriamky/sotsiologichni-doslidzhennia/gromadska-dumka-pro-sytuatsiiu-na-donbasi-ta-shliakhy-vidnovlennia-suverenitetu-ukrainy-nad-okupovanymy-terytoriiamy">Центру Разумкова</a>, проведеним на початку жовтня, вже після підписання <a href="https://www.eurointegration.com.ua/articles/2019/10/2/7101433/">формули Штайнмаєра</a> більше половини українців хочуть миру на довоєнних умовах.</p>
      <figure>
        <img src="https://img.pravda.com/images/doc/f/5/f5b980d-poli-maybutne-original.png"/>
        <figcaption>Клікніть на зображення, щоб відкрити у великому форматі<cite>всЯ інфографікА: андрій калістратенко, уп</cite></figcaption>
      </figure>
      <p>Більшість обирає найбільш ідеалістичний варіант із запропонованих. Проте, коли йдеться про шляхи досягнення миру, суспільна думка стає досить гнучкою. І на перше місце виходить те, чого домагається Кремль.</p>
      <figure>
        <img src="https://img.pravda.com/images/doc/3/9/395129e-kroky-myr2-original.jpg"/>
        <figcaption>Клікніть на зображення, щоб відкрити у великому форматі</figcaption>
      </figure>
      <p>Отже, переважна частина українців виступає за перемовини з бойовиками. Проте вкрай малоймовірно, що влада сприйме це як сигнал до дії. Розуміючи, якою буде реакція активної меншості.</p>
      <p>Утім, не тільки страх перед Майданом має зупиняти Банкову від контактів з бандитами. Неприпустимість такого діалогу, схоже, є особистим переконанням Зеленського.</p>
      <p>Згадаємо його перше "політичне" інтерв'ю, яке він дав у грудні 2018-го. </p>
      <p>Висловлюючи думку, що з Росією можна домовитися "посередині", майбутній президент при цьому зазначив: <i>"У Кремлі ж сидять ті, хто поставив цих, у "ДНР-ЛНР". </i><b><i>Якби ці вирішували, треба було б з ними говорити, а так – який сенс?</i></b><i> Треба з тими, хто вирішує".</i></p>
      <p>Свою принциповість щодо цього питання Зеленський продемонстрував у червні, після зустрічі з президентом Франції. </p>
      <p>Тоді перекладач, який говорив від імені Еммануеля Макрона, заявив<i>: "Зеленський дав знаки зі свого боку, що він готовий іти на припинення вогню, </i><a href="https://www.pravda.com.ua/news/2019/06/17/7218367/"><i>готовий до діалогу з сепаратистами</i></a><i>".</i></p>
      <p>Зеленський спростував ці слова: <i>"Тут є невелика помилка. </i><b><i>Ми не готові до діалогу з сепаратистами</i></b><i>… Ми готові діяти в мінському форматі".</i></p>
      <p>Одночасно 36% українців підтримують налагодження економічних зв'язків з ОРДЛО. Такі настрої можуть надати рішучості Зе!команді якщо не в повному, то частковому знятті блокади.</p>
      <p>Власне, президент уже доручив Кабміну розглянути питання про <a href="https://www.pravda.com.ua/news/2019/10/7/7228350/">спрощення ввезення товарів</a> на окупований Донбас. А міністр закордонних справ Вадим Пристайко у нещодавньому інтерв'ю анонсував <a href="https://www.eurointegration.com.ua/interview/2019/09/20/7100979/">відновлення виплати пенсій</a> мешканцям ОРДЛО.</p>
      <p><i>"Ми не скасовуємо блокаду, </i>– зауважує Пристайко. – <b><i>Повернення підприємств є передумовою її скасування</i></b><i>. Але ж є блокада підприємств, а є, наприклад, товари щоденного вжитку для наших громадян. Навіть з точки зору економіки, чому ми не можемо продавати туди наші товари?". </i></p>
      <p>Водночас на Банковій говорять, що у разі провалу "нормандського формату" міркуватимуть над планом "Б". Одна з таких ідей – повністю <a href="https://www.pravda.com.ua/articles/2019/10/3/7227958/">відгородитися від окупованого Донбасу</a>. </p>
      <p>Якщо влада зрештою піде на такий крок, вона може заручитися підтримкою щонайменше третини українців, які сьогодні виступають за припинення будь-яких фінансових контактів з ОРДЛО.</p>
      <h3>Гнучка соціологія і дві стратегії для Зеленського</h3>
      <p>Наприкінці вересня, перед підписанням формули Штайнмаєра, опитування щодо ситуації на Донбасі провела група <a href="http://ratinggroup.ua/research/ukraine/otnoshenie_ukraincev_k_resheniyu_voprosa_okkupirovannyh_territoriy.html">"Рейтинг"</a>.</p>
      <p>Анкета цього дослідження містила дещо інші формулювання, ніж у Центру Разумкова. Тому ми не можемо порівняти, як змінилися настрої українців до і після підписання формули Штайнмаєра.</p>
      <p>Зате дані двох соціологічних служб є гарним прикладом, як "змінюється" суспільна думка в залежності від поставлених питань і пропонованих відповідей.</p>
      <p>Згідно з опитуванням групи "Рейтинг", <b>переважна частина українців підтримують заморожування конфлікту.</b></p>
      <figure>
        <img src="https://img.pravda.com/images/doc/6/9/69403eb-varianty-virishennia-problem-original.jpg"/>
        <figcaption>Клікніть на зображення, щоб відкрити у великому форматі</figcaption>
      </figure>
      <p>Щодо шляхів досягнення миру, більше половини респондентів виступають за миротворчу місію без росіян і місцеві вибори після повернення контролю над ОРДЛО і кордоном.</p>
      <figure>
        <img src="https://img.pravda.com/images/doc/d/8/d877a2b-iniziativy-original.jpg"/>
        <figcaption>Клікніть на зображення, щоб відкрити у великому форматі</figcaption>
      </figure>
      <p>До речі, саме це опитування запропонував прокоментувати Зеленському австрійський журналіст на 11-й годині <a href="https://www.pravda.com.ua/articles/2019/10/10/7228710/">пресмарафону</a>. Президент сказав, що ще не бачив цього дослідження. Проте запевнив: окупований Донбас не отримає автономію.</p>
      <p>Якщо Зеленський детально ознайомиться з даними групи "Рейтинг" і підкориться думці більшості, він має обмежитися двома стратегіями:</p>
      <p>а) домагатися введення миротворців без російського контингенту (схвалюють 55% українців);</p>
      <p>б) наполягати на тому, що Україна спочатку повертає контроль над ОРДЛО і кордоном, а потім проводить там місцеві вибори (підтримують 53%).</p>
      <p>Поки що публічна риторика президента і його команди вписується у ці стратегії.</p>
      <p>Заспокоюючи противників формули Штайнмаєра, Зеленський невпинно повторює, що виборів без повернення контролю над територією і кордоном не буде.</p>
      <p>А на нещодавньому засіданні Тристоронньої контактної групи в Мінську українська делегація наголосила, що <a href="https://www.pravda.com.ua/news/2019/10/15/7229131/">реалізація політичного блоку Мінських угод</a> неможлива без виконання безпекових умов. Зокрема таких:</p>
      <ul>
        <li>розведення сил уздовж лінії розмежування;</li>
        <li>повноцінний моніторинг ОБСЄ;</li>
        <li>розпуск угруповань "ДНР-ЛНР";</li>
        <li>виведення іноземних військ і важкої техніки;</li>
        <li>встановлення контролю України над кордоном;</li>
        <li>забезпечення роботи українських партій, ЦВК, ЗМІ та іноземних спостерігачів.</li>
      </ul>
      <p>Щодо миротворців, за словами Пристайка, це одна з<a href="https://www.pravda.com.ua/news/2019/10/14/7229040"> ідей для плану "Б".</a></p>
      <p>Окремо варто зазначити, що напередодні підписання формули Штайнмаєра <a href="https://www.pravda.com.ua/news/2019/10/2/7227900/">60% респондентів</a> не змогли відповісти, чи підтримують вони цю ініціативу.</p>
      <p>А наразі, за даними <a href="http://kiis.com.ua/?lang=ukr&amp;cat=reports&amp;id=898&amp;page=1">Київського міжнародного інституту соціології</a>, 41% українців негативно ставляться до <a href="https://www.pravda.com.ua/articles/2019/10/15/7229039/">мітингів проти формули Штайнмаєра</a>. Підтримують їх 26%, 22% респондентів вагалися із відповіддю. Нічого не чули про ці акції 10%.</p>
      <p>Чи означає це, що більшість стала краще розуміти формулу Штайнмаєра, побачила в ній раціональне зерно і тому не підтримує акції її противників?</p>
      <p>Навряд чи.</p>
      <p>Проте це точно означає одне: більшість на боці Зеленського, а Зеленський – на боці більшості.</p>
      <h3>Національний консенсус</h3>
      <p>Прихильники провладної партії переважно підтримують ідею з контингентом ООН без росіян і місцеві вибори після встановлення контролю над окупованими Донбасом і кордоном.</p>
      <figure>
        <img src="https://img.pravda.com/images/doc/0/7/07e99fb-kroky-myr-original.png"/>
        <figcaption>Клікніть на зображення, щоб відкрити у великому форматі</figcaption>
      </figure>
      <p>Цифри, зазначені в колонці "Слуги народу", варто взяти на замітку багатьом політичним коментаторам, які переконані, що електорат Зеленського поголовно підтримує мир за будь-яку ціну.</p>
      <p>Показово, що прихильники "Слуги народу", "Батьківщини", "Європейської солідарності" та "Голосу" переважно виступають за одне і те ж – миротворців без росіян і вибори на українських умовах.</p>
      <p>Різниця в тому, що електорати партій Юлії Тимошенко, Петра Порошенка і Святослава Вакарчука здебільшого підтримують ідею з контингентом ООН.</p>
      <p>Цікавий факт: серед прихильників "Європейської солідарності" та "Голосу" – політсил, які орієнтуються зокрема на активну патріотичну громадськість – є 37% тих, хто не проти виборів лише під контролем ОБСЄ, і 10-13% тих, кого влаштовує амністія бойовиків і створення "народної міліції".</p>
      <h3>"Червоні лінії"</h3>
      <p>Отже, якщо Зеленський не хоче йти проти очікувань, які переважають серед більшості українців, і свого електорату, він має сказати "ні":</p>
      <ul>
        <li>виборам без українського контролю над територією й кордоном;</li>
        <li>амністії бойовиків;</li>
        <li>створенню "народної міліції";</li>
        <li>миротворчій місії за участю росіян.</li>
      </ul>
      <p>Власне, проти цього виступає і активна патріотична меншість.</p>
      <p>Констатуємо, що соціальні протиріччя щодо донбаського питання не такі сильні й гострі, як часом малюють деякі оглядачі, яким не потрібна соціологія, щоб судити про настрої у суспільстві.</p>
      <p>Серед українців є певний консенсус. І риторика влади поки що йому відповідає.</p>
      <p><b>Інше питання, що сьогоднішня Росія не настільки слабка, щоб Кремль "зливав" ОРДЛО на українських умовах</b>.</p>
      <p>
        <i>Євген Середа, для УП</i>
      </p>
      <related>
        <a href="https://www.pravda.com.ua/news/2019/11/1/7230727/"/>
        <a href="https://www.pravda.com.ua/news/2019/10/29/7230394/"/>
        <a href="https://www.pravda.com.ua/news/2019/10/29/7230364/"/>
      </related>
    </article>
  </body>
</html>