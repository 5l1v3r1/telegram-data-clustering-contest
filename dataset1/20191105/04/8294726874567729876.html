<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.auto-bild.ro/stiri/depasire-periculoasa-tir-cisterna-deva-174032.html"/>
    <meta property="og:site_name" content="Auto Bild"/>
    <meta property="article:published_time" content="2019-11-05T04:59:53+00:00"/>
    <meta property="og:title" content="Este un miracol că această depășire nu s-a transformat într-un carnagiu (VIDEO)"/>
    <meta property="og:description" content="Un șofer de cisternă se înscrie într-o depășire halucinantă, inconștiența gestului său putând fi cu ușurință confundată cu tendințe criminale."/>
  </head>
  <body>
    <article>
      <h6 class="kicker">Nebuni pe străzile din România</h6>
      <h1>Este un miracol că această depășire nu s-a transformat într-un carnagiu (VIDEO)</h1>
      <address><time datetime="2019-11-05T04:59:53+00:00">05 Nov 2019, 04:59</time> by <a rel="author">Auto Bild Romania</a></address>
      <p>
        <b>Un șofer de cisternă se înscrie într-o depășire halucinantă, inconștiența gestului său putând fi cu ușurință confundată cu tendințe criminale.</b>
      </p>
      <p>Citește și:</p>
      <p>
        <a href="https://www.auto-bild.ro/stiri/reactia-unui-sofer-dupa-ce-fost-filmat-intr-o-depasire-sinucigasa-mi-se-falfaie-video-173999.html">Reacția unui șofer după o depășire sinucigașă: „Da, îl omoram pe ăla, care-i problema?” (VIDEO)</a>
      </p>
      <p>
        <a href="https://www.auto-bild.ro/stiri/depasirea-neregulamentara-te-lasa-fara-permis-pentru-90-de-zile-167979.html">Depășirea neregulamentară te lasă fără permis pentru 90 de zile</a>
      </p>
      <p>Un clip postat pe YouTube de către un șofer arată momentul unei depășiri parcă desprinsă din filmele de acțiune: un TIR cisternă începe să depășească o coloană lungă de mașini pe o secțiune de drum marcată cu linie continuă și care oferă foarte puțină vizibilitate.</p>
      <p>Întâmplarea a avut loc în județul Hunedoara, pe drumul european 79, în apropierea localității Săliștioara. TIR-ul surprins de camera de bord a unui șofer este, la rândul său, înregistrat în Hunedoara, însă oricât de bine ar fi știut șoferul această porțiune de drum, singurul lucru care l-a ferit de un accident a fost norocul.</p>
      <p>Odată înscris în depășirea unei coloane lungi, acesta ajunge la un moment dat să și ocolească un scuar prin stânga, menținându-și poziția pe contrasens pentru mai mult de 100 de metri. Următoarea ipostază în care este surprins de camera de bord este aceea în care își forțează vizibil reintrarea pe bandă, obligând un alt șofer de camion să frâneze și să-i cedeze loc pe bandă.</p>
      <p>Tot acolo putem vedea și un autovehicul tras pe dreapta, cu faza lungă activă, al cărui șofer probabil că a oprit pentru a evita un impact frontal cu mastotondul de 20 de tone. Câteva sute de metri mai încolo, susține autorul clipului, șoferul de TIR a fost aproape de a acroșa un pieton aflat pe acostamentul drumului.</p>
      <p>Șoferul mașinii din care a fost surprinsă întâmplarea a menționat că a sunat la 112, însă pe acea porțiune de drum nu există echipaj de poliție. Suspiciunea că șoferul TIR-ului era sub influența alcoolului sau a altor substanțe este una puternică, însă nu a putut fi verificată.</p>
      <figure>
        <iframe src="https://www.youtube.com/embed/eTk8YecHohQ" width="500" height="281" data-service="Youtube" scrolling="no"/>
      </figure>
      <related>
        <h4>
          <u>Articole similare</u>
        </h4>
        <a href="https://www.auto-bild.ro/stiri/camera-de-bord-depasire-162778.html"/>
        <a href="https://www.auto-bild.ro/stiri/la-limita-impactului-uite-cum-intrat-depasire-un-sofer-din-romania-video-103560.html"/>
      </related>
    </article>
  </body>
</html>