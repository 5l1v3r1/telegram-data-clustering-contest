<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/740054"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T04:40:00+00:00"/>
    <meta property="og:title" content="ค่ายยัน'คาราบาว'วงไม่แตก 'เทียรี่'ซัด'แอ๊ด'แค่แหย่เล่น!"/>
    <meta property="og:description" content="เดลินิวส์ออนไลน์ โทรถามความจริงให้แล้ว หลังดราม่าหนักปมคาราบาววงแตก ค่ายยันแค่แหย่เล่น"/>
  </head>
  <body>
    <article>
      <h1>ค่ายยัน'คาราบาว'วงไม่แตก 'เทียรี่'ซัด'แอ๊ด'แค่แหย่เล่น!</h1>
      <address>
        <time datetime="2019-11-05T04:40:00+00:00">05 Nov 2019, 04:40</time>
      </address>
      <p>
        <b>เดลินิวส์ออนไลน์ โทรถามความจริงให้แล้ว หลังดราม่าหนักปมคาราบาววงแตก ค่ายยันแค่แหย่เล่น</b>
      </p>
      <p>ยังคงเป็นประเด็นที่ชาวเน็ตสนใจอย่างมาก สำหรับกรณีที่นักร้องและนักดนตรีคนดัง<b> เทียรี่ เมฆวัฒนา</b> หนึ่งในสมาชิกของวงคาราบาว ได้ออกมาโพสต์ข้อความผ่านทางเฟซบุ๊กส่วนตัวว่า<i> “ตั้งแต่วันนี้ไป ผมไม่ทำตามคำสั่งของพี่แอ๊ดอีกต่อไปนะครับ” </i>ทำให้แฟนๆเกิดความสงสัยว่าเกิดอะไรขึ้น มีปัญหาภายในวงหรือเปล่า ในเวลาต่อมาเทียรี่ก็ยังโพสต์ข้อความต่ออีกว่า <i>“ถึงเวลาจะพูดความจริงนะครับ” </i>ซึ่งได้สร้างความเป็นห่วงให้กับแฟนคลับอย่างมากว่าวงคาราบาวกำลังจะแตกหรือเปล่า ตามที่เสนอข่าวไปแล้วนั้น<br/><br/>ความคืบหน้าล่าสุดผู้สื่อข่าว <b>“เดลินิวส์ออนไลน์” </b>ได้โทรศัพท์ติดต่อไปยัง <b>ผู้จัดการส่วนตัวของวงคาราบาว</b> ก็ได้รับการเปิดเผยว่า <b><i>“ตอนนี้ไม่ได้อยู่กับสมาชิกในวงและไม่รู้เรื่องอะไรเลย”</i></b><br/><br/>ต่อมาผู้สื่อข่าวเลยได้ติดต่อไปที่ต้นสังกัด <b>วอร์นเนอร์ มิวสิก </b>ของวงคาราบาว ก็ได้รับการเปิดเผยว่า <b><i>“จริงๆเรื่องนี้ได้มีการประสานให้ทีมเพื่อชีวิต ซึ่งเป็นทีมที่ดูแลศิลปินเพื่อชีวิตในค่ายดูเรื่องนี้ให้แล้ว ซึ่งก็ได้รับการยืนยันว่าเรื่องดังกล่าว ไม่มีอะไรเลยจริงๆ เมื่อคืนวงคาราบาวยังไปเล่นเต็มวงที่ลาวกันอยู่แล้ว ตอนนี้อยู่ในช่วงพักผ่อนของแต่ละคน ซึ่งทีมดูแลวงคาราบาวก็ได้แจ้งว่าเหมือนเป็นการแหย่เล่นกันเฉยๆ ซึ่งสมาชิกแต่ละคนก็จะเล่นแบบนี้กันอยู่แล้ว พอแหย่เล่นแล้วก็ลบโพสต์ มันเลยไม่มีอะไร”<br/><br/>“อย่างประเด็นพี่เทียรี่จะแถลงนั้นก็ไม่มีอะไรเช่นกัน จริงๆที่ผ่านมาวงคาราบาวเขาทำงานด้วยกัน ไม่มีปัญหาเลย เขาทำงานเยอะมาก ในปีหนึ่ง 365 วันเขาทำงานแทบทุกวันและวันละ 2 งานด้วยซ้ำ ดังนั้นเขาจะสนิทและรู้กันอยู่แล้วใครร้องท่อนไหนยังไง ซึ่งเขาไม่เคยมีปัญหากันมาเลย เวลาเห็นเขาก็ปกติดี”</i></b><br/><br/>ขณะเดียวกันในเฟซบุ๊กของเทียรี่ ก็ยังไม่ได้มีการลบโพสต์หรือเคลื่อนไหวใดๆเพิ่มเติม มีแต่ชาวเน็ตและแฟนคลับเข้ามาคอมเมนต์ถามว่าเรื่องจริงหรือเปล่า อย่าวงแตกกันนะจำนวนมาก<br/><br/>ข่าวที่เกี่ยวข้อง<br/><br/><a href="https://www.dailynews.co.th/entertainment/740049">ไม่ใช่ครั้งแรก!'คาราบาว'วงแตก 'เทียรี่'ออก-ปมขัดแย้ง</a><br/><br/>คาราบาวแตก!'เทียรี่'เดือด ซัดผมไม่ทำตาม'แอ๊ด'สั่งแล้ว</p>
      <figure>
        <a href="https://www.dailynews.co.th/entertainment/740035">
          <img src="https://www.dailynews.co.th/admin/upload/20191105/news_hzmexckcrb113821_533.jpg?v=201911051111?v=7671"/>
        </a>
      </figure>
    </article>
  </body>
</html>