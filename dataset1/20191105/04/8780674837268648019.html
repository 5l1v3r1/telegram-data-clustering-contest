<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/ernakulam/local-news/2019/11/05/ernakulma-metro.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-05T04:52:00+00:00"/>
    <meta property="og:title" content="മെട്രോയിലും ‘ആദ്യാക്ഷരം’ കുറിച്ച് വികൃത മനസ്സുകൾ; സിസിടിവി കാമറ നോക്കി അധികൃതർ..."/>
    <meta property="og:description" content="കൊച്ചി ∙ മെട്രോയിലും മലയാളി തനി സ്വരൂപം കാണിച്ചുതുടങ്ങി. മെട്രോയുടെ ഗ്ലാസിൽ കോറിവരഞ്ഞത് ആരെന്നു കണ്ടുപിടിക്കാൻ സിസിടിവി കാമറ ഫുട്ടേജ് പരിശോധിക്കുന്ന.Ernakulam News. Kochi News. എറണാകുളം ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>മെട്രോയിലും ‘ആദ്യാക്ഷരം’ കുറിച്ച് വികൃത മനസ്സുകൾ; സിസിടിവി കാമറ നോക്കി അധികൃതർ...</h1>
      <address><time datetime="2019-11-05T04:52:00+00:00">05 Nov 2019, 04:52</time> by <a rel="author">മനോരമ ലേഖകൻ</a></address>
      <p>കൊച്ചി ∙ മെട്രോയിലും മലയാളി തനി സ്വരൂപം കാണിച്ചുതുടങ്ങി. മെട്രോയുടെ ഗ്ലാസിൽ കോറിവരഞ്ഞത് ആരെന്നു കണ്ടുപിടിക്കാൻ സിസിടിവി കാമറ ഫുട്ടേജ് പരിശോധിക്കുന്ന തിരക്കിലാണു കൊച്ചി മെട്രോ റെയിൽ ലിമിറ്റഡ്. മെട്രോ നിറഞ്ഞുകവിഞ്ഞ് ഓടിയ കാലത്തു മെട്രോയുടെ 101 –ാം നമ്പർ ട്രെയിനിന്റെ ഒരു വശത്തെ  ഗ്ലാസിലാണു കോറിവരയൽ. ട്രെയിനിനുള്ളിൽ നിന്നു നാണയം ഉപയോഗിച്ചു ചെയ്ത വേലയാണെന്ന് ഒറ്റനോട്ടത്തിൽ അറിയാം. </p>
      <p>തിരക്കുള്ള ദിവസങ്ങളായതിനാലും ഇതിനു മുൻപു മെട്രോയിൽ ഇത്തരം പ്രവൃത്തികൾ ആരും ചെയ്തിട്ടില്ലാത്തതിനാലും സിസിടിവി ദൃശ്യങ്ങൾ ദിനംപ്രതി പരിശോധിച്ചിരുന്നില്ല. ഇൗ അനുഭവത്തോടെ പ്രതിദിന പരിശോധന ആരംഭിച്ചു.ഗ്ലാസിൽ പോറലേൽക്കാതിരിക്കാൻ അതിനു മുകളിൽ പതിപ്പിച്ച നേർത്ത ഫിലിമിലാണു കോറിവരയൽ. ഗ്ലാസിനു കേടുപാടില്ല. </p>
      <p>മെട്രോയ്ക്കു വേണ്ടി ആദ്യം കൊണ്ടുവന്ന സെറ്റിലെ ട്രെയിനാണിത്.ട്രെയിനിലും ബസ്, ബോട്ട് എന്നിവിടങ്ങളിലും പേരെഴുതിവയ്ക്കലും വൃത്തികേടാക്കലും മലയാളികളിൽ കുറേപ്പേരുടെ ദുസ്വഭാവമാണ്. ട്രെയിനുകളിലെ ടോയ്‌ലറ്റുകളിലും പൊതു ശുചിമുറികളിലും അശ്ലീലം എഴുതിവയ്ക്കുന്ന മലയാളി ശീലവും ഒട്ടേറെ പരിഹാസത്തിനിടയാക്കിയിട്ടുണ്ട്.മെട്രോ ട്രെയിനുകളിലും സ്റ്റേഷൻ പരിസരത്തും നടത്തുന്ന ഇത്തരം പ്രവൃത്തികൾ പൊതു മുതൽ നശീകരണമായി കണ്ട്, മെട്രോ ആക്ട് അനുസരിച്ചു നിയമനടപടി സ്വീകരിക്കുമെന്നു കെഎംആർഎൽ അറിയിച്ചു.</p>
    </article>
  </body>
</html>