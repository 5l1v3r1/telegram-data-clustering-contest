<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/5/7231004/"/>
    <meta property="og:site_name" content="Українська правда"/>
    <meta property="article:published_time" content="2019-11-05T04:15:53+00:00"/>
    <meta property="og:title" content="Україна готова до зупинки транзиту російського газу – Оржель"/>
    <meta property="og:description" content="Міністр енергетики та захисту довкілля Олексій Оржель заявив, що Україна готова до припинення транзиту російського газу з 1 січня 2020 року."/>
  </head>
  <body>
    <article>
      <h1>Україна готова до зупинки транзиту російського газу – Оржель</h1>
      <address>
        <time datetime="2019-11-05T04:15:53+00:00">05 Nov 2019, 04:15</time>
      </address>
      <p>Міністр енергетики та захисту довкілля Олексій Оржель заявив, що Україна готова до припинення транзиту російського газу з 1 січня 2020 року.</p>
      <p><b>Джерело:</b> <a href="https://www.youtube.com/watch?v=9yxdzQdq_2g">виступ</a> Оржеля в ефірі програми "Свобода слова" на ICTV</p>
      <p><b>Пряма мова:</b> "Якщо говорити про газ, а я є безпосереднім учасником перемовин про підписання транзитного договору, то ми готові до зупинки транспортування українською територією. Зараз в підземних українських газосховищах рекордна кількість газу... Проте ми в ніякому разі не виключаємо пріоритетність підписання договору на транспортування газу".</p>
      <p><b>Деталі:</b> Міністр наголосив, що для України пріоритетом все ж таки залишається отримання коштів за транзит газу. </p>
      <p>
        <b>Нагадаємо:</b>
      </p>
      <ul>
        <li>Речник Кремля Дмитро Пєсков заявив, що для досягнення домовленостей щодо <a href="https://www.pravda.com.ua/news/2019/10/29/7230379/">транзиту газу</a> Україна має "виключити з порядку денного судові претензії".</li>
        <li>Перед цим в Брюсселі відбулися тристоронні газові переговори між Україною, Росією та ЄС про новий довгостроковий контракт на транзит російського газу через Україну, після яких віцепрезидент Єврокомісії Марош Шефчович висловив розчарування.</li>
        <li>Шефчович зазначив, що <a href="https://www.eurointegration.com.ua/news/2019/10/28/7102377/">не вдалося домовитись</a> щодо тривалості контракту, обсягів та тарифів. За його словами, параметри, які він представив, були прийнятні для українських партнерів, але росіяни на них не погоджувалися.</li>
        <li>Президент Росії Володимир <a href="https://www.pravda.com.ua/news/2019/10/31/7230552/">Путін закликав</a> обнулити всі вимоги як зі сторони "Нафтогазу", так і з боку "Газпрому" у газовій суперечці.</li>
        <li>Пізніше НАК "<a href="https://www.pravda.com.ua/news/2019/11/2/7230821/">Нафтогаз України</a>" подав до Стокгольмського арбітражу "Заяву про захист та зустрічні позовні вимоги" до російського "Газпрому".</li>
      </ul>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/3/7230879/"/>
        <a href="https://www.pravda.com.ua/news/2019/11/2/7230821/"/>
        <a href="https://www.pravda.com.ua/news/2019/11/1/7230752/"/>
      </related>
    </article>
  </body>
</html>