<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740062"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T04:45:00+00:00"/>
    <meta property="og:title" content="'เทวัญ'โยน'มาร์ค'ตอบมีชื่อนั่งประธานกมธ.แก้รธน."/>
    <meta property="og:description" content="'เทวัญ' เตรียมคุยประธานวิปรัฐบาลพรุ่งนี้ก่อนรายงานครม. อุบตอบ'มาร์ค'นั่งประธานกมธ.แก้รัฐธรรมนูญเหมาะหรือไม่ รอเจ้าตัวพูดก่อน "/>
  </head>
  <body>
    <article>
      <h1>'เทวัญ'โยน'มาร์ค'ตอบมีชื่อนั่งประธานกมธ.แก้รธน.</h1>
      <address>
        <time datetime="2019-11-05T04:45:00+00:00">05 Nov 2019, 04:45</time>
      </address>
      <p>
        <b>"เทวัญ" เตรียมคุยประธานวิปรัฐบาลพรุ่งนี้ก่อนรายงานครม. อุบตอบ"มาร์ค"นั่งประธานกมธ.แก้รัฐธรรมนูญเหมาะหรือไม่ รอเจ้าตัวพูดก่อน </b>
      </p>
      <p>เมื่อวันที่ 5 พ.ย. ที่ทำเนียบรัฐบาล นายเทวัญ ลิปตพัลลภ รัฐมนตรีประจำสำนักนายกรัฐมนตรี ในฐานะที่ปรึกษาคณะกรรมการประสานงานพรรคร่วมรัฐบาล ให้สัมภาษณ์ถึงกรณีที่การประชุมคณะกรรมการประสานงานพรรคร่วมรัฐบาล(วิปรัฐบาล) ก่อนเข้าสู่การพิจารณาวาระการประชุมสภาผู้แทนราษฎร สมัยสามัญนิติบัญญัติ ซึ่งจะมีญัตติการขอตั้งกรรมาธิการวิสามัญ ศึกษาปัญหาและแนวทางแก้ไขรัฐธรรมนูญ ว่า การประชุมวิปรัฐบาลจะมีขึ้นในวันที่ 6 พ.ย. เวลา 10.30 น. แต่เนื่องจากตรงกับการประชุมคณะรัฐมนตรี (ครม.) ทำให้ตนต้องมอบหมายให้บุคคลไปเข้าร่วมประชุมแทน อย่างไรก็ตามจะได้พูดคุยกับ นายวิรัชรัตนเศรษฐ ส.ส.นครราชสีมา พรรคพลังประชารัฐ ในฐานะประธานวิปรัฐบาล ก่อนการประชุมครม. เพื่อใครบ้างจะได้รับทราบว่ามีเรื่องไหนบ้าง ที่ตนต้องนำเข้ารายงานต่อที่ประชุมคณะรัฐมนตรี ทั้งนี้ที่ยังไม่ได้หารือ  เนื่องจากรัฐบาลติดภารกิจการประชุมสุดยอดอาเซียน  อีกทั้งวันที่ 5 พ.ย.ที่ผ่านมา เป็นวันหยุดราชการจึงต้องเลื่อนการประชุมครม. เป็นวันพุธที่ 6 พ.ย.นี้<br/><br/>ผู้สื่อข่าวถามถึงการตั้งประธานคณะกรรมาธิการวิสามัญชุดดังกล่าว ต้องนำเข้ารายงานต่อที่ประชุมครม.ด้วยหรือไม่ นายเทวัญ กล่าวว่า  เท่าที่ทราบ กรรมาธิการวิสามัญชุดนี้จะมีประมาณ 50 กว่าคน ประกอบด้วยสัดส่วนครม. พรรคร่วมรัฐบาล และพรรคร่วมฝ่ายค้าน ทั้งนี้ในส่วนของครม. ยังไม่ได้วางตัวบุคคลไว้เพราะต้องรอความชัดเจนตัวเลขสัดส่วนที่ชัดเจน และเมื่อทราบข้อมูลแล้วจะได้นำรายงานต่อครม. เพื่อให้พิจารณาและมีมติมอบหมายบุคคลไปทำหน้าที่ดังกล่าว<br/><br/>ผู้สื่อข่าวถามถึงกระแสข่าวการเสนอชื่อนายอภิสิทธิ์ เวชชาชีวะ อดีตนายกรัฐมนตรี และอดีตหัวหน้าพรรคประชาธิปัตย์ ให้เป็นประธานกรรมาธิการชุดนี้ นายเทวัญ กล่าวว่า ตนยังไม่ทราบ และยังไม่เห็นว่านายอภิสิทธิ์ออกมาพูดถึงเรื่องนี้<br/><br/>เมื่อถามว่าจำเป็นหรือไม่คนที่จะมาดำรงตำแหน่งประธานกรรมาธิการชุดนี้ จะต้องเป็นตัวแทนจากพรรคพลังประชารัฐซึ่งเป็นแกนนำรัฐบาล นายเทวัญ กล่าวว่า ต้องรอให้วิปรัฐบาลประชุมกันก่อน และต้องให้เป็นเรื่องหารือกันระหว่างในที่ประชุมสภา อย่างไรก็ตาม ยังไม่แน่ใจว่าจะสามารถตั้งกรรมาธิการชุดนี้ได้เมื่อใด แต่ก็มีกระแสข่าวว่าอาจจะเป็นในสัปดาห์หน้า  ทั้งนี้ต้องรอดูที่ประชุมรัฐสภาและวิปรัฐบาลต่อไป<br/><br/>เมื่อถามถึงกรณีที่ฝ่ายค้านเตรียมยื่นญัตติขอเปิดอภิปรายไม่ไว้วางใจรัฐบาล ในช่วงปลายปีนี้ นายเทวัญ กล่าวว่า ส่วนตัวเห็นว่ารัฐบาลเพิ่งเข้ามาทำงานได้ในช่วงหนึ่งเท่านั้น แต่การขอยื่นญัตติดังกล่าวก็เป็นสิทธิที่ฝ่ายค้านทำได้  อย่างไรก็ตาม ตนจะได้นำเรื่องนี้หารือกับประธานวิปรัฐบาลด้วย เพื่อนำรายงานต่อที่ประชุมครม.ด้วยเช่นกัน.</p>
    </article>
  </body>
</html>