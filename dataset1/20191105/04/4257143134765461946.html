<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/05/husba-vago-kerdesekkel-indit-karacsony-gergely-a-kozgyulesben"/>
    <meta property="og:site_name" content="infostart"/>
    <meta property="article:published_time" content="2019-11-05T04:57:00+00:00"/>
    <meta property="og:title" content="Húsba vágó kérdésekkel indít Karácsony Gergely a közgyűlésben"/>
    <meta property="og:description" content="Kedden tartja alakuló ülését a Fővárosi Közgyűlés a Városházán. Az ülés napirendjére kerül a főpolgármester-helyettesek megválasztása, valamint több, a Liget-projektet, a sportberuházásokat és az egészségügyi fejlesztéseket érintő kérdés. Az InfoRádió Aréna című műsorának kedd esti vendége a főpolgármester lesz."/>
  </head>
  <body>
    <article>
      <h1>Húsba vágó kérdésekkel indít Karácsony Gergely a közgyűlésben</h1>
      <address><time datetime="2019-11-05T04:57:00+00:00">05 Nov 2019, 04:57</time> by <a rel="author">Infostart / InfoRádió - Szabó S. Gergő</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/10/25/ujabb-igeretet-tett-karacsony-gergely"/>
      </related>
      <h3>Kedden tartja alakuló ülését a Fővárosi Közgyűlés a Városházán. Az ülés napirendjére kerül a főpolgármester-helyettesek megválasztása, valamint több, a Liget-projektet, a sportberuházásokat és az egészségügyi fejlesztéseket érintő kérdés. Az InfoRádió Aréna című műsorának kedd esti vendége a főpolgármester lesz.</h3>
      <p>A Fővárosi Közgyűlés első ülését keddre hívta össze az új főpolgármester, Karácsony Gergely. A legizgalmasabb<a href="https://infostart.hu/belfold/2019/10/31/erzekeny-temak-kerulnek-elo-az-elso-fovarosi-kozgyulesen"> napirendre vett kérdések</a> között lehetnek személyi kérdések. Egybehangzó sajtóértesülések szerint négy főpolgármester-helyettes lesz: a Demokratikus Koalíció Gy. Németh Erzsébetet, az MSZP Tüttő Katát, a Momentum Kerpel-Fronius Gábort, Karácsony Gergely pártja, a Párbeszéd pedig Dorosz Dávidot jelölheti főpolgármester-helyettesnek.</p>
      <p>Változás lehet a Fővárosi Önkormányzati Rendészeti Igazgatóság igazgatói posztján is. Az előterjesztés szerint Pető Györgyöt Handl Tamás válthatja. Budapest főjegyzői posztjára a Karácsony Gergely mellett a zuglói önkormányzatban jegyzőként dolgozó <a href="https://infostart.hu/belfold/2019/10/29/szukre-szabtak-egy-het-mulva-lehet-uj-fojegyzoje-budapestnek">Papp Imre a legesélyesebb</a>.</p>
      <p>Az ülésen Karácsony Gergely javaslatot tesz arra is, hogy elődje, Tarlós István részére a törvény alapján járó három havi illetményének megfelelő végkielégítésen felül <a href="https://infostart.hu/belfold/2019/10/29/megemelt-vegkielegitest-javasol-a-kozgyules-alakulo-ulesen-elodjenek-karacsony-gergely">további végkielégítést fizessen ki a főváros</a>. Az új főpolgármesternek további előterjesztései is lesznek, így tárgyalhatnak az "Ez a minimum!" antikorrupciós programról is. A 13. napirendi pont a sokat emlegetett klímavészhelyzet kihirdetése lehet.</p>
      <p>Az ülésen dönthetnek a Városliget fejlesztésével összefüggő egyes kérdésekről is. Karácsony Gergely múlt szerdán továbbra is azt hangsúlyozta,</p>
      <blockquote>új épületek megépítését nem támogatja.</blockquote>
      <p>"Az az álláspontom, hogy a már elkezdett beruházásokat be kell fejezni, de a további beruházásoknak más helyen kell keresni lehetőséget, nem a Liget területén, amit parkként szeretnénk megújítani" – fogalmazott.</p>
      <p>A főpolgármester arról is beszélt, az atlétikai központ megépítését nem támogatja, de hajlandó egyeztetni a kormánnyal; ehhez a kerületek egészségügyi fejlesztését várja el. "Az álláspontom az, hogy erre a stadionra nincsen szükség, de örülök, hogyha erről kialakul egy társadalmi párbeszéd, és nyitott vagyok arra, hogy az álláspontomon változtassak, ha a Budapest számára különösen fontos, a programomban szereplő beruházások is felkerülnek a megvalósítandó fejlesztések listájára" – tette hozzá. A főpolgármester ennek érdekében az Egészséges Budapest Program továbbfejlesztésére is javaslatot tesz.</p>
      <aside>Országos mozgalom indult a budapesti atlétikai vb "megmentéséért"<br/>A Karácsony Gergely által meghirdetett fővárosi "stadionstop" veszélybe sodorhat két budapesti sportvilágeseményt is – <a href="https://infostart.hu/sport/2019/10/31/orszagos-mozgalom-indult-a-budapesti-atletikai-vb-megmenteseert">vélekednek a csatlakozók</a>. Az atlétikarajongó Dénes Ferenc sportközgazdász viszont azt mondja, aki vb-t szeretne, adja bele a pénzét a rendezésbe.</aside>
      <p>Karácsony Gergely kezdeményezi még az egyes reklámcélú felületek hasznosításáról szóló koncepció kidolgozását is. A várható módosítások között szerepel, hogy az eddigiekkel ellentétben</p>
      <blockquote>a főpolgármester sürgősségi indítvánnyal a közgyűlés elé terjeszthet önkormányzati rendelet-tervezeteket.</blockquote>
      <p>A fővárosi érdekegyeztető tanács felállításának előkészítéséről is dönthetnek a képviselők. Ennek az a célja, hogy széles körű társadalmi egyeztetések lefolytatásával segítsék elő a megalapozott döntéseket.</p>
      <p>A Fővárosi Közgyűlés kedden dönthet arról is, hogy megindítja a Duna-parti építési szabályzatnak a III. kerület Duna-parti területére vonatkozó üteme második szakaszának tervezését és ehhez kapcsolódóan a Római-parton a Nánási út, a Királyok útja, a Pünkösdfürdő utca és a Duna által határolt területre változtatási tilalmat rendel el.</p>
      <aside>Országgyűlés<br/><b>Hétfőn a Parlamentben is szóba került</b> a Fővárosi Közgyűlés mai alakuló ülése. Napirend előtt a Párbeszéd társelnöke vázolta fel a opárt másik társelnökének, Karácsony Gergely főpolgármester programját, amit a Miniszterelnöki Kabinetiroda államtitkára kommentált. Szabó Tímea úgy vélte, Budapest végre mindenkié lesz. "Vége a gyűlöletkeltésnek, az ellenséggyártásnak, egy összetartó és szolidáris várost építünk. Vége a kilenc éve tartó hazug propagandagyártásnak, az igazsághoz férhetnek majd hozzá az emberek".<br/><b>A főpolgármester várható intézkedéseiről</b> elmondta: Karácsony Gergely és a testület klímavédelmi intézkedéseket hoz, megtiltja a mobilgát építését a jelenlegi terveknek megfelelően Római-parton, nem alkalmazza a túlóratörvényt a fővárosi intézményeknél, és megkezdni az egészségügyi helyzet javítását.<br/><b>A miniszterelnöki kabinetiroda államtitkára,</b> Dömötör Csaba szerint az új, immáron ellenzéki vezetésű óbudai és zuglói elöljárók első intézkedései megmutatták, mire számíthatnak a budapestiek. "Annyira jellemző, hogy ha lehetőségük van rá, azonnal rámennek az ingatlanértékesítésekre. Ez annyira 2006!" Hozzátette: a múlt visszalopakodását jelenti még az öt főpolgármester-helyettes, öt felügyelő Karácsony Gergely fölött és mögöt, "köztük egy olyan MSZP-s vezető, aki a Hagyó-korszakban a közbeszerzési bizottság vezetője volt, és nem volt szava a 4-es metró beszerzése kapcsán, valamint Gy. Németh Erzsébet, aki frakcióvezető volt a Demszky-érában."</aside>
      <p>
        <i>
          <b>Az InfoRádió Aréna című műsorának vendége kedden este 6 órától Karácsony Gergely főpolgármester lesz.</b>
        </i>
      </p>
      <p>
        <i>Nyitókép: MTI/Kovács Tamás</i>
      </p>
      <p>
        <b>Kapcsolódó hang</b>
      </p>
      <p>A Fővárosi Közgyűlés alakuló ülésének napirendje</p>
      <figure>
        <audio src="https://infostart.hu/audio/00004/00004dc6b.mp3"/>
      </figure>
      <p> </p>
      <p>Az Országgyűlésben a Fővárosi Közgyűlésről</p>
      <figure>
        <audio src="https://infostart.hu/audio/00004/00004e36b.mp3"/>
      </figure>
      <p> </p>
    </article>
  </body>
</html>