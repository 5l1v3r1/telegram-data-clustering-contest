<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/pruzkum-volby-by-vyhralo-ano-pred-piraty-levice-zastavila-propad-20191105.html"/>
    <meta property="og:site_name" content="Deník.cz"/>
    <meta property="article:published_time" content="2019-11-05T10:14:00+00:00"/>
    <meta property="og:title" content="Průzkum: Volby by vyhrálo ANO před Piráty, levice zastavila propad"/>
    <meta property="og:description" content="Sněmovní volby by v říjnu vyhrálo hnutí ANO s 33,1 procenta hlasů před Piráty a ODS. Komunisté a sociální demokracie zastavili propad. Mezi čtyřmi a pěti procenty by dostala TOP 09, STAN a Trikolóra. Vyplývá to z volebního modelu agentury STEM. Pro vstup do Sněmovny potřebují strany získat pět procent, statistická chyba průzkumu je plus minus dva procentní body u menších stran a plus minus tři procentní body u větších."/>
  </head>
  <body>
    <article>
      <h1>Průzkum: Volby by vyhrálo ANO před Piráty, levice zastavila propad</h1>
      <address><time datetime="2019-11-05T10:14:00+00:00">05 Nov 2019, 10:14</time> by <a rel="author">ČTK</a></address>
      <p>"ANO dominuje politické scéně a jeho postavení je stabilní," uvedli autoři průzkumu. Říjnový výsledek hnutí premiéra Andreje Babiše je mírně lepší než 32,5 procenta v předchozím průzkumu STEM z června.</p>
      <figure>
        <img src="https://g.denik.cz/54/e1/ilustracni-foto-volby-urna-hlasovani_denik-150-3x2.jpg"/>
      </figure>
      <aside>
        <a href="https://www.denik.cz/z_domova/pruzkum-ano-si-v-rijnu-polepsilo-podpora-spd-klesla-20191101.html">Průzkum: ANO si v říjnu polepšilo, podpora SPD klesla pod pět procent Přečíst článek ›</a>
      </aside>
      <p>Piráti si proti červnu pohoršili z 15,6 procenta na říjnových 12,2 procenta, možný zisk občanských demokratů se snížil na 10,5 procenta z 13,1 procenta v červnu. Podle STEM je podpora Pirátů kolísavá, ODS ve srovnání s červnem hypoteticky ztratila ve Sněmovně pět míst.</p>
      <h3>Levice mírně posílila </h3>
      <p>"Levice naopak mírně posílila a zastavila tak svůj propad," uvedli autoři průzkumu. Komunisté na čtvrtém místě si proti červnu polepšili ze 7,8 na 8,4 procenta. Sociální demokraté by v říjnu získali 6,5 procenta, tedy o desetinu procentního bodu víc než v červnu.</p>
      <p>SPD mírně ztratila na 7,5 procenta ze 7,9 procenta v červnu. Lidovci by dostali 5,6 procenta, v červnovém volebním modelu STEM to bylo o desetinu procentního bodu méně. Lehce nahoru šla také podpora TOP 09 z červnových 3,7 procenta na 4,4 procenta v říjnu a stejně i STAN z červnových 3,8 procenta na aktuálních 4,3 procenta. Trikolóra by v říjnu dostala 4,2 procenta. Zisk dalších stran by nepřesáhl dvě procenta.</p>
      <figure>
        <img src="https://g.denik.cz/1/30/praha-predseda-vlady-cr-andrej-babis-urad-vlady-cr-16-cervenec-09_denik-150-3x2.jpg"/>
      </figure>
      <aside>
        <a href="https://www.denik.cz/z_domova/rijnove-volby-by-vyhralo-ano-levicove-strany-posiluji-vyplyva-z-pruzkumu-20191029.html">Říjnové volby by s velkým náskokem vyhrálo ANO. Levicové strany posilují Přečíst článek ›</a>
      </aside>
      <p>Říjnový volební model odráží nerozhodnost a váhání voličů, je postaven na předpokladu spíše nižší volební účasti kolem 57 procent, uvedl STEM. Průzkum zjistil, že k volbám by v říjnu šlo 60 procent dotázaných, zúčastnit se nechce 23 procent a rozhodnuto není 17 procent. "Volební motivace se oproti červnu o něco zlepšila," doplnili autoři průzkumu, ve kterém mezi 11. a 25. říjnem odpovídalo 1002 lidí.</p>
    </article>
  </body>
</html>