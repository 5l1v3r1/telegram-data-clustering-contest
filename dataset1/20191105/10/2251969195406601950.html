<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/05/quattro-intellettuali-da-studiare-il-rischio-piu-grande-e-il-conformismo/1321170/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-05T10:12:44+00:00"/>
    <meta property="og:title" content="Quattro intellettuali da studiare «Il rischio più grande è il conformismo»"/>
    <meta property="og:description" content="CORRIDONIA - “La cultura come valore sociale”  è il laboratorio dell'Anpi dal 7 novembre al Centro di aggregazione giovanile. Si approfondiranno le figure di Leonardo Sciascia, Italo Calvino. Elio Vittorini e Pier Paolo Pasolini"/>
  </head>
  <body>
    <article>
      <h1>Quattro intellettuali da studiare «Il rischio più grande è il conformismo»</h1>
      <h2>CORRIDONIA - “La cultura come valore sociale”  è il laboratorio dell'Anpi dal 7 novembre al Centro di aggregazione giovanile. Si approfondiranno le figure di Leonardo Sciascia, Italo Calvino. Elio Vittorini e Pier Paolo Pasolini</h2>
      <address><time datetime="2019-11-05T10:12:44+00:00">05 Nov 2019, 10:12</time> by <a rel="author">Gabriele Censi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F05%2Fquattro-intellettuali-da-studiare-il-rischio-piu-grande-e-il-conformismo%2F1321170%2F">Condividi28</a><a href="https://twitter.com/intent/tweet?text=Quattro+intellettuali+da+studiare++%C2%ABIl+rischio+pi%C3%B9+grande++%C3%A8+il+conformismo%C2%BB&amp;url=https%3A%2F%2Fwww.cronachemaceratesi.it%2F2019%2F11%2F05%2Fquattro-intellettuali-da-studiare-il-rischio-piu-grande-e-il-conformismo%2F1321170%2F">Tweet</a>Email28 Condivisioni</p>
      <p><b>Ritorna il laboratorio culturale a cura della sezione Anpi di Corridonia, con il patrocinio del Ccomune di Corridonia e dell’Istituto Storico di Macerata. Si terrà nel Centro di aggregazione giovanile della città, in via Don Bosco n. 18 dalle 21,15. «</b>Si tratta di un percorso – si legge nella nota dell’Anpi – che vuole esplorare il ruolo della cultura in relazione alla politica, ma soprattutto alla società. La modifica radicale dello spazio pubblico, della tribuna tradizionalmente riservata a chi un tempo era portatore di una conoscenza riconosciuta dalla società, comporta una sfida davvero ardua per chi oggi ambisca ancora a un ruolo intellettuale e improntato all’impegno civile. Questo vale non solo per gli interventi sui social network, ma anche sui media tradizionali. Il rischio più grande è il conformismo. Si cercherà di approfondire e conoscere meglio quattro intellettuali che hanno partecipato attivamente alla vita sociale del nostro Paese in prima persona, oltre che con le loro opere e le lo loro idee: lucidi interpreti del tempo, antagonisti per vocazione, visionari per virtù. Attraverso la loro produzione hanno cercato di cogliere gli stimoli della società, scompaginandone a volte le visioni consolidate per arrivare al tentativo di superarne i limiti<b>»</b>.</p>
      <figure>
        <img src="https://cdn.cronachemaceratesi.it/wp-content/uploads/2019/11/Elio-Vittorini-ed-Italo-Calvino-325x182.jpg"/>
        <figcaption>Elio Vittorini ed Italo Calvino</figcaption>
      </figure>
      <p>Si parte giovedì 7 novembre con la scrittrice <b>Lucia Tancredi,</b> protagonista delle altre edizioni, che parlerà di <b>Leonardo Sciascia.</b> Costante, nell’opera dello scrittore è la ricerca di un’etica intellettuale e di un comportamento onorevole conseguente. Giovedì 14 dicembre sarà la volta di<b> Italo Calvino</b>, raccontato da <b>Valentina Sannucci,</b> e dalle letture di <b>Annamaria Michetti. </b>La letteratura della coscienza contro la letteratura dell’oggettività: solo così si può continuare a sperare nel potere determinante della cultura. Si ritorna il 5 dicembre con il docente universitario<b> Alfredo Luzi</b> che affronterà il tema: <b>Politica e cultura in Vittorini.</b> “Non più una cultura che consoli nelle sofferenze ma una cultura che protegga dalle sofferenze, che le combatta e le elimini”.  L’ultimo appuntamento è con il regista e attore <b>Giorgio Felicetti</b> che, accompagnato da Lucia Tancredi, si addentrerà nell’elaborazione del suo spettacolo <b>“Corpus Pasolini</b>”. E’ lui lo scrittore corsaro che ha preso a ceffoni la società e il suo tempo e che con la sua produzione letteraria d’impegno civile attraverso i romanzi, la poesia e il cinema ha cercato nuove strade per contrastare il conformismo e la nuova lingua del consumismo.  La partecipazione a tutti gli appuntamenti dà diritto all’acquisizione di un credito formativo per studenti e insegnanti.</p>
    </article>
  </body>
</html>