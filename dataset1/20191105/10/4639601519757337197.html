<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/society/sz-mono-34-epanaproothiseis-stin-ellada-se-14-mines/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T10:27:15+00:00"/>
    <meta property="og:title" content="SZ: Μόνο 34 επαναπροωθήσεις στην Ελλάδα σε 14 μήνες"/>
    <meta property="og:description" content="Ελάχιστα αποδοτική ήταν η διμερής συμφωνία Γερμανίας-Ελλάδας για επαναπροωθήσεις προσφύγων, επισημαινει η SZ. Δημοσιογράφος της Bild γράφει για την εικόνα της Ελλάδας στο προσφυγικό: «Ντρέπομαι ως Ελληνίδα»."/>
  </head>
  <body>
    <article>
      <h1>SZ: Μόνο 34 επαναπροωθήσεις στην Ελλάδα σε 14 μήνες</h1>
      <h2>Ελάχιστα αποδοτική ήταν η διμερής συμφωνία Γερμανίας-Ελλάδας για επαναπροωθήσεις προσφύγων, επισημαινει η SZ. Δημοσιογράφος της Bild γράφει για την εικόνα της Ελλάδας στο προσφυγικό: «Ντρέπομαι ως Ελληνίδα».</h2>
      <address><time datetime="2019-11-05T10:27:15+00:00">05 Nov 2019, 10:27</time> by <a rel="author">ΤοΒΗΜΑ Team</a></address>
      <p>Ελάχιστα αποδοτική ήταν η διμερής συμφωνία Γερμανίας-Ελλάδας για επαναπροωθήσεις προσφύγων, επισημαινει η SZ. Δημοσιογράφος της Bild γράφει για την εικόνα της Ελλάδας στο προσφυγικό: «Ντρέπομαι ως Ελληνίδα».</p>
      <figure>
        <img src="https://www.tovima.gr/wp-content/uploads/2019/11/05/DW-L-RGB_whitebg.jpg"/>
      </figure>
      <p>Πάνω από ένας χρόνος έχει περάσει από τότε που η Γερμανία συνήψε διμερή συμφωνία με την Ελλάδα για την επαναπροώθηση στην πρώτη χώρα εισόδου στην ΕΕ και με γρήγορες διαδικασίες, όσων προσφύγων συλλάμβανε η γερμανική αστυνομία στη μεθόριο με την Αυστρία. Η συμφωνία αυτή ήταν λύση σωτηρίας, στην οποία κατέφυγε η καγκελάριος Μέρκελ για να σώσει τη συνοχή της κυβέρνησης μεγάλου συνασπισμού από τις πιέσεις του υπουργού Εσωτερικών Χορστ Ζεεχόφερ από το Χριστιανοκοινωνική Ένωση. Την ίδια συμφωνία έκανε η γερμανίδα καγκελάριος και με την Ισπανία.</p>
      <p>
        <a href="https://www.in.gr/2019/11/05/world/peirateia-se-tanker-sto-kokkino-agonia-gia-ton-20xrono-ellina-pou-vriskontai-oi-omiroi/">Διαβάστε ακόμη : Πειρατεία σε τάνκερ - Στο «κόκκινο» η αγωνία για τον 20χρονο Έλληνα – Πού βρίσκονται οι όμηροι</a>
      </p>
      <h3>Συμβατό με το κοινοτικό δίκαιο το ντιλ Γερμανίας-Ελλάδας;</h3>
      <p>Η εφημερίδα Süddeutsche Zeitung σε άρθρο της αναφέρει ότι τους τελευταίους 14 μήνες επαναπροωθήθηκαν στην Ελλάδα μόνο 34 πρόσφυγες, «αισθητά λιγότεροι από ότι περίμεναν πολύ πολιτικοί από την Χριστιανική Ένωση», όπως παρατηρεί ο αρθρογράφος. «Στους 14 μήνες απωθήθηκαν στην Ισπανία μόλις δύο πρόσφυγες». Η εφημερίδα επισημαίνει ότι τα στατιστικά στοιχεία προκύπτουν από απάντηση της γερμανικής κυβέρνησης, την οποία έχει στη διάθεσή της, έπειτα από επερώτηση του κόμματος η Αριστερά</p>
      <p>Και ο αρθρογράφος συνεχίζει: «Από την οπτική γωνία της Κ.Ο του κόμματος «η Αριστερά» η επαναπροώθηση προσφύγων αντίκειται στο ευρωπαϊκό δίκαιο. Είναι απαράδεκτο το υπουργείο Εσωτερικών να καμώνεται ότι το ντιλ με την Ελλάδα και την Ισπανία είναι συμβατό με το κοινοτικό δίκαιο, ανέφερε η Ούλα Γιέλπκε, εκπρόσωπος του κόμματος σε θέματα εσωτερικής πολιτικής παραπέμποντας στα ασφαλιστικά μέτρα διοικητικού δικαστηρίου Μονάχου, το οποίο διέταξε την επιστροφή στη Γερμανία Αφγανού που είχε απωθηθεί στην Ελλάδα. Οι επαναπροωθήσεις είναι παράνομες, γιατί το γερμανικό υπουργείο Εσωτερικών δεν διαθέτει αξιόπιστα στοιχεία γύρω από το εάν οι παθόντες θα δικαιούνται να συνεχίσουν στην Ελλάδα τη διαδικασία χορήγησης ασύλου», μεταφέρει η γερμανική εφημερίδα την επιχειρηματολογία της βουλευτού του κόμματος.</p>
      <h3>«Ντρέπομαι ως Ελληνίδα»</h3>
      <p>Σε πρώτο ενικό η ανταποκρίτρια στην Ελλάδα της εφημερίδας Bild εξαπολύει ένα προσωπικό κατηγορώ «εναντίον της Ελλάδας ΜΟΥ», όπως επαναλαμβάνει πολλές φορές μέσα στο κείμενο, για την «άθλια συμπεριφορά της χώρας» στους πρόσφυγες. Η ελληνίδα ανταποκρίτρια επισκέφθηκε πρόσφατα δύο καταλύματα για Σύρους πρόσφυγες στην Τουρκία, τα οποία περιγράφει, σε σύγκριση με αυτά στα ελληνικά νησιά, ως «ξενοδοχεία πέντε αστέρων».</p>
      <p>«Επισκέφθηκα δύο προσφυγικά καταλύματα στα σύνορα με τη Συρία και βεβαιώθηκα ότι οι ελληνικές αρχές είναι υπεύθυνες για την αθλιότητα (σ.σ. στα ελληνικά). Είναι δύσκολο να το παραδεχθεί κανείς, αλλά η Τουρκία έχει οργανώσει τα καταλύματα χιλιάδες φορές καλύτερα και φυσικά πιο ανθρώπινα από ότι η Ελλάδα. Εμείς (σ.σ. στην Ελλάδα) αφήνουμε τους πρόσφυγες να κοιμούνται μέσα στις λάσπες, κοντά στα σκουπίδια, ενώ την ίδια ώρα στην Τουρκία, όπου ζουν εκατομμύρια πρόσφυγες, διαθέτουν αξιοπρεπή καταλύματα. Γιατί δεν ζητάμε από την Ύπατη Αρμοστεία για τους Πρόσφυγες να μας βοηθήσουν σε υποδομές και υλικό; … Ισχύει η κατηγορία ότι η χώρα μου συμπεριφέρεται σε ανθρώπους με τέτοιο τρόπο, για να στείλουν η ΕΕ κι άλλες χώρες περισσότερα χρήματα;», γράφει.</p>
      <p>Η αρθρογράφος, εμφανώς συναισθηματικά φορτισμένη, συνεχίζει τις συγκρίσεις ανάμεσα στη Μόρια και σε προσφυγικά καταλύματα στην Τουρκία. Επισημαίνει για παράδειγμα ότι σε τουρκικά καταλύματα σκανάρονται τα δαχτυλικά αποτυπώματα των προσφύγων για να μπουν μέσα, ενώ στη Μόρια δεν υπάρχουν συνθήκες ασφάλειας και ο καθένας μπορεί να μπει και να βγει ανεξέλεγκτα. Και καταλήγει: «Η Ελλάδα απέτυχε με 60.000 πρόσφυγες, στην Τουρκία ζουν σχεδόν 3 εκ. και το ότι οι πρόσφυγες ζουν στην Τουρκία του Ρετζέπ Ταγίπ Ερντογάν καλύτερα από ότι στη χώρα ΜΟΥ, είναι ντροπή. Κυρίως για την Ελλάδα ΜΟΥ. Ντρέπομαι ως Ελληνίδα».</p>
      <p>Ειρήνη Αναστασοπούλου</p>
      <p>
        <a href="https://www.tovima.gr/2019/11/04/finance/ypoik-veltioseis-tou-plaisiou-prostasias-tis-kyrias-katoikias/">ΥΠΟΙΚ: Βελτιώσεις του πλαισίου προστασίας της κύριας κατοικίας</a>
      </p>
    </article>
  </body>
</html>