<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/g7xyPB/haaland-tilbake-i-landslagstroppen-dette-sier-lagerback-om-oedegaard"/>
    <meta property="og:site_name" content="Bergens Tidende"/>
    <meta property="article:published_time" content="2019-11-05T10:31:38+00:00"/>
    <meta property="og:title" content="Haaland tilbake i landslagstroppen – dette sier Lagerbäck om Ødegaard"/>
    <meta property="og:description" content="Erling Braut Haaland er tilbake i Norges landslagstropp i fotball etter å ha mistet oktoberkampene med en strekk. Martin Ødegaard er også med tross sin skade."/>
  </head>
  <body>
    <article>
      <h1>Haaland tilbake i landslagstroppen – dette sier Lagerbäck om Ødegaard</h1>
      <h2>Erling Braut Haaland er tilbake i Norges landslagstropp i fotball etter å ha mistet oktoberkampene med en strekk. Martin Ødegaard er også med tross sin skade.</h2>
      <address><time datetime="2019-11-05T10:31:38+00:00">05 Nov 2019, 10:31</time> by <a rel="author">NTB</a></address>
      <p>Ødegaard måtte stå over da høytflyvende Real Sociedad søndag vant toppkampen mot Granada 2–1 på bortebane. Årsaken var en stygg takling i kampen mot Celta en uke tidligere.</p>
      <p>Haaland meldte forfall til kampene mot Spania og Romania forrige måned på grunn av en strekk, men har siden kommet tilbake på banen for Salzburg og fortsatt sitt målrush med scoringer både i serie, cup og mesterliga. Han er i øyeblikket blant Europas mest ettertraktede unge spillere.</p>
      <p>19-åringen debuterte på A-landslaget mot Malta i september og fikk også et innhopp mot Sverige, men han har ennå ikke scoret mål for Lars Lagerbäcks lag. Det kan han gjøre mot Færøyene eller Malta i årets to siste landskamper.</p>
      <p>Ødegaard har vært veldig god for landslaget i sin nye rolle som hengende spiss, men han er en av flere landslagsspillere som har fått skadetrøbbel siden den forrige samlingen.</p>
      <h3>Skadetrøbbel</h3>
      <p>Det er litt usikkerhet rundt Ødegaards skade og dessuten kaptein Stefan Johansen. Derfor har Lagerbäck valgt å ta med Iver Fossum (AaB) og Mats Møller Dæhli (St. Pauli).</p>
      <p>– Vi har to i troppen som er usikre. Martin Ødegaard og Stefan Johansen sliter begge med skade. Vi vet ikke helt hvordan det blir med dem, så derfor har vi tatt ut 25 spillere denne gangen, sier landslagssjef Lars Lagerbäck.</p>
      <p>– Mats har gjort det veldig bra i St. Pauli og har vært nære i tidligere tropper også. Iver har kommet godt i gang i sin nye danske klubb. Det er gøy å ha de tilbake i troppen, sier Lagerbäck.</p>
      <p>
        <a href="https://www.bt.no/sport/i/g7xRK9/norsk-loepedronning-ble-hyllet-30-aar-etter-bragden-jeg-var-aldri-saer">Les også<br/>Norsk løpedronning ble hyllet 30 år etter bragden: – Jeg var aldri særlig velkommen her</a>
      </p>
      <h3>Byttet ut</h3>
      <p>På topp er RBKs Bjørn Mars Johnsen ute av troppen. Lagerbäck mener at Johnsen ikke har vist den samme formen som tidligere i sin nye klubb.</p>
      <p>– Vi slengte bort mulighet med 2–0 ledelse i to av hjemmekampene. Vi har spilt for mye uavgjort. Vi tapte fokus i 20 minutter i de kampene. Det er sannheten og ingenting å stikke under stol. Jeg er fornøyd med angrepet frem til siste tredjedel. Vi har dominert med unntak av mot Spania borte, og det er sjelden at noen kommer opp mot 40 prosent ballinnehav mot Spania, sa Lagerbäck.</p>
      <p>– Vi har slitt med avslutningene i kamper vi har kontrollert. Vi har jobbet ganske mye med angrepet. Både med å holde ballen i laget og med å bygge kjappe angrep, sa svensken.</p>
      <h3>Ubeseiret</h3>
      <p>Norge er ubeseiret i sine sju siste EM-kvalifiseringskamper, men det er blitt for mange uavgjorte og håpet om å sikre EM-plass gjennom kvalifiseringen er i praksis ute.</p>
      <p>– Det trigger oss at vi er ubeseiret i de siste sju kampene og at spillerne har vokst hele tiden. Vi har vært bra, men ikke gode nok. Tabellen lyver ikke, slo Lagerbäck fast.</p>
      <p>Norge møter Færøyene hjemme fredag 15. november og Malta borte tre dager senere. Lagerbäcks lag har fortsatt en teoretisk sjanse til å klatre til 2.-plass i gruppe F og bli EM-klar allerede i høst, men det forutsetter blant annet at Sverige taper hjemme for Færøyene og er dermed helt urealistisk.</p>
      <p>– Vi har en teoretisk sjanse, og vi skal gå for seks poeng. Vi må gjøre to 100 prosents prestasjoner. Det er viktig også for FIFA-rankingen med tanke på fremtidig VM-kvalifisering, sa Lagerbäck.</p>
      <p>I praksis går veien til EM-sluttspill om nasjonsligaomspillet i mars, med semifinale og eventuelt finale. Det er svært sannsynlig at Norge spiller semifinale mot Serbia på Ullevaal.</p>
      <p>(©NTB)</p>
      <ol>
        <li>
          <a href="https://www.bt.no/tag/Norges_herrelandslag_i_fotball">Norges herrelandslag i fotball</a>
        </li>
      </ol>
    </article>
  </body>
</html>