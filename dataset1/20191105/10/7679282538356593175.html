<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-bjp-executive-president-jp-nadda-target-pakistan-said-now-we-have-rafale-2832846.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-05T10:03:57+00:00"/>
    <meta property="og:title" content="अब किसी अभिनंदन को सीमा पार नहीं जाना होगा, हमारे पास अब राफेल है: जेपी नड्डा"/>
    <meta property="og:description" content="बिहार भाजपा के संस्थापक प्रदेश अध्यक्ष कैलाशपति मिश्र का पुण्यतिथि समारोह मंगलवार को बापू सभागार में आयोजित किया गया। इसमें भाजपा के कार्यकारी अध्यक्ष जेपी नड्डा, बिहार भाजपा प्रभारी सांसद भूपेन्द्र..."/>
  </head>
  <body>
    <article>
      <h1>अब किसी अभिनंदन को सीमा पार नहीं जाना होगा, हमारे पास अब राफेल है: जेपी नड्डा</h1>
      <address><time datetime="2019-11-05T10:03:57+00:00">05 Nov 2019, 10:03</time> by <a rel="author">पटना हिन्दुस्तान टीम</a></address>
      <p>बिहार भाजपा के संस्थापक प्रदेश अध्यक्ष कैलाशपति मिश्र का पुण्यतिथि समारोह मंगलवार को बापू सभागार में आयोजित किया गया। इसमें भाजपा के कार्यकारी अध्यक्ष जेपी नड्डा, बिहार भाजपा प्रभारी सांसद भूपेन्द्र यादव सहित राज्य के तमाम भाजपा नेता शामिल हुए। </p>
      <p><b>अब अपनी धरती से पाकिस्तान को जवाब देंगे अभिनदंन</b><br/>जेपी नड्डा ने कहा कि पीएम मोदी के राज में दुनिया में देश का डंका बज रहा है। कौन जानता था कि भारत के पीएम के निजी कार्यक्रम में अमेरिका के राष्ट्रपति शामिल होंगे। उनको हाथ पकड़कर कार्यक्रम स्थल का चक्कर लगवाया जाएगा। चीन के राष्ट्राध्यक्ष अनौपचारिक बातचीत करने को भारत आएंगे। देश की सैन्य शक्ति अभी बढ़ गई है। बुलेट प्रूफ जैकेट का निर्यात हो रहा है। तेजस, अपाचे हेलीकॉप्टर आ चुका है। 36 राफेल आ गया है। पाकिस्तान को जवाब देने के लिए अब अभिनंदन को वहां जाने की जरुरत नहीं होगी। देश की धरती से ही पाकिस्तान को जवाब दिया जा सकता है। 20 लाख सैनिकों को वन रैंक-वन पेंशन का लाभ मिला। </p>
      <p><b>हमसे मुकाबला करने वाले खुद कहते हैं भाजपा के बाद </b><br/>उन्होंने कहा कि आज हमसे मुकाबला करने वाले खुद कहते हैं भाजपा के बाद। दुनिया की सबसे बड़ी पार्टी भाजपा अपने सभी 17 करोड़ सदस्यों का नाम-पता के साथ ब्योरा रखे हुए है। शौकिया, अचानक या दुर्घटनावश, चाहे जैसे भी भाजपा में शामिल हो गए तो समझ लीजिए कि सही विचारधारा वाली पार्टी में हैं। पार्टी में शामिल होने वालों की लंबी कतार है। जो आना चाहते हैं, जल्द आ जाएं। अभी यह कतार और लंबी होने वाली है। कैलाशपति मिश्र को बेहतर कुशल संगठक, प्रशासक और विचारक बताया। कहा कि प्रथम पंक्ति व प्रथम पीढ़ी के नेताओं में शुमार कैलाशपति मिश्र को याद कर ही हम आगे बढ़ सकते हैं। </p>
    </article>
  </body>
</html>