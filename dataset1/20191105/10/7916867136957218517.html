<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134327-lietkabelio-treneris-apie-filosofija-pakeitusius-belgijos-cempionus-ir-p-valinsko-sportine-forma.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-05T10:29:00+00:00"/>
    <meta property="og:title" content="„Lietkabelio“ treneris – apie filosofiją pakeitusius Belgijos čempionus ir P. Valinsko sportinę formą"/>
    <meta property="og:description" content="Panevėžio „Lietkabelio“ komanda antradienį FIBA Čempionų lygos A grupės ketvirtojo turo mače vėl žais išvykoje – šįkart Ostendėje bandys atidaryti pergalių sąskaitą prieš Belgijos čempionę „Filou“. Šį sezoną „Filou“ pakeitė strategiją ir nusprendė daugiau remtis jaunais žaidėjais, tačiau tai nesutrukdė belgams antrajame ture 101:86 pranokti Holono UNET ekipą. Vietinėse pirmenybėse Dario Gjergja auklėtiniai laimėjo 4 ..."/>
  </head>
  <body>
    <article>
      <h1>„Lietkabelio“ treneris – apie filosofiją pakeitusius Belgijos čempionus ir P. Valinsko sportinę formą</h1>
      <address>
        <time datetime="2019-11-05T10:29:00+00:00">05 Nov 2019, 10:29</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-196394-any1000x1000.jpg">
          <img src="https://www.basketnews.lt/paveikslelis-196394-any630x500.jpg"/>
        </a>
      </figure>
      <p>Nuotr. BNS</p>
      <p>Panevėžio „Lietkabelio“ komanda antradienį FIBA Čempionų lygos A grupės ketvirtojo turo mače vėl žais išvykoje – šįkart Ostendėje bandys atidaryti pergalių sąskaitą prieš Belgijos čempionę „Filou“.</p>
      <p>Šį sezoną „Filou“ pakeitė strategiją ir nusprendė daugiau remtis jaunais žaidėjais, tačiau tai nesutrukdė belgams antrajame ture 101:86 pranokti Holono UNET ekipą. Vietinėse pirmenybėse Dario Gjergja auklėtiniai laimėjo 4 mačus iš 5 ir rikiuojasi antroje pozicijoje.</p>
      <p>„Lietkabelio“ treneris-skautas Laimonas Eglinskas „kklietkabelis.lt“ svetainei papasakojo apie pavojingiausius varžovų žaidėjus, komandą papildžiusio Pauliaus Valinsko sportinę formą ir pagrindinius dalykus, kurie svarbiausi siekiant pergalės.</p>
      <p>Panevėžiečiai Belgijoje versis be atakuojančio gynėjo Stefano Sinoveco, kuris treniruotės metu patyrė traumą, todėl liko namuose.</p>
      <p><b>–  Kokį žaidimą propaguoja „Filou“?<br/></b>– Tai yra viena iš jauniausių lygos komandų, turi nemažai vietinių žaidėjų. Jie priėmę strategiją auginti vietinius žaidėjus ir ateityje daugiau remtis jais. Kalbant apie žaidimą, mėgsta žaisti paprastą ir greitą krepšinį. Labai mėgsta bėgti į greitas atakas. Jeigu pavyksta pagauti tą bangą, ypatingai žaidžiant namuose, tada sudėtinga juos sustabdyti. Taip būna jaunose komandose, kai pataiko vieną tritaškį ar kartą įkrauna kamuolį iš viršaus, tada žaidžia su dviguba energija.</p>
      <p><b>– Kuriuos žaidėjus išskirtumėte?<br/></b>– Jeanas-Marcas Mwena yra labai pavojingas, bet jis praleido pastaruosius du mačus ir neaišku, ar galės žaisti prieš mus. Taip pat yra patyręs Dušanas Džordževičius, kuris komandoje žaidžia jau ne pirmą sezoną. Žinoma, tai yra veteranas, bet kai jis yra ant parketo, žaidžia protingai, moka nusiųsti kamuolį į baudos aikštelę. Vienas pagrindinių taškų rinkėjų yra kairiarankis aukštaūgis Shevonas Thompsonas, kuriam komandos draugai kuria progas. Labai gerai aikštelėje atrodo 17-metis įžaidėjas Keye Van Der Vuurst de Vriesas. Žaidžia tikrai solidžiai ir tai žaidėjas, turintis didelę perspektyvą.</p>
      <p><b>– Ar tai žaidimą per baudos aikštelę grindžianti ekipa?<br/></b>– Yra tikrai pataikančių žaidėjų, kurie nori išmesti tritaškius: Loicas Schwartzas ir Braianas Angola mėgsta atakuoti iš toli. „Filou“ daugiau žaidžia „du prieš du“ situacijų ir atakuoja baudos aikštelę bei stengiasi bėgti į greitą puolimą.</p>
      <p><b>– Kokios sportinės formos yra P.Valinskas?<br/></b>– Tikrai negalima pasakyti, kad Paulius būtų tinginiavęs – sportavo, o ne tik ieškojo naujos komandos. Tikrai neblogai atrodo ir manome, kad ilgai netruks įsilieti į žaidimą, kadangi treneris jį neblogai pažįsta. Valinskui nebus sudėtinga greitai adaptuotis ir parodyti gerą žaidimą.</p>
      <p><b>– Kokie pagrindiniai akcentai prieš mačą?<br/></b>– Norint laimėti, turime atlikti tris dalykus: stabdyti oponentų greitas atakas, puolime patiems išvengti klaidų ir geriau daugiau mesti į krepšį nei suklysti. Taip pat gerai kovoti dėl kamuolių, taip nesuteikiant varžovams papildomų šansų.</p>
      <h3>Šį sezoną metamos baudos</h3>
      <figure>
        <img src="https://www.basketnews.lt/paveikslelis-126449-any100x100.jpg"/>
      </figure>
      <p>82% 14,0</p>
      <figure>
        <img src="https://www.basketnews.lt/paveikslelis-128595-any100x100.jpg"/>
      </figure>
      <ul>
        <li>Pataiko: <a href="https://www.basketnews.lt/lygos/148-fiba-cempionu-lyga/statistika.html">14,0</a></li>
        <li>Taiklumas: <a href="https://www.basketnews.lt/lygos/148-fiba-cempionu-lyga/statistika.html">82,4%</a></li>
        <li>Vieta lygoje: <a href="https://www.basketnews.lt/lygos/148-fiba-cempionu-lyga/statistika.html">9</a></li>
        <li>Geriausias pasiekimas: <a href="https://www.basketnews.lt/rungtynes/ziureti/83042-manresos-baxi-panevezio-lietkabelis.html">19</a></li>
        <li>Blogiausias pasiekimas: <a href="https://www.basketnews.lt/rungtynes/ziureti/83025-sasario-banco-di-sardegna-panevezio-lietkabelis.html">11</a></li>
        <li>Daugiausia pataiko: <a href="https://www.basketnews.lt/zaidejai/6511-tomas-lekunas.html">Tomas Lekūnas</a></li>
      </ul>
      <h3>Panevėžio Lietkabelis / Tvarkaraštis</h3>
      <figure>
        <img src="https://www.basketnews.lt/paveikslelis-126449-tmlgs.jpg"/>
      </figure>
      <p>
        <a href="https://www.basketnews.lt/komandos/445-panevezio-lietkabelis.html">Panevėžio Lietkabelis</a>
      </p>
      <figure>
        <img src="https://www.basketnews.lt/paveikslelis-202170-tmlgs.jpg"/>
      </figure>
      <p><a href="https://www.basketnews.lt/komandos/22-ankaros-turk-telekom.html">Ankaros Turk Telekom</a> <a href="https://www.basketnews.lt/rungtynes/ziureti/83051-panevezio-lietkabelis-ankaros-turk-telekom.html">77-91</a></p>
      <figure>
        <img src="https://www.basketnews.lt/paveikslelis-179531-tmlgs.jpg"/>
      </figure>
      <p>
        <a href="https://www.basketnews.lt/komandos/439-ostendes-filou.html">Ostendės Filou</a>
      </p>
      <figure>
        <img src="https://www.basketnews.lt/paveikslelis-126449-tmlgs.jpg"/>
      </figure>
      <p><a href="https://www.basketnews.lt/komandos/445-panevezio-lietkabelis.html">Panevėžio Lietkabelis</a> <a href="https://www.basketnews.lt/rungtynes/ziureti/84701-ostendes-filou-panevezio-lietkabelis.html">Antr.<br/>21:00</a></p>
    </article>
  </body>
</html>