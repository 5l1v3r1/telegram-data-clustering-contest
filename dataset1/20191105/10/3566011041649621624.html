<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545051.html/%D8%AC%D8%B2%D8%A6%DB%8C%D8%A7%D8%AA-%D9%BE%D8%B1%D8%AF%D8%A7%D8%AE%D8%AA-%DA%A9%D9%85%DA%A9-%D9%87%D8%A7-%D8%A8%D9%87-%D8%A2%D8%B3%DB%8C%D8%A8-%D8%AF%DB%8C%D8%AF%DA%AF%D8%A7%D9%86-%D8%B3%DB%8C%D9%84-%D8%B4%D8%B1%D9%82-%D9%85%D8%A7%D8%B2%D9%86%D8%AF%D8%B1%D8%A7%D9%86-%D9%BE%D8%B1%D8%AF%D8%A7%D8%AE%D8%AA-%D8%AA%D8%B3%D9%87%DB%8C%D9%84%D8%A7%D8%AA-%D8%B7%D8%A8%D9%82-%D9%85%D8%B5%D9%88%D8%A8%D9%87-%D9%82%D8%A8%D9%84%DB%8C-%D8%AF%D9%88%D9%84%D8%AA-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T10:27:00+00:00"/>
    <meta property="og:title" content="جزئیات پرداخت کمک‌ها به آسیب‌دیدگان سیل شرق مازندران/پرداخت تسهیلات طبق مصوبه قبلی دولت است"/>
    <meta property="og:description" content="مدیر کل بنیاد مسکن انقلاب اسلامی مازندران گفت: با پایان برآوردها از سوی ارزیابان، امیدواریم کار پرداخت کمک‌های بلاعوض و معیشتی را به آسیب‌دیدگان سیل شرق استان به‌زودی آغاز شود."/>
  </head>
  <body>
    <article>
      <h1>جزئیات پرداخت کمک‌ها به آسیب‌دیدگان سیل شرق مازندران/پرداخت تسهیلات طبق مصوبه قبلی دولت است</h1>
      <h2>مدیرکل بنیاد مسکن مازندران اعلام کرد</h2>
      <address>
        <time datetime="2019-11-05T10:27:00+00:00">05 Nov 2019, 10:27</time>
      </address>
      <p>مدیر کل بنیاد مسکن انقلاب اسلامی مازندران گفت: با پایان برآوردها از سوی ارزیابان، امیدواریم کار پرداخت کمک‌های بلاعوض و معیشتی را به آسیب‌دیدگان سیل شرق استان به‌زودی آغاز شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد خانی نوذری در گفت‌وگو با خبرنگار <a href="http://www.bloghnews.com/">بلاغ </a>در خصوص برآورد اولیه خسارت وارده سیل به بناهای مسکونی شرق استان گفت: کار ارزیابان بنیاد مسکن از مناطق سیل‌زده از روز گذشته آغاز شده و هم اکنون نیز در حال انجام است.<br/><br/>وی افزود: صبح دیروز به دلیل بارندگی کار به کندی پیش رفت اما از بعداز ظهر روز گذشته، کار آغاز شد، بازدید از برخی مناطق انجام شد و امروز هم کار در حال انجام است تا بازدیدهای نهایی صورت گیرد.<br/><br/>مدیر کل بنیاد مسکن انقلاب اسلامی مازندران خاطرنشان کرد: برآورد اولیه خسارات در چند روستا و دو شهر گلوگاه و خلیل‌شهر در حال انجام است که در غالب 10 تیم با حضور در مناطق آسیب دیده در دست بررسی است.<br/><br/>این مسئول در خصوص زمان اعلام نهایی خسارات وارده بیان کرد: زمانی که ما برای ازریابی تعیین کردیم 72 ساعت است تا پس از ان تشکیل پرونده دهیم که این افراد را یا برای دریافت تسهیلات بانکی به بانک معرفی کنیم و یا اگر به آن‌ها مبالغ بلاعوض تخصیص می‌یابد در سقف اعلامی به آن‌ها پرداخت کنیم.<br/><br/>خانی نوذری در خصوص جزییات مبلغ تسهیلات بانکی و بلاعوض به خسارت دیدگان پاسخ داد: تسهیلات در نظر گرفته شده به خسارت دیدگان بر اساس مصوبه قبلی دولت برای سیل زدگان امسال در استان است.<br/><br/>وی تشریح کرد: طبق مصوبه قبلی دولت، مبلغ تسهیلات، 5 میلیون تومان کمک بلاعوض معیشتی، سقف 5 میلیون تومان کمک بلاعوض در بخش تعمیرات، در بحث تسهیلات بانکی 15 میلیون تومان تعمیرات و 10 میلیون تومان معیشتی می‌باشد.<br/><br/>مدیر کل بنیاد مسکن انقلاب اسلامی مازندران تصریح کرد: این مبالغ، سقف تسهیلات و کمک‌های بلاعوض است و به هر فرد به تناسب خسارات وارده، پرداخت خواهد شد و به طور کل، بر اساس میزان خسارت تا این سقف به خسارت دیدگان پرداخت خواهیم کرد.<br/><br/>این مسئول ادامه داد: البته در بحث تسهیلات بانکی در بخش احداثی در شهرها تا سقف 50 میلیون تومان و در روستاها تا سقف 40 میلیون تومان پرداخت خواهد شد.<br/><br/>خانی نوذری گفت: برای این واحدها در شهرها، 11 میلیون تومان بلاعوض و در روستاها 10 میلیون تومان بلاعوض پرداخت می‌شود.<br/><br/>وی در خصوص نتیجه جلسه روز گذشته با استاندار مازندران گفت: در این جلسه برآورد اولیه ارزیابان به استاندار گزارش داده شد و اعلام کردیم که نخاله‌ها و گل آب‌ها با همکاری بسیج، دهیاری‌ها و بنیاد مسکن در حال جمع آوری از سطح معابر، راه‌ها و خانه‌ها است.<br/><br/>مدیرکل بنیاد مسکن انقلاب اسلامی مازندران متذکر شد: ارزیابی از خانه‌های مسکونی طی امروز به پایان خواهد رسید و خسارات وارده اعلام خواهد شد.<br/><br/>خانی نوذری گفت: با پایان برآوردها از سوی ارزیابان طی نهایت تا فردا، امیدواریم کار پرداخت کمک‌های بلاعوض و معیشتی را به آسیب دیدگان آغاز کنیم.<br/><br/>انتهای پیام/</p>
    </article>
  </body>
</html>