<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/5/7231044/"/>
    <meta property="og:site_name" content="Українська правда"/>
    <meta property="article:published_time" content="2019-11-05T10:29:07+00:00"/>
    <meta property="og:title" content="$100 тисяч хабара для НАБУ: голова лісгоспу відкупився від СІЗО 5 мільйонами"/>
    <meta property="og:description" content="За голову Гутянського лісгоспу Віктора Сису, якого затримали за підозрою у дачі 100 тисяч доларів хабара старшому детективу Національного антикорупційного бюро, внесли заставу у 5 мільйонів гривень, і він вийшов з СІЗО."/>
  </head>
  <body>
    <article>
      <h1>$100 тисяч хабара для НАБУ: голова лісгоспу відкупився від СІЗО 5 мільйонами</h1>
      <address>
        <time datetime="2019-11-05T10:29:07+00:00">05 Nov 2019, 10:29</time>
      </address>
      <p>За голову Гутянського лісгоспу Віктора Сису, якого затримали за підозрою у дачі 100 тисяч доларів хабара старшому детективу Національного антикорупційного бюро, внесли заставу у 5 мільйонів гривень, і він вийшов з СІЗО.</p>
      <p><b>Джерело:</b> речник Вищого антикорупційного суду Олеся Чемерис у коментарі УП, джерела УП</p>
      <p><b>Пряма мова: </b>"За директора одного з держпідприємств у Харківській області, підозрюваного у пропозиції хабара детективу НАБУ, вчора внесли заставу. Наразі підозрюваний уже вийшов із СІЗО".</p>
      <p><b>Деталі: </b>2 листопада Вищий антикорупційний суд України заарештував Сису з альтернативою застави в розмірі 2,6 тисячі прожиткових мінімумів для працездатних осіб (або 4 мільйони 994 тисяч 600 гривень). Заставу вніс родич. </p>
      <p>Наразі Сиса зобов'язаний носити електронний браслет і виконувати низку інших покладених на нього зобов’язань – не залишати населений пункт, де проживає, прибувати на всі виклики до суду тощо.     </p>
      <p>
        <b>Передісторія:</b>
      </p>
      <ul>
        <li>31 жовтня НАБУ повідомило, що <a href="https://www.pravda.com.ua/news/2019/10/31/7230570/">затримали директора</a> одного з держпідприємств у Харківській області, який запропонував та дав старшому детективу бюро хабар у 100 тисяч доларів.</li>
        <li>Нардеп від партії "Слуга народу" Олексій Кучер написав <a href="https://www.facebook.com/photo.php?fbid=2493270024084288&amp;set=a.377544758990169&amp;type=3&amp;theater">у Facebook</a>, що за хабар у $100 тисяч затримали директора Гутянського лісгоспу Віктора Сису.</li>
        <li>У липні президент Володимир Зеленський провів на Харківщині екстрену нараду щодо вирубки лісів. Тоді він заявив, що незаконні вирубки на Харківщині контролює директор Гутянського лісгоспу <a href="https://www.pravda.com.ua/news/2019/07/17/7221209/">Віктор Сиса</a>. Голова держави зателефонував Сисі й попросив зайти в Офіс президента.</li>
      </ul>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/2/7230829/"/>
        <a href="https://www.pravda.com.ua/news/2019/10/31/7230645/"/>
        <a href="https://www.pravda.com.ua/news/2019/10/31/7230570/"/>
      </related>
    </article>
  </body>
</html>