<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/05/arazisindeki-geyiklerin-avlanmasna-izin-vermeyen-fransiz-yonetmen-luc-besson-mahkemelik"/>
    <meta property="og:site_name" content="euronews"/>
    <meta property="article:published_time" content="2019-11-05T10:36:53+00:00"/>
    <meta property="og:title" content="Geyiklerin avlanmasına izin vermeyen Fransız yönetmen mahkemelik oldu"/>
    <meta property="og:description" content="Avcılar Beşinci Element ve Nikita gibi filmlerin yönetmenini kendi arazisindeki geyiklerin hızla üreyere sayılarının çoğalmasına ve komşu tarlalardaki çiftçilerin ürünlerinin zarar görmesine izin vererek ulusal avlanma planına karşı gelmekle suçluyor"/>
  </head>
  <body>
    <article>
      <h1>Geyiklerin avlanmasına izin vermeyen Fransız yönetmen mahkemelik oldu</h1>
      <address><time datetime="2019-11-05T10:36:53+00:00">05 Nov 2019, 10:36</time> by <a rel="author">Faruk Can</a></address>
      <p>Fransız yönetmen Luc Besson arazisindeki yabani geyiklerin avlanmasına izin vermediği için mahkemelik oldu.</p>
      <p>Normandy'nin Orne bölgesindeki avcılar Beşinci Element ve Nikita gibi filmlerin yönetmenini kendi arazisindeki geyiklerin hızla üreyerek sayılarının çoğalmasına ve komşu tarlalardaki çiftçilerin ürünlerinin zarar görmesine izin vererek ulusal avlanma planına karşı gelmekle suçluyor.</p>
      <p>Avcılar 2014 yılından beri geyik sayısını düşürmeyen Besson'dan çiftçilerin zararını karşılaması için 130 bin euro tazminat ödemesini istiyor.</p>
      <p>Arazi ve içerisindeki şatoyu 1998 yılında satın alan ve film platosu olarak kullanan Besson'un duruşmaya katılmadığı fakat eşi ve kızının hazır olduğu rapor edildi.</p>
      <p>Besson eylül ayında Le Parisien dergisine verdiği röportajda avcıları gerçeklikten kopuklukla suçlamıştı. Besson "Tüm dünyayı etkileyen çevre krizi ve biyo çeşitlilik tartışmaları arasında Orne bölgesindeki avcılar evimin yanından geçen geyikleri öldürmemi istiyor. Bunu yaparken çocuklarıma balkondan izletmeli miyim?" sözlerini kullandı.</p>
      <p>Avcıların avukatı Charles Lagier yönetmenin avlanmayı destekleyip desteklememesinin konuyla alakası olmadığını belirterek "Avlanmak istemeyebilir, buna hakkı var. Fakat ya ulusal avlanma planını kabul etmeli ya da tazminatı ödemeli" sözlerini kullandı.</p>
      <p>Besson'un arazisi Paris'e iki saat mesafedeki Saint-Evroult ormanının bir parçasını oluşturuyor.</p>
      <p>2016 yılında yerel yöneticiler çevre tarlalara zarar verdiği ve yoldan geçen araçları tehlikeye attığı gerekçesi ile Besson'un arazisindeki geyikleri uzaklaştırma kararı almış fakat ormanda sayılan 300 geyiğin aşırı sayıda olmadığını hükmetmişti.</p>
      <ul>
        <li>
          <a href="https://tr.euronews.com/2019/09/05/sabah-erken-ottugu-icin-mahkemelik-olan-horoz-davayi-kazandi-otmeye-devam-edecek">Sabah erken öttüğü için mahkemelik olan horoz davayı kazandı: Ötmeye devam edecek</a>
        </li>
      </ul>
      <p>Ek kaynaklar<b> • AFP</b></p>
    </article>
  </body>
</html>