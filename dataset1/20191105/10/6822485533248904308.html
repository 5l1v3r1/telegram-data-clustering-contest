<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814052.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T10:00:00+00:00"/>
    <meta property="og:title" content="طرح برخورد با موتورسواران متخلف کلید خورد"/>
    <meta property="og:description" content="به گزارش فارس، نارضایتی شهروندان و مسوولان از موتورسواران پایتخت و تخلفات این دسته از کاربران ترافیک پلیس تهران را بر آن داشت تا طرح ساماندهی موتورسیکلت سواران را در دستور کار خود قرار دهد."/>
  </head>
  <body>
    <article>
      <h1>طرح برخورد با موتورسواران متخلف کلید خورد</h1>
      <address>
        <time datetime="2019-11-05T10:00:00+00:00">05 Nov 2019, 10:00</time>
      </address>
      <p>پلیس تهران از امروز طرح ساماندهی موتورسواران را در دستور کار قرارداد.</p>
      <p>به گزارش فارس، نارضایتی شهروندان و مسوولان از موتورسواران پایتخت و تخلفات این دسته از کاربران ترافیک پلیس تهران را بر آن داشت تا طرح ساماندهی موتورسیکلت سواران را در دستور کار خود قرار دهد.</p>
      <p>سردار حسین رحیمی فرمانده انتظامی پایتخت از اجرای این طرح از صبح امروز خبر داد و اظهار داشت: پلیس مخالف موتور سواران و ارتزاق به واسطه کار با موتور نیست اما این دسته از کاربران ترافیک باید قانون‌مند باشند.</p>
      <p>وی به تخلفات عمده برخی از موتور سواران پرداخت و تصریح کرد:حرکت در جهت مخالف در خیابان‌ها، حرکت در خطوط ویژه، حرکت در پیاده‌رو، عبور از چراغ قرمز، همراه نداشتن مدارک، نداشتن پلاک، مخدوش بودن پلاک و حرکات مخاطره‌آمیز و تک‌ چرخ زدن  از جمله مواردی است که اعمال قانون، توقیف و انتقال موتورسیکلت‌ها به پارکینگ را در پی خواهد داشت.</p>
      <p>فرمانده انتظامی پایتخت ادامه داد: اگر موتورسیکلت سواران موارد زیر را انجام دهند فقط شامل اعمال قانون و جریمه شده و توقیفی در دستور کار نخواهد بود؛ این موارد عبارتند از پوشاندن پلاک با قفل، پوشاندن پلاک با طلق و امثالهم، حمل بارهای نامتعارف‌، عدم استفاده از کلاه ایمنی استاندارد و ایستادن روی خط عابر پیاده. حال باید منتظر ماند و  دید که آیا طرح ساماندهی و برخورد با موتورسواران متخلف می تواند بهبودی در وضعیت تردد این دسته از کاربران ترافیک و همچنین ساماندهی وضعیت تردد در معابر پایتخت به خصوص معابر مرکزی تهران داشته باشد.</p>
    </article>
  </body>
</html>