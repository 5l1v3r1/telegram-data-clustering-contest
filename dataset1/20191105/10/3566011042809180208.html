<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545068.html/%D8%A7%D8%AA%D9%88%D8%A8%D9%88%D8%B3-%D9%87%D8%A7%DB%8C-%D8%AA%D8%B9%D9%85%DB%8C%D8%B1%DB%8C-%D8%B4%D9%87%D8%B1%D8%AF%D8%A7%D8%B1%DB%8C-%DA%A9%D8%B1%D9%85%D8%A7%D9%86--%D8%AE%D8%B1%D8%A8%D8%B2%D9%87-%D8%A7%DB%8C-%D8%A8%D8%AF%D9%88%D9%86-%D9%86%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T10:46:00+00:00"/>
    <meta property="og:title" content="اتوبوس‌های تعمیری شهرداری کرمان، خربزه‌ای بدون نان"/>
    <meta property="og:description" content="در همه شهرها، توسعه شهری شان از ساخت پل، اتوبوس و … گذشته و اکنون به دنبال افزایش سرعت حمل و نقل مسافربری خود هستند اما این جا نه تنها بر سیستم اتوبوسی- شما بخوانید لاک پشتی_همچنان پایبند هستند بلکه بر افزایش توان این سیستم خوشحالی می کنن، در واقع در تحلیل تعمیر اتوبوس ها، رونمایی و برگزاری مراسمی پر از گل و بوته باید گفت که” فکر نان کن که خربزه آب است”."/>
  </head>
  <body>
    <article>
      <h1>اتوبوس‌های تعمیری شهرداری کرمان، خربزه‌ای بدون نان</h1>
      <h2>یادداشت:</h2>
      <address>
        <time datetime="2019-11-05T10:46:00+00:00">05 Nov 2019, 10:46</time>
      </address>
      <p>در همه شهرها، توسعه شهری شان از ساخت پل، اتوبوس و … گذشته و اکنون به دنبال افزایش سرعت حمل و نقل مسافربری خود هستند اما این جا نه تنها بر سیستم اتوبوسی- شما بخوانید لاک پشتی_همچنان پایبند هستند بلکه بر افزایش توان این سیستم خوشحالی می کنن، در واقع در تحلیل تعمیر اتوبوس ها، رونمایی و برگزاری مراسمی پر از گل و بوته باید گفت که” فکر نان کن که خربزه آب است”.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.armanekerman.ir/">راه آرمان؛</a> دوم آبان ماه بود که شهرداری کرمان ۸ دستگاه اتوبوس تعمیر شده را در یک مراسم پرطمطراق به نمایش گذاشت و خبر از این داد که ارزش ریالی این دستگاه ها چیزی حدود ۱۲ میلیارد تومان بوده است اما برای کل دستگاه ها تنها ۲میلیارد تومان هزینه شد ه است و شهرداری کرمان از این طریق توانسته چیزی نزدیک به ۱۰ میلیارد تومان صرفه جویی کند.</p>
      <p>اقدام نیکویی که به جای خرید اتوبوس جدید با تعمیر اتوبوس های معیوب عاید شهرداری شده است.</p>
      <p>از طرفی مدیر عامل حمل و نقل بار و مسافر شهرداری در گفتگویی خبر از این داد که کرمان به عنوان پایلوت بازسازی اتوبوس در کشور معرفی شد از این رو ۷٫۵میلیارد تومان به این سازمان تخصیص یافته است.</p>
      <p>خبری بسیار مسرت بخش از دو جهت یکی آن که شهرداری کرمان با اقدامی به جا چند میلیارد صرفه جویی کرده است و دیگری آن که به عنوان پایلوت بازسازی اتوبوس درکشور معرفی شده است.</p>
      <p>تا به این جای داستان برای نویسنده این یادداشت و همچنین خواننده آن نیز افتخاری است که مسئولین مربوطه آگاهانه و توانمندانه چنین  اقدامی داشته اند و جای شکی نیست که این اقدام را بسی تحسین باید گفت.</p>
      <p>اما هدف از این که، این جانب کلمات را پشت سر هم بنگارم، تنها تحسین نیست. داستان کمی غم انگیز است، اگر چه مسئولین شهرداری سعی دارند نیمه پر لیوان را نشان دهند اما به عنوان یک شهروند درصدد هستم تا چشم ها و ذهن ها را کمی به سمت نیمه خالی لیوان سوق دهم، نیمه ای که بر پر بودن لیوان می چربد.</p>
      <p>به واقع در تحلیل  تعمیر اتوبوس‌ها، رونمایی و برگزاری مراسمی پر از گل و بوته باید گفت که” فکر نان کن که خربزه آب است”…</p>
      <p>در همه شهرها ، توسعه شهری شان از ساخت پل، اتوبوس و … گذشته و اکنون به دنبال افزایش سرعت حمل و نقل مسافربری خود هستند اما این جا نه تنها بر سیستم اتوبوسی- شما بخوانید لاک پشتی- همچنان پایبند هستند بلکه بر افزایش توان این سیستم خوشحالی می کنند.</p>
      <p>عقب افتادگی شهر کرمان در حوزه حمل و نقل عمومی بسیار زیاد است، این جمله از نگارنده این یادداشت نیست بلکه کلامی است که سید مهران عالم زاده شهردار کرمان بیان داشته و صد البته این سخن از روی دلسوزی است اما چاره ای باید جست، چرا که دلیل این همه عقب افتادگی جای سوال است و باز صد البته این عقب افتادگی ها مربوط به یک سال و دو سال نیست بلکه مربوط به سال های متمادی است.</p>
      <p>مهم نیست که شیراز و اصفهان چند سالی می شود که شهروندانشان از سیستم های جدید حمل و نقل مثل مترو استفاده می کنند، اصلا آبادانی و توسعه شهرهای اطراف را چه به ما؟؟</p>
      <p>این جا کرمان است، جایی که بیش از هر چیزی مسئولانش گلایه می کنند که مردم کرمانی مطالبه گری نمی کنند، از این رو دلیل عقب افتادگی کرمان را عدم مطالبه گری مردم می دانند اما  در همین راستا اگر خبرنگاری به عنوان نماینده مردم دهان بگشاید؛ یا پاسخی دریافت نمی کند و یا از او شکایت می شود…</p>
      <p>بگذریم که بحث این نیست.</p>
      <p>موضوع دلیل عقب ماندگی بیش از پیش کرمان است و شهری که بیش از آن که درایت مسئولین بر آن حاکم باشد سیاست بر آن حکمرانی می کند.</p>
      <p> برای مثال همین پل ها یا تقاطع های غیر هم سطحی که چند وقت اخیر در شهر احداث شد، چه داستان و داستانک هایی که برای آنها ساخته نشد، تمام همت برخی از جناح ها و رسانه های حامی شان این شد که کرمان را چه به داشتن پل و تقاطع همراه، همان چراغ قرمز ها بهتر بود و یا  این که فلان پل در فلان مکان نه تنها بار ترافیکی را از بین نبرد بلکه ترافیک کل شهر را زیر و زبر کرد.</p>
      <p>حال به شهرهای اطراف نگاه کنیم، سال هاست که با ساختن پل ها یا تقاطع های غیر هم سطح  متعدد سعی بر این داشته اند که ترافیک شهرشان را حل کنند، اگر برای کرمان احداث یک پل چیزی محیرالعقول، جدید  و صد البته از عجایب شهر، یا سازه ای بیخود از نگاه برخی منتقدین باشد برای سایر شهرها موضوعی کاملا ساده و جزو اصول اولیه شهرسازی شان است.</p>
      <p>داستان تعمیر اتوبوس های شهر کرمان هم کمی به نگاه مسئولین و جناح ها مرتبط است، مثلا فکر کنید که می خواهند سیستم اتوبوسی حمل و نقل مسافرین را عوض کنند البته خدای ناکرده!!</p>
      <p>در ابتدای مطرح شدن این موضوع، دعوا این خواهد بود که چه سیستمی جایگزین اتوبوس شود، چند سالی بر این منوال می گذرد و ما همچنان سوار بر اتوبوس های تعمیری و فرسوده هستیم …</p>
      <p>تا این که بالاخره مسئولین به توافق می رسند که خدای ناکرده مترو یا تراموا برای سیستم حمل و نقل کرمان برگزیده شود.</p>
      <p>بعد از رسیدن به نتیجه در گام اول  و انتخاب نوع سیستم حمل و نقل، چند سالی درگیر این خواهیم بود که چه کسی مجری پروژه باشد  و ما همچنان سوار بر اتوبوس های تعمیری ئ فرسوده هستیم.</p>
      <p> راستی خدا را شکر که شهرمان کرمان،  پایلوت بازسازی اتوبوس در کشور معرفی شده است چرا که در طی این چند سال مسلما اتوبوس های فرسوده، برای استفاده من و تو تعمیر خواهند شد؛ بگذریم…</p>
      <p>بالاخره بعد از کش و قوس های فراوان چندین ساله، نوبت به خزانه و جیب همیشه خالی شهرداری می رسد و پیمانکاری که اگر درسایر شهرها چنین پروژه ای را یکساله به نتیجه رسانده باشد، در کرمان چندین و چند سال درگیر خواهد بود چرا که شهرداری همیشه بی پول است به اضافه آنکه رسانه‌ها و جناح‌های مخالف مدام سنگ اندازی می کنند.</p>
      <p>حال باید دعا کرد که خداوند به من و شما  عمر حضرت نوح و صبر ایوب را دهد تا سوار بر اتوبوس های فرسوده و تعمیری شهرداری،  سیستم جدید حمل و نقل مسافر در شهر کرمان را ببینیم.</p>
      <p>یادداشت: پسند</p>
      <p>انتهای پیام/</p>
      <p> </p>
    </article>
  </body>
</html>