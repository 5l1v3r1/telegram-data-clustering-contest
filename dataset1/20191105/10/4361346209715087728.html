<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/abel-anita-rajzok-alapjan-szinkronizalt/185885"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-05T10:30:00+00:00"/>
    <meta property="og:title" content="Ábel Anita rajzok alapján szinkronizált"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Ábel Anita rajzok alapján szinkronizált</mark>
      </h1>
      <address><time datetime="2019-11-05T10:30:00+00:00">05 Nov 2019, 10:30</time> by <a rel="author">Bors</a></address>
      <p>
        <b>Első szinkron- és tévés munkáihoz édesanyja rajzolta le a színész-műsorvezetőnek a szövegét, manapság kislánya segít neki a tanulásban. </b>
        <b>Első szinkron- és tévés munkáihoz édesanyja rajzolta le a színész-műsorvezetőnek a szövegét, manapság kislánya segít neki a tanulásban.</b>
      </p>
      <p>Még a legnagyobb tévés sztárok sem tudták volna családjuk támogatása nélkül megdönteni az olyan szakmai csúcsokat, mint például Ábel Anita, aki nem csak színésznőként, de műsorvezetőként is évtizedek óta a csúcson van. A Spektrum Home NőComment című talkshowjának háziasszonya szívesen emlékezett vissza szeretett édesanyja, Klára ötletes támogatására, amit első színészi és szinkronmunkáihoz adott, hogy lánya magabiztosan tudja elsajátítani a szövegeit.</p>
      <figure>
        <img src="http://media.borsonline.hu/cikk/20/191437/big-lead/650x360/2014230_abel-anita-11-bs.jpg"/>
        <figcaption>Anita ma már kislányával, Lucával gyakorolja a szerepeit © Bánkúti Sándor</figcaption>
      </figure>
      <p>– Négyévesen kaptam meg az első szinkronmunkámat, nem emlékszem már, mi volt a film. Akkor még nem tudtam olvasni, így egyrészt hallás után kellett megtanulnom a szöveget, másrészt anyukám segített, aki mindig vitt a felvételekre. Volt egy füzetem, amibe lerajzolta nekem a történéseket és az alapján tudtam megtanulni a szöveget. Ez a későbbi filmes munkáimban is segítségemre volt. Miután pedig már folyékonyan olvastam, akkor meg együtt tanultuk a szövegeket a felvételekre, még a Szomszédok idején is. Ezt a szerepet most a kislányom vette át, mindent vele mondok össze – mesélte Anita a Borsnak, aki azt is elárulta, kislánya, Luca követi-e őt a pályán.</p>
      <p>– Ő most éppen állatorvos szeretne lenni. Mindenben támogatom persze, ahogy engem is a szüleim, nélkülük nem tartanék ott, ahol most. Fontos volt azonban, hogy a családunkban sosem téma a szakmám, hogy én mivel foglalkozom éppen, ott csak egy hétköznapi nő vagyok – tette hozzá a műsorvezetőnő.</p>
    </article>
  </body>
</html>