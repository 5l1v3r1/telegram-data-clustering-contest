<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/05/borjan-nadam-se-da-ce-da-se-ponovi-liverpul/"/>
    <meta property="og:site_name" content="Sportska centrala"/>
    <meta property="article:published_time" content="2019-11-05T10:04:03+00:00"/>
    <meta property="og:title" content="Borjan: Nadam se da će da se ponovi Liverpul"/>
    <meta property="og:description" content="Golman Crvene zvezde Milan Borjan veruje u sebe i svoje saigrače da mogu ostvariti povoljan rezultat u sutrašnjoj utakmici 4. kola Lige šampiona protiv Totenhema. Crveno-beli će pred prepunim tribinama stadiona ,,Rajko Mitić“ ugostiti poljuljani Totenhem, koji je ipak u Londonu pokazao silu i zbog čega je šampion Evrope. Ono što ide u korist domaćem […]"/>
  </head>
  <body>
    <article>
      <h1>Borjan: Nadam se da će da se ponovi Liverpul</h1>
      <address><time datetime="2019-11-05T10:04:03+00:00">05 Nov 2019, 10:04</time> by <a rel="author">Nemanja</a></address>
      <p>Golman Crvene zvezde Milan Borjan veruje u sebe i svoje saigrače da mogu ostvariti povoljan rezultat u sutrašnjoj utakmici 4. kola Lige šampiona protiv Totenhema.</p>
      <p>Crveno-beli će pred prepunim tribinama stadiona ,,Rajko Mitić“ ugostiti poljuljani Totenhem, koji je ipak u Londonu pokazao silu i zbog čega je šampion Evrope. Ono što ide u korist domaćem timu jeste i eventualno odsustvo Harija Kejna i Hjong Min Sona.</p>
      <p>– <b>To je ekipa kao i sve engleske, a jaki su i brzi. Ko god bude na terenu, biće teško, mi ćemo dati sve od sebe </b>– kazao je Borjan za ,,Žurnal“.</p>
      <p>Jedan od najboljih igrača kluba godinama unazad smatra da je potrebno da ekipa da sve od sebe i da će navijači to prepoznati.</p>
      <p>– <b>Zvezdaška javnost je specifična, mnogo traži od nas. Razume se, i trebalo bi da bude tako, jer smo veliki klub. Prepozna se kad ostavimo srce na terenu, podrže nas. Nadam se da ćemo u sredu da damo sve od sebe i obradujemo navijače </b>– istakao je Borjan.</p>
      <p>Ono što bi, prema rečima Zvezdinog čuvara mreže, trebalo da bude ključ uspeha na terenu, jeste dogovor iz svlačionice.</p>
      <p>– <b>Moramo da slušamo stručni štab, rade izuzetnu analizu. Sve zavisi od toga kako uđemo u utakmicu. Imamo 12. igrača, navijače, nadam se da će da bude pun stadion</b>. <b>Ako slušamo stručni štab biće sve dobro, a ako krenemo da radimo po našem ulazimo u probleme. Tako je bilo u Londonu, nismo slušali šta je bio plan </b>– otkrio je Borjan.</p>
      <p>Zvezda je u prethodnim sezonama pokazala da može da se nameće sa velikanima, posebno na domaćem terenu.</p>
      <p>– <b>U poslednje tri godine smo napravili izvanrednu priču, jednom igrali Ligu Evrope i dva puta Ligu šampiona. Neverovatno je lepo šta se dešava. Dolazi teška utakmica, probaćemo da napravimo dobar rezultat i prođemo grupnu fazu</b>.</p>
      <p>Datum 6. novembar odmah se vezuje za pobedu nad Liverpulom u zvezdaškoj javnosti, a istog dana, samo godinu dana kasnije, na ,,Rajko Mitić“ stiže Totenhem.</p>
      <p>– <b>Lepa su sećanja, ali lopta je okrugla. Nadam se da će da se ponovi <a href="https://www.sportskacentrala.com/tag/fk-liverpul/">Liverpul</a>, da upišemo nova tri boda. Značilo bi svima u klubu, navijačima –</b> rekao je Borjan.</p>
      <p>Meč je na programu sutra od 21 sat.</p>
    </article>
  </body>
</html>