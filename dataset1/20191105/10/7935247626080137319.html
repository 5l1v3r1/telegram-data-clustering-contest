<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/ikinci-turk-rus-kara-devriyesi-tamam-214184h.htm"/>
    <meta property="og:site_name" content="OLAY"/>
    <meta property="article:published_time" content="2019-11-05T10:40:14+00:00"/>
    <meta property="og:title" content="İkinci Türk-Rus kara devriyesi tamam"/>
    <meta property="og:description" content="Soçi mutabakatı kapsamında Türk ve Rus askerlerince Suriye'de Fırat'ın doğusunda gerçekleştirilen ikinci ortak kara devriyesi tamamlandı."/>
  </head>
  <body>
    <article>
      <h1>İkinci Türk-Rus kara devriyesi tamam</h1>
      <h2>Soçi mutabakatı kapsamında Türk ve Rus askerlerince Suriye'de Fırat'ın doğusunda gerçekleştirilen ikinci ortak kara devriyesi tamamlandı.</h2>
      <address>
        <time datetime="2019-11-05T10:40:14+00:00">05 Nov 2019, 10:40</time>
      </address>
      <p>Türk Silahlı Kuvvetleri (TSK) ve Rus konvoyunun Suriye'de güvenli bölgeyi tesise yönelik gerçekleştirdikleri ikinci ortak devriyeye insansız hava aracı refakatinde zırhlı araçlar katıldı. </p>
      <p>Şanlıurfa'nın Suruç ilçesinin 15 kilometre batısındaki Mertismail Mahallesi mevkisinden hareket eden 4 zırhlı araçtan oluşan TSK konvoyu, ortak kara devriyesine katılmak için sınırı geçerek Rus askeri konvoyuyla buluştu. </p>
      <p>Türk-Rus ortak devriyesi, Aynularab'ın doğusu ile Tel Abyad'ın batısı arasındaki bölgede yürütüldü. Bu yönde bir süre gözlemde bulunan ortak konvoy devriyesi, yaklaşık 2 saat sürdü. </p>
      <p>TSK konvoyu, devriyenin tamamlanmasının ardından sınır hattına döndü. </p>
      <p>Sınırın sıfır noktasındaki gelişmeleri çok sayıda basın mensubu takip etti.</p>
      <p>Soçi mutabakatı kapsamında Türk-Rus ilk ortak kara devriyesi 1 Kasım Cuma günü Rasulayn'ın 40 kilometre doğusu ile Kamışlı'nın 30 kilometre batısı arasındaki bölgede icra edilmişti.</p>
    </article>
  </body>
</html>