<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sport/2019/11/05/arda-gotvi-nov-transfer-priceli-se-v-bodurov.428596"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T10:15:00+00:00"/>
    <meta property="og:title" content="Арда готви нов трансфер: Прицели се в Бодуров"/>
    <meta property="og:description" content="Опитният бранител е в немилост в ЦСКА | Dnes.bg"/>
  </head>
  <body>
    <article>
      <h1>Арда готви нов трансфер: Прицели се в Бодуров</h1>
      <h2>Опитният бранител е в немилост в ЦСКА</h2>
      <address><time datetime="2019-11-05T10:15:00+00:00">05 Nov 2019, 10:15</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Вече бившият капитан на ЦСКА Николай Бодуров може да премина в Арда след Нова година. Той е желан от треньора на кърджалийци Стамен Белчев, с когото работеха на Българска армия и шансът на парафира с амбициозния клуб не е никак малък.</p>
      <p>Наскоро опитният бранител заяви, че иска да напусне и да опита късмета си другаде. Договорът му с "червените" изтича през юни 2020 г., припомня "Меридиан мач".</p>
      <p>През лятото към Бодуров имаше интерес от Казахстан, но предвид неговата възраст и това, че няма мач за ЦСКА от август, едва ли има много отбори от чужбина, които биха го поискали. Иначе последният му двубой изобщо бе на 7 септември - загубата с 0:4 от Англия на Уембли.</p>
      <p>Бодуров е в конфликт с цялото ръководство на ЦСКА. Той атакува сериозно главният мениджър на "червените" Стойчо Стоилов, а собственикът Гриша Ганчев обяви, че го е зачеркнал с "дебелия флумастер".</p>
      <p>Опитният защитник, който е играл още за Литекс, Фулъм и Мидтиланд обяви, че е останал в България, за да бъде близо до семейството си.</p>
      <p>Така че офертата от Арда е добре дошла. В момента централни защитници на кърджалийци са Пламен Крумов, Илиас Хасани, Зоран Гаич и младият Милен Стоев.</p>
      <p><a href="https://www.gol.bg/footballbulgaria"><b>Още новини от родния футбол четете в Gol.bg</b></a><br/> </p>
    </article>
  </body>
</html>