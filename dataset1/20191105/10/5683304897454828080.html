<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/05/un-say-no-to-bangladesh-bhashan-char-island-for-rohingya-refugees.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-05T10:07:00+00:00"/>
    <meta property="og:title" content="ഏതു നിമിഷവും കടൽ വിഴുങ്ങും, ചുഴലിക്കാറ്റ് ആഞ്ഞടിക്കും; രോഹിൻഗ്യകൾക്ക് മരണദ്വീപ്"/>
    <meta property="og:description" content="ചെളിയും മണലുമെല്ലാം നിറഞ്ഞതാണു ഭഷൻ ചാറും. അതിനാൽത്തന്നെ അൽപാല്‍പമായി കടലിലേക്ക് ദ്വീപ് ഒലിച്ചിറങ്ങുന്നുവെന്നാണ് പറയപ്പെടുന്നത്. മൺസൂൺ കാലത്തു കനത്ത.Bhashan Char. Rohingya Refugees. Myanmar Refugees. Bangladesh. Rohingya News Latest. രോഹിൻഗ്യ. ഭഷൻ ചാർ ദ്വീപ്. Manorama News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഏതു നിമിഷവും കടൽ വിഴുങ്ങും, ചുഴലിക്കാറ്റ് ആഞ്ഞടിക്കും; രോഹിൻഗ്യകൾക്ക് മരണദ്വീപ്</h1>
      <address><time datetime="2019-11-05T10:07:00+00:00">05 Nov 2019, 10:07</time> by <a rel="author">മനോരമ ലേഖകൻ</a></address>
      <p>ധാക്ക∙ ഇരുപതു വർഷം മുൻപു മാത്രം കടലിൽ നിന്ന് ഉയർന്നു വന്ന ചെറുദ്വീപ്– ബംഗാൾ ഉൾക്കടലിലെ ഭഷൻ ചാർ. ‘പൊങ്ങിക്കിടക്കുന്ന ദ്വീപ്’ എന്നാണ് ഈ പേരിന്റെ അർഥം തന്നെ. ഐക്യരാഷ്ട്ര സംഘടന ഉൾപ്പെടെ ഇടപെട്ടിരിക്കുന്ന ഒരു അഭയാർഥി പ്രശ്നമാണിപ്പോൾ ഭഷൻ ചാറിനെ ചർച്ചാവിഷയമാക്കുന്നത്. മ്യാൻമറിൽ നിന്നു ബംഗ്ലദേശിലെത്തിയിരിക്കുന്ന രോഹിൻഗ്യ അഭയാർഥികളെ പുനരധിവസിപ്പിക്കാനുള്ള സൗകര്യങ്ങളൊരുക്കിയിരിക്കുന്നത് ഈ ദ്വീപിലാണ്. പതിനായിരത്തോളം രോഹിൻഗ്യകളെ ഇവിടേക്ക് ഡിസംബർ മുതൽ മാറ്റാനാണു സർക്കാർ തീരുമാനം. </p>
      <p>കപ്പലിലും ബോട്ടിലും ഹെലികോപ്ടറിലും മാത്രമേ ഇവിടേക്ക് എത്താനാവുകയുള്ളൂ. ദ്വീപിലെ നിർമാണ പ്രവർത്തനങ്ങളെല്ലാം പൂർത്തിയായിക്കഴിഞ്ഞു. 6500ഓളം പേർ ഇവിടേക്കു മാറാമെന്നും ഏറ്റിട്ടുണ്ട്. നവംബർ–ഫെബ്രുവരി  സമയം കൊണ്ട് 3500ഓളം പേരെ എത്തിക്കാനാണ് ബംഗ്ലദേശ് നീക്കം. പക്ഷേ യുഎൻ ഏജൻസികൾ ഇതുവരെ ഈ പുനരധിവാസത്തിന് അനുമതി നല്‍കിയിട്ടില്ല. അതിനവർക്കു വ്യക്തമായ കാരണവും പറയാനുണ്ട്.</p>
      <p>
        <b>വിശ്വസിക്കരുത്, ആ ദ്വീപിനെ!</b>
      </p>
      <p>ബംഗ്ലദേശിന്റെ അതിർത്തി മേഖലയിലാണ് ഏകദേശം ഏഴരലക്ഷത്തോളം വരുന്ന രോഹിൻഗ്യൻ അഭയാർഥികൾ താമസിക്കുന്നത്. ഇവർക്കായി താൽക്കാലിക ടെന്റുകളാണ് ഇപ്പോൾ നിർമിച്ചു നൽകിയിരിക്കുന്നത്. ഇവയേക്കാളും കൂടുതൽ മികച്ച സൗകര്യമാണ് ഭഷൻ ചാറിലൊരുക്കിയിരിക്കുന്നതെന്നു സർക്കാർ പറയുന്നു. അവിടെ പുനരധിവാസ കേന്ദ്രങ്ങളുടെ നിർമാണം ഏകദേശം പൂർത്തിയാവുകയും ചെയ്തു. അതിന്റെ ചിത്രങ്ങളും വിഡിയോകളും സർക്കാർ പുറത്തുവിട്ടു. വീടുകളും ആശുപത്രികളും പൊലീസ് കാവലുമെല്ലാമായി മികച്ച സൗകര്യങ്ങളാണ് ദ്വീപിൽ. എന്നാൽ ഏകദേശം 13,000 ഏക്കറിൽ പരന്നു കിടക്കുന്ന ഭഷൻ ചാറിനെ വിശ്വസിക്കാനാകില്ലെന്നാണു പരിസ്ഥിതി ഗവേഷകർ പറയുന്നത്.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/4/bangladesh-cyclone-file-pic.jpg"/>
      </figure>
      <p>ഭൂമിശാസ്ത്രപരമായ സമ്മർദത്താൽ രണ്ടു പതിറ്റാണ്ടു മുൻപാണ് കടലിൽ ഭഷൻ ചാർ ഉയർന്നുവരുന്നത്. ചാർ പിയ എന്നൊരു ദ്വീപും സമാനമായി രൂപപ്പെട്ടിട്ടുണ്ട്. ജൂൺ മുതൽ സെപ്റ്റംബർ വരെ മഴക്കാലത്ത് പക്ഷേ ഇതു വെള്ളത്തിനടിയിലായിരിക്കും. ഇവിടേക്ക് രോഹിന്‍ഗ്യ അഭയാർഥികളെ മാറ്റാൻ നീക്കമുണ്ടായിരുന്നെങ്കിലും ‘മനുഷ്യരുടെ കൂട്ടക്കൊല’ അനുവദിക്കില്ലെന്നു പറഞ്ഞ് യുഎൻ തള്ളുകയായിരുന്നു.</p>
      <p>ഇത്തരം ദ്വീപുകളുടെ പൊതുസ്വഭാവമായ ചെളിയും മണലുമെല്ലാം നിറഞ്ഞതാണു  ഭഷൻ ചാറും. അതിനാൽത്തന്നെ അൽപാല്‍പമായി കടലിലേക്ക് ദ്വീപ് ഒലിച്ചിറങ്ങുന്നുവെന്നാണ് പറയപ്പെടുന്നത്. മൺസൂൺ കാലത്തു കനത്ത തിരയടി ഭീഷണിയുമുണ്ട്. ഇടയ്ക്കിടെ സൈക്ലോൺ ഭീഷണിയും ശക്തം. ചുഴലിക്കാറ്റും പിന്നാലെയെത്തുന്ന കനത്ത മഴയും തിരയും ഏതുനിമിഷവും ഭഷൻ ചാറിനെ മുക്കിക്കളയുമെന്നും ഗവേഷകർ മുന്നറിയിപ്പു നൽകുന്നു. </p>
      <p>
        <b>ഏതുനിമിഷവും വെള്ളത്തിനടിയിൽ...</b>
      </p>
      <p>ദ്വീപിനു ചുറ്റും മൂന്നു മീറ്റർ ഉയരത്തിൽ തിട്ട കെട്ടി തിരയടിക്കെതിരെ പ്രതിരോധം തീർത്തിട്ടുണ്ട്. എന്നാൽ ഭഷൻ ചാർ പോലെ കടലില്‍ ഉയര്‍ന്നുവരുന്ന ദ്വീപുകൾ കുറഞ്ഞത് 30 വർഷമെങ്കിലും നിരീക്ഷിച്ചതിനു ശേഷം മാത്രമേ നിർമാണ പ്രവൃത്തികൾ നടത്താൻ പാടുള്ളൂവെന്നാണ് പരിസ്ഥിതി പ്രവർത്തകരുടെ മുന്നറിയിപ്പ്. അത്രയും സമയംകൊണ്ടു മാത്രമേ ദ്വീപിലെ മണ്ണ് ഉറച്ച് നിർമാണത്തിനു വേണ്ട അടിത്തറയൊരുക്കുകയുള്ളൂ. ഇതൊന്നും കണക്കാക്കാതെയായിരുന്നു ഇതുവരെയുള്ള ദ്വീപിലെ നിർമാണങ്ങളെല്ലാം.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/4/bangladesh-cyclone-file-pic-1.jpg"/>
      </figure>
      <p>ഈ സാഹചര്യത്തിലാണ് അഭയാര്‍ഥികൾക്കു വേണ്ടിയുള്ള യുഎൻഎച്ച്സിആർ, ഐഒഎം, ഡബ്ല്യുഎഫ്പി തുടങ്ങിയ കൂട്ടായ്മകൾ ദ്വീപിനെ ‘ഒറ്റപ്പെട്ടതും ഏതുനിമിഷവും വെള്ളത്തിനടിയിലാകുന്നതും’ എന്നു വിശേഷിപ്പിച്ചത്. ബംഗ്ലദേശിൽ നിന്ന് ദ്വീപിലേക്ക് എത്തണമെങ്കിൽ ബോട്ടിൽ‌ മൂന്നു മണിക്കൂർ യാത്ര വേണം. എന്നാൽ ചുഴലിക്കാറ്റ് രൂക്ഷമാകുന്ന സമയത്ത് ഇവിടെയെത്താൻ നാവിക സേനയ്ക്കു പോലും കുറഞ്ഞത് രണ്ടു ദിവസമെങ്കിലും വേണമെന്ന് ഔദ്യോഗികമായിത്തന്നെ വ്യക്തമാക്കിയിട്ടുണ്ട്. </p>
      <p>മൺസൂൺ കാലത്തു കനത്ത മഴയെയും കൊടുങ്കാറ്റിനെയും പ്രതിരോധിക്കാൻ പോലും ദ്വീപിനു ശേഷിയില്ലെന്നും മനുഷ്യാവകാശ സംഘടനകൾ പറയുന്നു. മേഘ്ന നദി കടലുമായി ചേരുന്ന ഭാഗത്താണ് ദ്വീപിന്റെ സ്ഥാനം. അര നൂറ്റാണ്ടിനിടെ പതിനായിരക്കണക്കിനു പേരാണ് ഇവിടെ അതിശക്തമായ ചുഴലിക്കാറ്റിന്റെ ഇരകളായി കൊല്ലപ്പെട്ടിരിക്കുന്നത്. ദ്വീപ് മുങ്ങിയാൽ അവിടെ കാവലിന് ഏർപ്പെടുത്തിയിട്ടുള്ള സൈനികർക്കു പോലും രക്ഷപ്പെടാനാകില്ലെന്നു ചുരുക്കം. ഈ സാഹചര്യത്തിൽ ദിനംപ്രതി ദ്വീപിലെ സാഹചര്യങ്ങൾ വിലയിരുത്താൻ ഒരു കപ്പൽ സര്‍വീസ് വേണമെന്നാണ് യുഎന്‍ നിർദേശം. </p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/4/bangladesh-cyclone-file-pic-5.jpg"/>
      </figure>
      <p>രോഹിൻഗ്യ നേതാക്കളെ ദ്വീപിലെത്തിച്ചു സൗകര്യങ്ങൾ വിശദീകരിക്കാനും ബംഗ്ലദേശ് നീക്കമുണ്ട്. മാത്രവുമല്ല ദ്വീപിൽ മാസങ്ങളോളം ഉപയോഗിക്കാവുന്ന ഭക്ഷ്യധാന്യം സംഭരിക്കാനുള്ള ഗോഡൗൺ സൗകര്യമുണ്ടെന്നും സർക്കാർ പറയുന്നു. ദ്വീപ് മുങ്ങിപ്പോയാല്‍ എന്തെന്ന ചോദ്യത്തിനു മാത്രം ഉത്തരമില്ല. മാത്രവുമല്ല, ദ്വീപിലെ നിർമാണത്തിന്റെയും മറ്റു സൗകര്യങ്ങളുടെയും യഥാർഥ വിവരങ്ങളും ബംഗ്ലദേശ് യുഎന്നിനു കൈമാറിയിട്ടില്ല.</p>
      <p>2017 ഓഗസ്റ്റിലാണ് രോഹിൻഗ്യ അഭയാര്‍ഥികൾ ബംഗ്ലദേശിലേക്ക് പലയാനം ചെയ്തത്. എന്നാൽ രാജ്യത്തേക്കു കടത്താതെ അതിർത്തിയിൽ വേലി കെട്ടിത്തിരിച്ചാണ് ഏഴരലക്ഷത്തോളം പേർക്കുള്ള സൗകര്യം സർക്കാർ ഒരുക്കിയിരിക്കുന്നത്. ഇതു വൻ മനുഷ്യാവകാശ പ്രശ്നങ്ങൾ ഉയർത്തിയതോടെയാണ് പുതിയ പുനരധിവാസ കേന്ദ്രമെന്ന നിലയ്ക്ക് ഭഷൻ ചാർ തിരഞ്ഞെടുത്തത്. </p>
      <p>
        <b>‘അവരെ പോകാൻ നിർബന്ധിക്കുന്നു...’</b>
      </p>
      <p>ഭഷൻ ചാറിലേക്കു പോകാൻ തയാറാണെന്നു പറഞ്ഞു സർക്കാർ പുറത്തുവിട്ട പട്ടികയിലെ ചിലരുമായി ഫോർടിഫൈ റൈറ്റ്സ് എന്ന സംഘടനയുടെ പ്രതിനിധികൾ സംസാരിച്ചിരുന്നു. അവരൊന്നും ഇക്കാര്യം അറിഞ്ഞിട്ടു പോലുമില്ലെന്നായിരുന്നു മറുപടി. ചിലരെയാകട്ടെ നിർബന്ധിച്ച് ഭഷൻ ചാറിലേക്ക് അയയ്ക്കാനും നീക്കമുണ്ട്. ആകെ 120 കമ്യൂണിറ്റി ഷെൽട്ടറുകളാണ് ദ്വീപിലുള്ളത്. ഓരോന്നിലും 92 പേർക്കു താമസിക്കാം. ചുഴലിക്കാറ്റ് പോലുള്ള പ്രശ്നങ്ങളുണ്ടാകുമ്പോൾ 1000 പേരെ വരെ പുനരധിവസിപ്പിക്കാം. ഒപ്പം 200 കന്നുകാലികളെയും. </p>
      <figure>
        <iframe src="https://www.youtube.com/embed/LWFhH9rB2IY" width="560" height="315" data-service="Youtube" scrolling="no"/>
      </figure>
      <p>വൈദ്യുതിക്കായി സോളർ പാനലുകളെയും ജനറേറ്ററുകളെയുമാണ് ആശ്രയിക്കുക. പരീക്ഷണാടിസ്ഥാനത്തിൽ കൃഷിയും നടത്തിനോക്കിയിരുന്നു. സോളർ പമ്പുകൾ വഴിയായിരിക്കും ഓരോ വീട്ടിലും വെള്ളമെത്തിക്കുക. മണ്ണിനടിയിൽ ഏകദേശം 700–750 അടി താഴെ ശുദ്ധജലത്തിന്റെ സാന്നിധ്യവും കണ്ടെത്തിയിട്ടുണ്ടെന്നു പറയുന്നു. എല്ലായിടത്തും മഴവെള്ള സംഭരണികളും കുടിവെള്ളം ശേഖരിക്കാൻ പ്രത്യേകം കുളങ്ങളുമുണ്ട്. </p>
      <p>അടിയന്തര ഘട്ടത്തിൽ ഉപയോഗിക്കാൻ എട്ട് സ്പീഡ് ബോട്ടുകളും ഹെലികോപ്ടർ ഇറക്കാൻ രണ്ട് ഹെലിപാഡുകളും ഉണ്ടെന്നും സർക്കാർ വിശദമാക്കുന്നു. ഈ സൗകര്യങ്ങളെല്ലാം യുഎൻ പ്രതിനിധി സംഘം ഉൾപ്പെടെ മാസങ്ങൾക്കു മുൻപു സന്ദർശിച്ചു വിലയിരുത്തിയതുമാണ്. എന്നിട്ടും അനുമതി നിഷേധിക്കുന്നതാണ് ഭഷൻ ചാറിനു മേലുള്ള ആശങ്കയും ചർച്ചയും ഇപ്പോൾ ശക്തമാക്കുന്നതും.</p>
      <p><b>English Summary:</b> Bangladesh Rohingya island relocation 'uncertain' after UN doubts over Bhashan Char Island</p>
    </article>
  </body>
</html>