<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619977/%D9%BE%D9%84%DB%8C%D8%B3-%D8%A7%D8%AE%D8%A8%D8%A7%D8%B1-%D8%B3%D8%B1%D8%A8%D8%A7%D8%B2%DB%8C-%D8%B1%D8%A7-%D9%81%D9%82%D8%B7-%D8%A7%D8%B2-%D8%B3%D8%A7%DB%8C%D8%AA-%D9%BE%D9%84%DB%8C%D8%B3-%D9%BE%DB%8C%DA%AF%DB%8C%D8%B1%DB%8C-%DA%A9%D9%86%DB%8C%D8%AF-%D9%86%D9%87-%D8%A7%D8%B2-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T10:23:00+00:00"/>
    <meta property="og:title" content="پلیس: اخبار سربازی را فقط از سایت پلیس پیگیری کنید نه از فضای مجازی"/>
    <meta property="og:description" content="رئیس سازمان وظیفه عمومی نیروی انتظامی گفت: پلیس هیچ گونه مجوزی مبنی بر تبلیغ، مشاوره، راهنمایی و اطلاع رسانی نسبت به معافیت و قوانین نظام وظیفه عمومی در فضای مجازی به افراد یا موسسات نداده است و با این گونه موارد برخورد می شود."/>
  </head>
  <body>
    <article>
      <h1>پلیس: اخبار سربازی را فقط از سایت پلیس پیگیری کنید نه از فضای مجازی</h1>
      <address>
        <time datetime="2019-11-05T10:23:00+00:00">05 Nov 2019, 10:23</time>
      </address>
      <p>
        <i>رئیس سازمان وظیفه عمومی نیروی انتظامی گفت: پلیس هیچ گونه مجوزی مبنی بر تبلیغ، مشاوره، راهنمایی و اطلاع رسانی نسبت به معافیت و قوانین نظام وظیفه عمومی در فضای مجازی به افراد یا موسسات نداده است و با این گونه موارد برخورد می شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار تقی مهری روز سه شنبه در پاسخ به این سئوال که برخی از افراد در کانال های تلگرامی یا در فضای اینستاگرام اقدام به اطلاع رسانی در مورد روش های معافیت سربازی کرده و گاه اعلام می کنند که با دریافت وجه می توانند افراد را از سربازی معاف کنند، آیا در این زمینه با پلیس فتا برای مسدودسازی این شبکه ها، همکاری داشته اید؟ افزود: پلیس هیچ گونه مجوزی به افراد برای اطلاع رسانی در این زمینه نداده است و تنها سایت دارای مجوز در این مورد سایت پلیس است.</p>
      <p>وی ادامه داد: شهروندان فقط نسبت به مطالب سایت پلیس اعتماد و اطمینان داشته باشند و تنها از طریق پلیس مشاوره های لازم را دریافت کنند. برخی از این سایت ها را که اقدام به اطلاع رسانی غلط به شهروندان کرده اند، با هماهنگی همکارانمان در پلیس فتا مسدود کرده و با افراد خاطی برخورد قانونی شده است.</p>
      <p>رئیس نظام وظیفه عمومی گفت: برخی از افراد سودجو از ناآگاهی خانواده ها و مشمولان سوء‌استفاده کرده و خود را به عنوان کسانی که آشنایی کامل با قوانین نظام وظیفه عمومی دارند یا می توانند برای آن ها اقدامات خاصی انجام دهند، معرفی می کنند؛ بر این اساس به خانواده ها و مشمولان سربازی توصیه می شود هرگونه سئوالی که در مورد قوانین نظام وظیفه دارند، از همکاران ما در سازمان نظام وظیفه عمومی نیروی انتظامی جویا شوند، همکاران ما به صورت تلفنی یا اینترنتی سئوالات مشمولان را پاسخ می دهند.</p>
      <p>سردار مهری افزود: در برخی موارد شاهد بودیم که برخی به علت عدم آگاهی، به مشاوره هایی که صحیح نبوده جامه عمل پوشانده و مسیر زندگی مشمول یا سرباز تغییر یافته و برای آنها غیبت از سربازی به دلیل راهنمایی و مشاوره اشتباه منظور شده است.</p>
      <p>
        <b>سایت و کانال های غیرقانونی رصد می‌شوند</b>
      </p>
      <p>رئیس سازمان نظام وظیفه عمومی گفت: کانال یا سایت هایی که به صورت غیرقانونی در این زمینه فعالیت دارند، توسط پلیس رصد می شوند چرا که همان طور که پیش از این گفته شد، پلیس هیچ گونه مجوزی برای فعالیت در این زمینه در سایت یا کانال های فضای مجازی نداده است.</p>
      <p>سردار مهری تاکید کرد: بر اساس قانون و مقررات خدمت سربازی در جمهوری اسلامی ایران ۳۰ سال است، دو سال دوره ضرورت، ۸ سال دوره احتیاط و دو دوره ۱۰ ساله با عنوان ذخیره است. اکنون دوره ضرورت کمتر از ۲ سال و ۲۱ ماه است.</p>
      <p>وی اضافه کرد: خدمت در مناطق محروم ۱۹ ماه و مناطق ویژه و عملیاتی مثل مرز نیز ۱۸ ماه است و به صورت عام مدت خدمت سربازی مشمولان ۲۱ ماه است.</p>
    </article>
  </body>
</html>