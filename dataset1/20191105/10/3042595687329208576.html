<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/en-manglende-evne-til-a-forsta-kravene/71784231"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T10:10:32+00:00"/>
    <meta property="og:title" content="- En manglende evne til å forstå kravene"/>
    <meta property="og:description" content="Leif Gunnar Smerud avviser at han har hengt ut Tobias Heintz, Dennis Johnsen og Rafik Zekhnini, men sier at han har høye krav til spillerne han tar ut."/>
  </head>
  <body>
    <article>
      <h1>- En manglende evne til å forstå kravene</h1>
      <h2>Leif Gunnar Smerud avviser at han har hengt ut Tobias Heintz, Dennis Johnsen og Rafik Zekhnini, men sier at han har høye krav til spillerne han tar ut.</h2>
      <address><time datetime="2019-11-05T10:10:32+00:00">05 Nov 2019, 10:10</time> by <a rel="author">Fredrik Stuve</a></address>
      <p>Som ventet ble trioen Tobias Heintz, Dennis Johnsen og Rafik Zekhnini utelatt da Leif Gunnar Smerud tok ut U21-landslagstroppen til kampene mot Kypros og Portugal.</p>
      <p>Det var forrige uke at de tre U21-landslagsspillerne <a href="https://www.dagbladet.no/sport/nekter-a-spille-for-norge---trist/71762956">valgte å trekke seg</a> fra videre spill på U21-landslaget så lenge Smerud sitter som trener.</p>
      <h3>- Stiller krav</h3>
      <p>Årsaken var at spillerne var så misfornøyd med landslagssjefens spillestil og innganger til kamper, at de under forrige samling sendte av gårde en mail til NFF om at de ikke ønsker å spille for U21-landslaget så lenge Smerud er sjef.</p>
      <p>Det hele skal ha blitt trigget av at de tre spillerne i plenum ble beskyldt for å jobbe mot treneren under forrige samling.</p>
      <p>Tobias Heintz fortalte også at i hans første samling for året ble han hengt ut av Smerud.</p>
      <p>- Smerud startet første samling med det nye laget med et møte der han hadde en powerpoint-presentasjon. Der sto det: «Hvordan skal vi slå gode lag med gode spillere når vi har Heintz i et kjøleskap i Tyrkia». Det var det første som ble tatt opp foran et helt nytt lag. Seinere kommer han med en ny spydig kommentar: «Du Heintz, du har sikkert gode tips til filmer og TV-serier til de andre guttene, siden du ikke gjør noe i Tyrkia».</p>
      <p>Smerud avviser påstanden fra spillerne om at han hengte dem ut i plenum, men forteller at han har klare krav til sine spillere.</p>
      <p>- Jeg henger ikke ut folk, men jeg stiller krav. Det kan jeg også gjøre i plenum, men uthenging driver jeg ikke med. Jeg kaller en spade for en spade, sier U21-treneren.</p>
      <p>Smerud forteller på sin side at de tre spillerne ikke ville blitt tatt ut i den norske troppen uavhengig om de hadde valgt å trekke seg eller ikke.</p>
      <p>- Dette er spillere som over tid har hatt problemer med å etterleve de krav og forventninger som stilles til landslagsspillere. Det var over tid en manglende evne til og forstå og etterleve de kravene vi stiller til spillerne i landslagsmiljøet, sier Smerud som sier at det handler om både sportslige og utenomsportslige hensyn.</p>
      <h3>Henter inn tre nye</h3>
      <p>De nye inn i troppen er Andreas Pereira, Jens Petter Hauge og Jørgen Strand Larsen, ellers er troppen den samme som da laget gikk på <a href="https://www.dagbladet.no/sport/utspilt-og-ydmyket-av-nederland/71712936">stortap mot Nederland</a> sist.</p>
      <p>- Det gjør at tre nye får muligheten. Det er synd at det er slik (at spillerne har trukket seg, journ.anm.), men det er tre spillere som ikke har klart å etterleve de krav vi stiller, sier Smerud.</p>
      <p>Smerud forteller at han ikke har vært i kontakt med spillerne etter at de valgte å trekke seg og at Smerud ikke ville vurdere dem til denne troppen.</p>
      <p>- Det er kontakt mellom Lise Klaveness om å sette opp eventuelle møter med de seinere. Vi har planer om å være i kontakt med dem seinere, men det er ikke fokus nå inn mot disse to kampene, sier Smerud.</p>
    </article>
  </body>
</html>