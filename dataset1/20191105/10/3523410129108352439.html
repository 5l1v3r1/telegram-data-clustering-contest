<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638271/%D8%AA%D8%B9%D9%87%D8%AF-%D9%85%DB%8C%E2%80%8C%D8%AF%D9%87%D9%85-%D8%A8%D8%B1%D8%A7%DB%8C-%D8%AC%D8%B0%D8%A8-%D9%85%D9%84%DB%8C%E2%80%8C%D9%BE%D9%88%D8%B4%D8%A7%D9%86-%D8%A8%D8%A7-%D8%AA%DB%8C%D9%85%E2%80%8C%D9%87%D8%A7%DB%8C-%D8%AF%DB%8C%DA%AF%D8%B1-%D9%87%D9%85%D8%A7%D9%87%D9%86%DA%AF-%DA%A9%D9%86%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T10:37:00+00:00"/>
    <meta property="og:title" content="تعهد می‌دهم برای جذب ملی‌پوشان با تیم‌های دیگر هماهنگ کنم"/>
    <meta property="og:description" content="سرمربی تیم تکواندو شهرداری ورامین گفت: آن‌قدر جرات داشتم که بدون ملی‌پوشان مقابل پاس قوامین و دانشگاه آزاد بازی کنیم و برنده شویم."/>
  </head>
  <body>
    <article>
      <h1>
        <a href="https://www.bultannews.com/fa/news/638271/%D8%AA%D8%B9%D9%87%D8%AF-%D9%85%DB%8C%E2%80%8C%D8%AF%D9%87%D9%85-%D8%A8%D8%B1%D8%A7%DB%8C-%D8%AC%D8%B0%D8%A8-%D9%85%D9%84%DB%8C%E2%80%8C%D9%BE%D9%88%D8%B4%D8%A7%D9%86-%D8%A8%D8%A7-%D8%AA%DB%8C%D9%85%E2%80%8C%D9%87%D8%A7%DB%8C-%D8%AF%DB%8C%DA%AF%D8%B1-%D9%87%D9%85%D8%A7%D9%87%D9%86%DA%AF-%DA%A9%D9%86%D9%85">تعهد می‌دهم برای جذب ملی‌پوشان با تیم‌های دیگر هماهنگ کنم</a>
      </h1>
      <h2>سرمربی تیم تکواندو شهرداری ورامین گفت: آن‌قدر جرات داشتم که بدون ملی‌پوشان مقابل پاس قوامین و دانشگاه آزاد بازی کنیم و برنده شویم.</h2>
      <address><time datetime="2019-11-05T10:37:00+00:00">05 Nov 2019, 10:37</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، پیام خانلرخانی  در خصوص برتری <b>شهرداری ورامین</b> در دیدار حساس هفته چهارم لیگ برتر تکواندو مقابل دانشگاه آزاد اظهار داشت: همیشه دیدار تیم‌های شهرداری ورامین و دانشگاه آزاد به خاطر حساسیتی که دارد جذاب است و دیدار روز گذشته(دوشنبه) نیز همین گونه بود. در این دیدار می‌توانستیم راحت‌تر به پیروزی برسیم، اما دو بازیکن جوانان  ما اشتباه بازی کردند و در دیدارهایی که از حریف خود پیش بودند، مبارزه را واگذار کردند. </p>
      <p>وی تصریح کرد: به خاطر این اتفاق به این دو بازیکن جوان خرده نمی‌گیرم و می‌دانم که حساسیت بسیار بالای بازی باعث اشتباه آنها شد که این موضوع نیز طبیعی است. خدا را شکر که بدون ملی‌پوشان خود توانستیم تیم دانشگاه آزاد را ببریم و به صدر جدول نزدیک شویم.</p>
      <p>سرمربی تیم تکواندو شهرداری ورامین در پاسخ به این سوال که به نظر می‌رسد با توجه به اظهارات سرمربی دانشگاه آزاد شاهد دیدار حساس‌تری نسبت به گذشته بودیم، گفت: در این مدت دوستان هر حرفی زدند ما سکوت کردیم و جوابی ندادیم، اما روز گذشته در زمین نشان دادیم که بدون ملی‌پوش نیز می‌توانیم برنده باشیم و این موضوع را ثابت کردیم.</p>
      <p>خانلرخانی در خصوص اینکه با جذب ملی‌پوشان متهم به حاضری‌خوری شده است،گفت: دوستان لطف دارند و دستشان درد نکند، اما ما از تیم‌های دیگر یاد گرفتیم. زمانی که ما بدون ملی‌پوش در لیگ حضور داشتیم و دوستان حاضری‌خور بودند، هیچ مشکلی وجود نداشت. تا سال گذشته که همه ملی‌پوشان در یک تیم حضور داشتند، همه چیز گل و بلبل بود. سال گذشته سروش احمدی تنها ملی‌پوش ما بود که فقط شش بازی انجام داد و مهدی خدابخشی نیز دو بازی  انجام داد و دستش در انتخابی کشور شکست و دیگر بازی نکرد.</p>
      <p>وی تاکید کرد: ای کاش دوستان یادشان بیاید که ما فصل گذشته یک نیم فصل با 7 بازیکن بازی کردیم و باز هم قهرمان شدیم. شهرداری ورامین خودش را در 8 سال گذشته بدون ملی‌پوش و با ملی‌پوش ثابت کرده است و روز گذشته نیز نشان دادیم که عدم حضور ملی‌پوشان تاثیری در عملکرد ما ندارد. اگر حاضری‌خور بودم بازی‌های روز گذشته را به دلیل عدم حضور ملی‌پوشان به تعویق می‌انداختیم و منتظر می‌ماندیم با بازگشت آنها خیلی راحت پاس و دانشگاه آزاد را ببریم، اما آنقدر جرات داشتیم که بدون ملی‌پوشان بازی کنیم.</p>
      <p>سرمربی شهرداری ورامین در پاسخ به این سوال که به نظر می‌رسد از صحبت‌های خلیفه، مربی دانشگاه آزاد ناراحت است، گفت: خلیفه استاد من است که افتخاری همکاری با او را داشتم. هنوز نیز به او احترام می‌گذارم و دوستش دارم، اما این تنش‌ها همیشه در فصل نقل و انتقالات وجود دارد. با این وجود باید بگویم که ما حاضر‌ی خور نیستیم و سال گذشته نیز نشان دادیم که بدون ملی‌پوش نیز می‌توانیم قهرمان شویم. نمی‌دانم دلیل این حرف‌ دوستان چه بود، اما بازیکن آزاد مختار است به هر تیمی برود.</p>
      <p>خانلرخانی تاکید کرد: یک زمانی دانشگاه آزاد بازیکنانی مانند یوسف کرمی، محمد باقری معتمد، علیرضا نصرآزادانی، کورش رجلی، روح‌الله طالبی، داود عبدالرضایی و علیرضا شکوری را در اختیار داشت. آن زمان کل ملی‌پوشان تیم ملی در دانشگاه آزاد حضور داشتند، اما هیچ کسی اعتراض نمی‌کرد و ناراحت نبود. ما امسال دو بازیکن ملی‌پوش جذب کردیم و تیم خود را تقویت کردیم که باعث اعتراض همه تیم‌ها شده است.</p>
      <p>وی ادامه داد: این ملی‌پوشان را تیم های دیگر نیز می‌خواستند و هنر شهرداری ورامین بود که آنها را جذب کرد و نباید این موضوع باعث ناراحتی کسی شود. از سال بعد تعهد می‌دهیم با تیم‌های دیگر برای جذب ملی‌پوش هماهنگ کنیم تا آنها ناراحت نشوند.</p>
      <p>سرمربی شهرداری ورامین در خصوص تساوی این تیم مقابل پاس قوامین گفت: پاس تیم قابل احترامی است و همه نیز به این موضوع اذعان دارند که امسال یقه مدعیان را خواهد گرفت. پاس تیم بسیار قلدری است و این موضوع را می‌دانستم و چند بار به بچه‌ها گفتم، اما متاسفانه به خاطر غرور و دست کم گرفتن  حریف در فشار قرار گرفتیم. با این حال باز هم می‌توانستیم مقابل پاس برنده باشیم، اما این تساوی تلنگر خوبی برای ما بود. اصلا از تساوی مقابل پاس ناراحت نیستم و اطمینان دارم که یقه همه تیم‌ها را خواهد گرفت.</p>
    </article>
  </body>
</html>