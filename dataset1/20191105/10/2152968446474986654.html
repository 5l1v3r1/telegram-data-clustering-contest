<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/technology/2019/11/05/sled-50-godini-kakvo-donese-internet-na-obshtestvoto.428599"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T10:40:00+00:00"/>
    <meta property="og:title" content="След 50 години какво донесе интернет на обществото?"/>
    <meta property="og:description" content="Голямата полза е двустранна комуникация между хората | Dnes.bg"/>
  </head>
  <body>
    <article>
      <h1>След 50 години какво донесе интернет на обществото?</h1>
      <h2>Голямата полза е двустранна комуникация между хората</h2>
      <address><time datetime="2019-11-05T10:40:00+00:00">05 Nov 2019, 10:40</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Появата на интернет не е еднократен акт. През 1969 г. се е случила една стъпка от един много дълъг процес. Този процес придобива по-ясни очертания 15 години по-късно. Тогава се формулира т.нар. TCP/IP протокол, който днес е основата на интернет. Това каза Димитър Ганчев, главен секретар и съосновател на "Интернет общество - България", в предаването "Бизнес старт" на <a href="https://www.bloombergtv.bg/biznes-start/2019-11-05/50-godini-po-kasno-kakvo-donese-internet-na-obshtestvoto"><b>Bloomberg tv Bulgaria</b></a>.</p>
      <p>Ганчев отбеляза, че има процес от около 15 години на създаване.</p>
      <p>Той говори и за положителни промени след създаването на интернет.</p>
      <p>"Ако трябва да определя едно нещо, това е възможността за двустранна комуникация между хората. Преди това всички средства за осведомяване и предаване на информация бяха еднопосочни. От тази двупосочност възникват много неща", отбеляза Ганчев.</p>
      <p>По думите му двупосочността е важна, независимо с каква нагласа сяда всеки пред компютъра.</p>
      <p>Той коментира амбициите на някои страни като Китай и Русия за контрол над интернет.</p>
      <p>"Едно от най-важните неща в интернет е системата за имена. Когато пишете адрес на сайт, системата за имена обръща буквения адрес в IP адрес. Тази система се състои от 13 организации, от които 11 са американски. Тези организации са под американска юрисдикция. В резултат на това интернет е под американска юрисдикция", каза експертът.</p>
      <p>Ганчев обясни, че голяма част от държавите не се чувстват комфортно в тази ситуация.<br/> </p>
    </article>
  </body>
</html>