<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/salvini-dialogo-cattolici-ruini-mi-ha-commosso-balotelli-meglio-vedere-la-segre/1945567/"/>
    <meta property="og:site_name" content="IlSussidiario"/>
    <meta property="article:published_time" content="2019-11-05T10:32:21+00:00"/>
    <meta property="og:title" content="Salvini “dialogo cattolici Ruini mi ha commosso”/ “Balotelli? Meglio vedere la Segre”"/>
    <meta property="og:description" content="Matteo Salvini a 360°: contro il Governo sul caso Ilva; sul dialogo con i cattolici &quot;Ruini mi ha commosso&quot;; sul caso Balotelli &quot;preferisco vedere la Segre&quot;"/>
  </head>
  <body>
    <article>
      <h1>Salvini “dialogo cattolici Ruini mi ha commosso”/ “Balotelli? Meglio vedere la Segre”</h1>
      <h2>Matteo Salvini a 360°: contro il Governo sul caso Ilva; sul dialogo con i cattolici “Ruini mi ha commosso”; sul caso Balotelli “preferisco vedere la Segre, che stimo”</h2>
      <address><time datetime="2019-11-05T10:32:21+00:00">05 Nov 2019, 10:32</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>Una lunga intervista che segue una <a href="https://www.ilsussidiario.net/news/dalla-cina-lao-xi-disastro-ilva-e-italia-inaffidabile-il-governo-ha-fallito/1945504/"><b>giornata forse chiave per il Governo</b></a> e, di conseguenza, per chi quell’asse intende spezzarlo nelle prossime Elezioni: <a href="https://www.ilsussidiario.net/news/scenario-le-scelte-del-pd-che-aiutano-salvini-e-il-centrodestra/1944102/"><b>Matteo Salvini</b> </a>attacca a tutto spiano <a href="https://www.ilsussidiario.net/news/ilva-la-soluzione-gli-impianti-restino-attivi-e-subito-un-nuovo-bando/1945341/"><b>Pd-M5s dopo il caso ex-Ilva</b></a>, ma si dedica anche a temi “meno politici” come il <b>dialogo con i cattolici</b> e il “<b>caso” Balotelli</b> con gli insulti razzisti ricevuti durante <b>Verona-Brescia</b> domenica scorsa. È ovviamente la politica però il primo “spunto” offerto dal leader della <a href="https://www.ilsussidiario.net/news/sondaggi-politici-lega-top-al-34-governo-pd-m5s-ko-cresce-solo-renzi-6/1945532/"><b>Lega che continua il “volo” nei sondaggi</b></a>: «<i>Ilva? Il Governo se l’è cercata. Già nel precedente governo avevamo dovuto dare battaglia per contrastare l’ideologia dei 5 Stelle. Nei giorni scorsi, col voto anche del Pd e dei renziani, è stato tolto lo scudo penale ed ora la frittata è fatta»</i>. Per Salvini il caos sull’Ilva-ArcelorMittal sarebbe una “prova” dell<a href="https://www.ilsussidiario.net/news/dietro-le-quinte-i-nuovi-calcoli-di-salvini-per-sedersi-al-tavolo-ue/1943542/"><b>’intrusione dell’Europa negli affari,</b> </a>con la compiacenza del Governo «<i>sono dei venduti. Se l’acciaio non lo produci in Italia, lo devi andare a comprare altrove. Da chi? A che prezzo? Non vorrei che si trattasse dell’ennesimo favore all’Europa…»</i>. Tornando sulle prossime sfide elettorali, lo “<a href="https://www.ilsussidiario.net/news/elezioni-emilia-romagna-i-quattro-ostacoli-che-si-frappongono-tra-la-lega-e-il-pd/1943961/"><b>snodo” decisivo dell’Emilia Romagna</b></a> non viene – quantomeno a parole – preso come unico punto cruciale della politica futura: per Salvini «<i>c’è in ballo solo il voto degli emiliano-romagnoli</i>», il che potrebbe far pensare ad una non piena certezza di battere <b>Bonaccini</b> con la candidata del Cdx <b>Borgonzoni</b>, ma l’ex Ministro replica al Corriere «<i>Non ci sono io al governo, né sono stato io a portare il premier in Umbria a mettere la faccia su una sonora sconfitta. Tuttavia, per la sua storia, la sinistra non potrebbe archiviare una sconfitta come se nulla fosse. […] Se vincessimo sarebbe un’ottima notizia per i cittadini mentre per il Pd sarebbe la nona o la decima sconfitta consecutiva. Tanto più clamorosa perché subita in una regione rossa</i>».</p>
      <h4>SALVINI, “TRA BALOTELLI E SEGRE PREFERISCO VEDERE..”</h4>
      <p>Sul <b>fronte “cattolici</b>” invece sono le risposte forse meno “attese” per quello che viene considerato da una parte del mondo della Chiesa italiana come il vero «nemico» presente e futuro: per Salvini «<i><a href="https://www.ilsussidiario.net/news/card-ruini-chiesa-dialoghi-con-salvini-rosario-e-fede-cattolici-di-sinistra/1944775/"><b>l’intervista del Cardinale Ruini</b></a> mi ha colpito e commosso. Rappresenta una parte importante della Chiesa. Io cerco il dialogo con la Cei, con i vescovi, con il mondo cattolico. La sua un’apertura straordinaria»</i>. In merito a quella richiesta di “maturare”, formulata dallo stesso <a href="https://www.ilsussidiario.net/news/lettera-il-card-ruini-e-quella-lotta-continua-che-non-fa-bene-al-paese/1945445/"><b>Ruini</b></a>, Salvini replica «<i>Sicuramente non si finisce mai di imparare. Però sulla famiglia, <b>sulla difesa della vita e della libertà educativa sono già allineato alle posizioni della Chiesa.</b> Lo incontrerò? Lo farò riservatamente. Voglio parlare con lui e con tanti cattolici che hanno mostrato interesse per la mia politica. Nei prossimi giorni fisserò alcuni incontri</i>». In merito al <a href="https://www.ilsussidiario.net/news/migranti-lamorgese-a-salvini-nessuna-invasione-i-rimpatri-sono-in-aumento/1944110/"><b>tema dell’accoglienza migranti</b></a> non proprio tutti i vescovi – anzi, molto pochi – la pensano come Salvini ma il leader del Carroccio “svia” la risposta così «<i>Rispetto l’opinione di tutti. Ma preferisco ricordare le parole di tre Papi (<b>Giovanni Paolo II, Benedetto XVI e Francesco</b>) che sull’accoglienza hanno espresso posizioni non lontane dalle mie»</i>. Chiusura che non poteva evitare il <b>caso-razzismo con Balotelli</b> e la <a href="https://www.ilsussidiario.net/news/spillo-le-due-radici-del-caso-segre/1944037/"><b>Commissione Segre</b></a>: dopo i primi commenti a caldo che <a href="https://www.ilsussidiario.net/news/mario-balotelli-furioso-dopo-cori-razzisti-video-palla-in-curva-ed-esce-dal-campo/1944848/"><b>ieri avevano definito l’attaccante del Brescia</b></a> «<i>l’ultimo dei miei problemi, meglio pensare agli operai dell’Ilva»</i>, a domanda diretta ora Salvini la spiega così la sua visione su quanto successo «<i>A mio figlio predico sempre rispetto per giocatori e arbitri. Quindi, giusto condannare insulti e comportamenti oltraggiosi. Ma mi pare che si sia sollevato un polverone esagerato»</i>. Quando viene chiesto se lo vorrebbe incontrare, Salvini smentisce secco «<i>Se devo incontrare qualcuno penso a Liliana Segre. Se ci si fosse limitati all’antisemitismo (in merito all’astensione sulla <a href="https://www.ilsussidiario.net/news/caso-segre-decidere-chi-e-presentabile-e-chi-no-non-fa-bene-alla-democrazia/1944360/"><b>Commissione Segre anti-razzismo</b></a> e anti-odio, ndr) non avrei avuto problemi. Le commissioni etiche le lascio all’Unione Sovietica. Ma <b>Liliana Segre è una persona che merita tutto il mio rispetto</b> e le chiederò quanto prima un incontro</i>».</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/ilva-il-giurista-il-governo-ha-torto-scudo-penale-necessario-e-ora-un-decreto/1945896/"/>
        <a href="https://www.ilsussidiario.net/news/giorgia-meloni-al-maurizio-costanzo-show-video-tra-dance-sovranismo-e-gino-paoli/1945812/"/>
        <a href="https://www.ilsussidiario.net/news/ue-e-politica-ecco-perche-leuropa-e-in-stallo-ma-von-der-leyen-resta-in-sella/1945736/"/>
        <a href="https://www.ilsussidiario.net/news/dalla-cina-lao-xi-disastro-ilva-e-italia-inaffidabile-il-governo-ha-fallito/1945504/"/>
        <a href="https://www.ilsussidiario.net/news/sondaggi-politici-lega-top-al-34-governo-pd-m5s-ko-cresce-solo-renzi-6/1945532/"/>
        <a href="https://www.ilsussidiario.net/news/ilva-la-soluzione-gli-impianti-restino-attivi-e-subito-un-nuovo-bando/1945341/"/>
      </related>
    </article>
  </body>
</html>