<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/kan-vaere-flere-enn-50-feilaktige-dommer/71784828"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T10:36:36+00:00"/>
    <meta property="og:title" content="Kan være flere enn 50 feilaktige dommer"/>
    <meta property="og:description" content="Arbeids- og sosialminister Anniken Hauglie (H) sier omfanget av Nav-skandalen nesten ikke er til å tro."/>
  </head>
  <body>
    <article>
      <h1>Kan være flere enn 50 feilaktige dommer</h1>
      <h2>Arbeids- og sosialminister Anniken Hauglie (H) sier omfanget av Nav-skandalen nesten ikke er til å tro.</h2>
      <address><time datetime="2019-11-05T10:36:36+00:00">05 Nov 2019, 10:36</time> by <a rel="author">Arnhild Aass Kristiansen</a></address>
      <p>Arbeids- og sosialminister Anniken Hauglie forklarer seg i dag om Nav-skandalen på Stortinget. At det virkelig er en skandale, er hun klar på.</p>
      <p>- Feilen har pågått i mange år, uten at dette er avdekket. Det har fått store konsekvenser for folk. Alt skal fram i lyset og urett skal rettes opp, sier Hauglie, og slår fast:</p>
      <p>- Jeg har fra første dag omtalt dette som en skandale, det står jeg ved.</p>
      <h3>Sa unnskyld</h3>
      <p>Statsråden begynte sin redegjørelse om saken i Stortinget med å beklage overfor alle som er blitt rammet.</p>
      <p>- På vegne av regjeringen vil jeg be de menneskene det gjelder og deres familier om unnskyldning for det de har blitt utsatt for. Staten skal gjøre opp for seg, sa Hauglie.</p>
      <h3>50 dommer</h3>
      <p>Statsråden viser til beregninger om at 2400 personer helt urettmessig har fått krav om å tilbakebetale penger etter opphold i utlandet mens de fikk ulike trygdeytelser.</p>
      <p>- Så langt jeg nå har kjennskap til har domstolene nå avsagt dom i rundt femti saker, men dette tallet kan øke. Det ser ut til at 36 personer har fått ubetinget straff eller har sonet fengselsstraff, sier Hauglie.</p>
      <p>
        <b>Hun sier det nesten ikke er til å tro at omfanget av sakene er så stort, utover det som omhandler feilen NAV har gjort.</b>
      </p>
      <p>- Det er lett å se at flere spørsmål burde ha vært reist fra flere hold for lenge siden. Mange har rettmessig stilt spørsmål om hvordan en så alvorlig feil ikke har blitt fanget opp tidligere.</p>
      <p>Hun lover at alle inkluderte aktører - inkludert hun selv og hennes eget departement - skal jobbe for å få alle fakta på bordet.</p>
      <h3>Vil granske tida før 2012</h3>
      <p>I sin redegjørelse for Stortinget i dag, vil Anniken Hauglie fokusere på tida fra 2012, da EUs trygdedirektiv ble innlemmet i norsk rett.</p>
      <p>Den omfattende, eksterne granskningen som settes i gang, vil også se på tida før 2012 gjorde hun det imidlertid klart.</p>
      <p>Enkelte har stilt spørsmål ved om den feilaktige praksisen kan ha foregått også da.</p>
      <p>
        <b>- Det er naturlig at en i den videre granskingen også vurderer praksis før 2012, sier Hauglie.</b>
      </p>
      <h3>Flere tiltak</h3>
      <p>I sin redegjørelse i Stortinget tirsdag, lanserte Anniken Hauglie flere tiltak som skal gjøre at feiltolkninger som det NAV har gjort i denne saken, ikke skjer igjen.</p>
      <p>En av dem er en kvalitetssikringsmekanisme for EØS-retten for å sikre nødvendig oversikt om rettsutviklingen i EU/EØS-området.</p>
      <p>- Selv om forordningen har vært innarbeidet i norsk rett, har denne saken vist at regelverket ikke har vært tilgjengelig nok, sier hun.</p>
      <h3>Vurderer lovendring</h3>
      <p>Hun påpekte at en riktig tolkning av regelverket trolig vil føre til at flere personer nå kan ta med seg arbeidsavklaringspenger og sykepenger utenlands.</p>
      <p>
        <b>Dermed vurderes nå endringer i folketrygdloven, forklarte hun.</b>
      </p>
      <p>- At mottaker er i utlandet kan gi praktiske utfordringer for god og tett oppfølging. Jeg vil derfor vurdere om regler i folketrygdloven bør justeres eller om det er behov for andre endringer for å sikre like god og tett oppfølging av alle som mottar AAP eller sykepenger uavhengig av hvor i EØS-området de oppholder seg, sa Hauglie.</p>
      <h3>Vil ha egen gransking</h3>
      <p>SV-leder Audun Lysbakken slår seg ikke til ro med den uavhengige granskingen regjeringen setter ned:</p>
      <p>- Vi mener denne saken er for alvorlig til at vi kan slå oss til ro med en granskning fra regjeringens side alene, sier Lysbakken i debatten fra Stortingets talerstol tirsdag, etter å ha hørt redegjørelsen fra Hauglie.</p>
      <p>- Alt tilsier at Stortinget må involveres, enten ved at Stortinget setter ned en egen kommisjon, eller at oppnevnelse til utvalget skjer i tett dialog med opposisjonen, sa Lysbakken.</p>
      <p>Han har også tidligere vært tydelig på at Stortinget - selv om det er uvanlig - i denne saken bør vurdere å nedsette en egen granskningskommisjon, slik Stortinget blant annet gjorde med Lund-kommisjonen i 1994.</p>
      <p>Ap vurderer også om det kan være aktuelt. En slik granskning vil i så fall skje uavhengig av arbeidet i Stortingets kontroll- og konstitusjonskomite, som trolig også får denne saken på bordet.</p>
    </article>
  </body>
</html>