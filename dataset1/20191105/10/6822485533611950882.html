<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814064.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T10:27:00+00:00"/>
    <meta property="og:title" content="دیدار حریری با وزیر خارجه لبنان"/>
    <meta property="og:description" content="به گزارش ایسنا، به نقل از شبکه خبری المیادین، سعد حریری، نخست‌وزیر مستعفی لبنان که تا زمان تشکیل دولت جدید رهبری دولت موقت را برعهده دارد برای نخستین بار از زمان آغاز اعتراضات با جبران باسیل، وزیر خارجه این کشور دیدار و درباره تحولات کنونی با او بحث و تبادل نظر کرد."/>
  </head>
  <body>
    <article>
      <h1>دیدار حریری با وزیر خارجه لبنان</h1>
      <address>
        <time datetime="2019-11-05T10:27:00+00:00">05 Nov 2019, 10:27</time>
      </address>
      <p>همزمان با ادامه تظاهرات در لبنان و بسته شدن مجدد مسیرها، نخست‌وزیر مستعفی لبنان برای اولین بار از زمان آغاز اعتراضات با وزیر خارجه این کشور دیدار کرد.</p>
      <p>به گزارش ایسنا، به نقل از شبکه خبری المیادین، سعد حریری، نخست‌وزیر مستعفی لبنان که تا زمان تشکیل دولت جدید رهبری دولت موقت را برعهده دارد برای نخستین بار از زمان آغاز اعتراضات با جبران باسیل، وزیر خارجه این کشور دیدار و درباره تحولات کنونی با او بحث و تبادل نظر کرد.</p>
      <p>این دیدار چهار ساعت طول کشید و منابع اعلام کردند که فضای دیدار مثبت بوده است.</p>
      <p>از سوی دیگر لبنانی‌ها به تظاهرات خود در شهرهای مختلف ادامه داده و مسیرهای اصلی و حیاتی را در بیروت و تعدادی از استان‌ها بستند.</p>
      <p>تظاهرکنندگان که برای سومین هفته متوالی علیه دولت و طبقه سیاسی حاکم تظاهرات می‌کنند خواهان مقابله با فساد و حل اوضاع اقتصادی هستند.</p>
      <p>به دنبال این اعتراضات سعد حریری اخیرا استعفا کرد اما مردم لبنان همچنان به تظاهرات خود ادامه می‌دهند و خواهان تشکیل دولت تکنوکرات و محاکمه فاسدان شدند.</p>
      <p>تظاهرکنندگان لبنانی هر روز در میدان النور طرابلس و ریاض الصلح و شهدای بیروت تجمع می‌کنند و مسیرها را می‌بندند.</p>
    </article>
  </body>
</html>