<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/911307.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T10:54:00+00:00"/>
    <meta property="og:title" content="Атанас Ташолов: Имам голям късмет, че съм юноша на Ботев (Пд)"/>
    <meta property="og:description" content="Атанас Ташолов е един от младите играчи в тима на Нефтохимик, подсилил селекцията след влизането на ..."/>
  </head>
  <body>
    <article>
      <h1>Атанас Ташолов: Имам голям късмет, че съм юноша на Ботев (Пд)</h1>
      <address>
        <time datetime="2019-11-05T10:54:00+00:00">05 Nov 2019, 10:54</time>
      </address>
      <p>Атанас Ташолов е един от младите играчи в тима на Нефтохимик, подсилил селекцията след влизането на отбора във Втора лига. Защитникът е роден на 09.09.1998 г., в Пловдив и е юноша на Ботев /Пловдив/, където минава през всички възрастови формации и подписва първи професионален договор. Защитавал е цветовете на Марица /ПД/ и Несебър. Младокът даде пространно интервю за клубния сайт на "шейховете".</p>
      <p>
        <b>Ботев /Пловдив/ е отборът, в който израстваш. Какво ти даде този отбор?</b>
      </p>
      <p>Точно така, в Ботев израснах като спортист. Той ми даде твърде много. Преминах през всички детско-юношески формации и всеки един от треньорите ми е сформирал уменията и навиците, които имам. Имам голям късмет, че съм юноша на Ботев /Пловдив/. Според мен това е една от най-силните школи в България.</p>
      <p>
        <b>През 2017 г., когато си едва на 18 години, подписваш и първия си професионален договор с Ботев. Как се случи и труден ли беше за теб преходът към мъжкия футбол?</b>
      </p>
      <p>Да, на 18 започнах да тренирам с мъжкия отбор и играех последната си година като юноша, в Елитната група. Преди края на сезона разбрах, че ще подпиша професионален договор и това беше много щастлив момент за мен. Преходът не беше толко труден, защото тренирах постоянно с мъжете, а също така те много ми помагаха да се развивам и да вървя нагоре.</p>
      <p>
        <b>Какви са кариерните ти амбиции? Как се виждаш след 5 години?</b>
      </p>
      <p>Първо искам да съм жив и здрав и да нямам контузии. Амбициите ми са стъпка по стъпка да се развивам и да достигна високо ниво във футбола. Бих се радвал да съм тук, но отборът да е в елита на българския футбол, където му е мястото, да играе срещу най-добрите и да преследва челните места.</p>
      <p>
        <b>Бил си част от юношеския Национален отбор. Кой е най-запомнящият се за теб момент с трикольорите?</b>
      </p>
      <p>Един от най - запомнящите моменти с екипа на Националния отбор е един турнир в Москва. На него участвахме осем отбора, от които нашият игра финал, но загуби от Унгария, с 2-1. Но все пак взехме сребърните медали, което това остана много скъп спомен за мен с екипа на трикольорите.</p>
      <p>
        <b>Лесно ли взе решението да дойдеш в Нефтохимик?</b>
      </p>
      <p>Да. Спортният директор Недялко Москов ми се обади и ми сподели целите и амбициите на отбора. Приех с удоволствие и не съжалявам, че облякох зелено-черния екип. Работил съм с господин Москов и преди и знам, че нивото на работа при него е високо.</p>
      <p>
        <b>Познаваше ли някои от момчетата преди да дойдеш?</b>
      </p>
      <p>Честно казано не познавах много момчета от отбора когато дойдох. Познавах само Николай Костов и Боримир Карамфилов, с които съм играл преди.</p>
      <p>
        <b>Харесва ли ти Бургас? Какво обичаш да правиш в свободното си време?</b>
      </p>
      <p>Бургас е един от най - хубавите морски градове. През свободното ми време обичам с приятели от отбора да се разхождам и да ходим на кино.</p>
      <p>
        <b>Какъв е коментарът ти за последния мач, срещу Лудогорец 2? Защо не успяхте да стигнете до гол, въпреки игровото предимство, особено през първата част?</b>
      </p>
      <p>Хубав мач се получи с втория отбор на Лудогорец, но съжаляваме, че не взехме максимума от него. Не успяхме да реализираме гол, липсваше ни завършващият удар в мача, особено през първото полувреме. Тогава изтървахме и не малко чисти положения пред вратата на Лудогорец.</p>
      <p>
        <b>Вчера започна подготовката за следващия мач, в който Нефтохимик гостува на Ботев (Гълъбово). Какви са очакванията ти?</b>
      </p>
      <p>Във всеки мач се опитваме да дадем максимума от себе си. Ботев /Гълъбово/ показват добри игри като домакини. Очакванията ми са да отидем и да победим, да пренесем силните игри и победи като домакини вече и на чужд терен като гости.</p>
      <p>
        <b>Как приемаш новината, че Нефтохимик се връща да домакинства в Бургас?</b>
      </p>
      <p>Това една прекрасна новина. Очакваме всички с нетърпение да заиграем на Efbet Арена Бургас, където се надявам да ни очаква нашата публика и да ни подкрепя във всеки мач от тук нататък.</p>
    </article>
  </body>
</html>