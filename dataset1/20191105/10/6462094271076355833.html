<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/rusijoje-sulaikyta-moteris-meginusi-isvezti-2kg-aukso-54299/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-05T10:50:02+00:00"/>
    <meta property="og:title" content="Rusijoje sulaikyta moteris, mėginusi išvežti 2kg aukso"/>
    <meta property="og:description" content="Rusijos muitininkai sulaikė prie sienos su Kinija vieną moterį, mėginusią išvežti iš šalies beveik 2 kg aukso, paslėpto batuose, antradienį pranešė vietos tarnybos."/>
  </head>
  <body>
    <article>
      <h1>Rusijoje sulaikyta moteris, mėginusi išvežti 2kg aukso</h1>
      <address><time datetime="2019-11-05T10:50:02+00:00">05 Nov 2019, 10:50</time> by <a rel="author">BNS</a></address>
      <p>Rusijos muitininkai sulaikė prie sienos su Kinija vieną moterį, mėginusią išvežti iš šalies beveik 2 kg aukso, paslėpto batuose, antradienį pranešė vietos tarnybos.</p>
      <p>Pareigūnams kilo įtarimų, kai jie pastebėjo, jog moteris keistai vaikšto.</p>
      <p>Rusę vienoje rytų Sibiro sienos perėjoje areštavo muitininkai, pastebėję, kad moteris „buvo susijaudinusi ir įtartinai elgėsi“, sakė regiono muitinės atstovė Marina Boiko.</p>
      <p>„Jauna moteris nenatūraliai statė vieną pėdą priešais kitą“, – nurodoma išplatintame pareiškime.</p>
      <p>Apžiūrėjus jos avalynę buvo aptikti aštuoni aukso luiteliai, sveriantys iš viso beveik 1,9 kilogramo.</p>
      <p>„Luitai buvo priklijuoti prie vidpadžių lipnia juosta“, – rašoma pareiškime. Nurodoma, kad konfiskuoto tauriojo metalo vertė viršija 5 mln. rublių (71 tūkst. eurų).</p>
      <p>Luitai buvo pagaminti neteisėtai, neturint reikalingų dokumentų.</p>
      <p>Baudžiamąją bylą iškėlusi Rusijos teisėsauga įtaria, kad moteris mėgino kontrabanda išvežti auksą vieno Kinijos piliečio prašymu.</p>
      <p>Nuo šių metų pradžios pareigūnai sulaikė ne vieną rusą, mėginusį nelegaliai nugabenti auksą į Kiniją, pažymėjo M. Boiko.</p>
      <p>Rugpjūtį buvo pagauta Rusijos pilietė, savo sportbačiuose paslėpusi 10 aukso luitelių.</p>
      <p>Sibire plačiai paplitęs auksingojo smėlio plovimas.</p>
      <p>Praėjusį mėnesį tame Rusijos regione sugriuvus vienos aukso gavybos artelės užtvankai žuvo mažiausiai 17 žmonės.</p>
    </article>
  </body>
</html>