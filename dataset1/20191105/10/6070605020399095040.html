<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Anna-Netrebko-Liceu-diva-inoblidable_0_2338566217.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T10:02:28+00:00"/>
    <meta property="og:title" content="La diva, el baríton i l'altre"/>
    <meta property="og:description" content="Anna Netrebko excel·leix en una nit inoblidable al Liceu"/>
  </head>
  <body>
    <article>
      <h1>La diva, el baríton i l'altre</h1>
      <h2>Anna Netrebko excel·leix en una nit inoblidable al Liceu</h2>
      <address>
        <time datetime="2019-11-05T10:02:28+00:00">05 Nov 2019, 10:02</time>
      </address>
      <h3>Anna Netrebko, Christopher Maltman i Yusif Eyvazov</h3>
      <h4>Gran Teatre del Liceu. 5 de novembre</h4>
      <p>La fama d'Anna Netrebko està perfectament justificada, més enllà dels elements superflus i glamurosos que envolten la seva figura, cobejada per teatres d'òpera d'arreu i per marques de productes de luxe. Per damunt de tot, hi ha una cantant i una artista sense fissures, que ha sabut transformar el seu instrument de lírica pura amb els trets propis d'una <i>spinto</i> per abordar les pàgines més exigents de Verdi o dels compositors veristes: en el repertori romàntic italià, la soprano russa no té rival.</p>
      <p>Ho va tornar a demostrar en un concert al Liceu que havia penjat el <i>sold out</i> a les taquilles del teatre. Fans incondicionals (i algun friqui) es van rendir a la diva. De fet, Netrebko va cantar poc (tres números en solitari i cinc acompanyada), però quan va fer-ho va excel·lir en totes les propostes d'un programa atractiu. Frases inicials d'àries com <i>Tu che la vanità</i> o els <i>rubati</i> d'<i> O mio babbino caro</i> senten càtedra a mans de la Netrebko, reina d'una nit inoblidable en els annals del Liceu.</p>
      <p>Però no va ser l'única: el baríton anglès Christopher Maltman, molt líric –i potser amb un color poc fosc per a algunes de les pàgines que va abordar–, va ser l'altre gran triomfador de la nit, al servei de números com <i>Pietà, rispetto, amore</i> de <i>Macbeth</i> i un <i>Nemico della patria</i> d'<i> Andrea Chénier</i> per treure's el barret, tant per les taules exhibides –Maltman és un excel·lent actor– com per l'emissió i el fraseig immaculats, carregats de tinta expressiva en les àries i en els números de conjunt.</p>
      <p>El tercer en discòrdia era el tenor Yusif Eyvazov, marit d'Anna Netrebko i esforçat intèrpret de resultats modestos, tot i que un sector del públic s'entestava a ovacionar una veu impossible, engolada i poc adequada per a un repertori que no escau gens a un cantant senzillament mediocre i que, si no fos per la seva condició de parella de la soprano russa seria contractat a teatres de tercera regional. Els despropòsits van arrencar amb les primeres frases de <i>Già nella notte densa</i> i van arribar al paroxisme amb patètiques interpretacions d'<i> E lucevan le stelle.</i></p>
      <p>L'oblidable prestació d'Eyvazov, per cert, va fer suar tinta al director Denis Vlasenko, pendent tothora de guiar el cantant, tot i que no va evitar una entrada en fals al<i> Vicino a te s'acqueta</i> d'<i> Andrea Chénier</i>. Vlasenko va optar pel broc gros davant d'una orquestra poc subtil, tot i algunes notables prestacions individuals d'alguns faristols solistes.</p>
    </article>
  </body>
</html>