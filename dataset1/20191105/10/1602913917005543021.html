<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/ministerul-de-finante-vrea-sa-imprumute-in-noiembrie-4-1-miliarde-lei-si-200-milioane-euro-prin-licitatii-pe-piata-interna-18542797"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-05T10:48:00+00:00"/>
    <meta property="og:title" content="Ministerul de Finanţe vrea să împrumute în noiembrie 4,1 miliarde lei şi 200 milioane euro prin licitaţii pe piaţa internă"/>
    <meta property="og:description" content="Ministerul de Finanţe a programat în noiembrie licitaţii pe piaţa internă în volum de 4,1 miliarde lei şi 200 milioane euro, după ce în octombrie statul s-a împrumutat 4,3 mld. lei, cu circa 340 mil. lei peste nivelul programat. "/>
  </head>
  <body>
    <article>
      <h1>Ministerul de Finanţe vrea să împrumute în noiembrie 4,1 miliarde lei şi 200 milioane euro prin licitaţii pe piaţa internă</h1>
      <address><time datetime="2019-11-05T10:48:00+00:00">05 Nov 2019, 10:48</time> by <a rel="author" href="https://www.zf.ro/autor/roxana-rosu" target="_blank">Roxana Rosu</a></address>
      <p>Ministerul de Finanţe a programat în noiembrie licitaţii pe piaţa internă în volum de 4,1 miliarde lei şi 200 milioane euro, după ce în octombrie statul s-a împrumutat 4,3 mld. lei, cu circa 340 mil. lei peste nivelul programat. </p>
      <p>”Curba randamentelor s-a deplasat uşor în sus pe scadenţele medii-lungi în prima săptămână din noiembrie: la 10 ani cu un punct bază la 4.16%”, a comentat Andrei Rădulescu, director Analiză Macroeconomică la Banca Transilvania.</p>
      <p>Luni, la prima licitaţie din această lună, Ministerul de Finanţe a redeschis o emisiune de titluri scadente în aprilie 2026 şi s-a împrumutat cu 775 milioane lei (peste volumul programat de 600 milioane lei), la un cost mediu anual de 4%, în scădere cu două puncte bază comparativ cu nivelul de la licitaţia din octombrie.</p>
      <p>După primele 10 luni din 2019, împrumuturile Trezoreriei Statului de pe piaţa internă au depăşit 37 mld. lei , iar cele de pe pieţele externe au însumat 5,5 mld. euro. Randamentele medii la titlurile de stat au revenit în luna octombrie pe o pantă as­cen­dentă după o perioadă de scădere. </p>
      <p>Pe parcursul lunii septembrie, Finanţele împrumutaseră 2,8 mld. lei, cu 29% sub program.</p>
    </article>
  </body>
</html>