<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/economia/2019/11/05/news/pensioni-governo-previdenza-ministra-catalfo-sindacati-giovani-donne-tridico-inps-1235185/"/>
    <meta property="og:site_name" content="Il Tempo"/>
    <meta property="article:published_time" content="2019-11-05T10:23:00+00:00"/>
    <meta property="og:title" content="Il governo riapre il cantiere pensioni. Rendita ai giovani e aiuti alle donne"/>
    <meta property="og:description" content="La ministra Catalfo promette ai sindacati un tavolo di confronto a gennaio"/>
  </head>
  <body>
    <article>
      <h6 class="kicker">PREVIDENZA</h6>
      <h1>Il governo riapre il cantiere pensioni. Rendita ai giovani e aiuti alle donne</h1>
      <h2>La ministra Catalfo promette ai sindacati un tavolo di confronto a gennaio</h2>
      <address><time datetime="2019-11-05T10:23:00+00:00">05 Nov 2019, 10:23</time> by <a rel="author">Filippo Caleri</a></address>
      <p>Mentre Quota 100 resta così come stabilità dal governo giallo-verde, il nuovo esecutivo torna a mostrare disponibilità per riaprire il cantiere delle pensioni, mai chiuso in realtà dal 1992. Ieri i sindacati e le federazioni dei pensionati hanno incontrato la ministra del Lavoro, Nunzia Catalfo, chiedendo un impegno da subito e su due fronti. Il primo è perché nella manovra la rivalutazione al 100% degli assegni per recuperare l’inflazione sia riconosciuta a una platea più larga rispetto a quella prevista dalla norma (solo agli assegni fino a 2.092 euro). La seconda richiesta riguarda gli interventi a favore del pensionamento delle donne, le più penalizzate dalla riforma di Elsa Fornero e poco coinvolte negli strumenti introdotti in seguito per l’uscita anticipata come l’Ape sociale e la stessa Quota 100. Una delle proposte è una Quota 100 rosa (proposta del segretario confederale della Uil Domenico Proietti) che abbassi il requisito contributivo a 36 anni oppure riduca il requisito di un anno per ogni figlio. Tante le proposte arrivate al ministro che ha promesso un tavolo ad hoc a partire dal prossimo gennaio per trovare soluzioni sostenibili per una riforma complessiva delle pensioni. <br/>Sempre da gennaio inoltre si aprirà anche il confronto sulle pensioni di garanzia per i giovani che assieme alle Commissioni già varate dalla legge di bilancio in discussione da ieri al Senato, sui lavori gravosi e sulla separazione tra assistenza e previdenza, completeranno il quadro delle modifiche che governo e sindacati si apprestano a condividere. <br/>«La riunione è andata bene. È stato un ulteriore confronto che segue i confronti già avuti nel mese scorso. Un confronto costruttivo che ci porta in prospettiva a poter rivedere il sistema pensionistico fermo restando quanto già deciso da quota 100 all’ape sociale e a opzione donna» ha spiegato la Catalfo a margine dell’incontro. «Abbiamo affrontato vari temi: dalla riforma delle pensioni, per cui ci sarà un tavolo dal prossimo gennaio alla pensione di garanzia per i giovani che è un punto del programma del governo che come ministro del Lavoro voglio affrontare» ha concluso.<br/>Intanto la Covip, l’autorità di controllo sulla previdenza complementare, ha dato i dati sui primi nove mesi del 2019 secondo i quali si è registrata una crescita delle adesioni del 3% che ha portato le posizioni aperte nel complesso a nove milioni. Il rendimento dei fondi integrativi negli ultimi 9 mesi è comunque stato molto migliore di quello del Tfr (appena l’1,2%) con un picco per i fondi pensione aperti del 7,2% medio (6,4% per i fondi negoziali).</p>
      <related>
        <h4>Articoli Correlati</h4>
        <a href="https://www.iltempo.it/politica/2019/10/14/news/pensioni-aumentano-le-risorse-6-miliardi-dal-2021-1224783/"/>
        <a href="https://www.iltempo.it/il-diario-di-costanzo/2019/10/27/news/meno-pensioni-piu-anziani-c-e-qualcosa-che-non-va-1231233/"/>
      </related>
    </article>
  </body>
</html>