<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/smart-speaker-per-controllarli-da-remoto-basta-un-laser/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-05T10:58:00+00:00"/>
    <meta property="og:title" content="Smart speaker, per controllarli da remoto basta un laser"/>
    <meta property="og:description" content="Alcuni ricercatori hanno dimostrato che è possibile impartire comandi e controllare da remoto gli smart speaker come Amazon Echo o Google Home utilizzando un laser anziché la voce. Si tratta di un grave pericolo per la sicurezza, anche se fortunatamente la cosa non è così semplice da fare."/>
  </head>
  <body>
    <article>
      <h1>Smart speaker, per controllarli da remoto basta un laser</h1>
      <address><time datetime="2019-11-05T10:58:00+00:00">05 Nov 2019, 10:58</time> by <a rel="author">Alessandro Crea</a></address>
      <p>Che gli <b>smart speaker</b> rappresentino un <b>pericolo potenziale per la nostra privacy</b> e per la nostra sicurezza è ormai un dato di fatto assodato, come dimostrano i recenti avvenimenti legati all’utilizzo di personale umano e alla conservazione delle registrazioni ad opera di <a href="http://www.tomshw.it/altro/amazon-alexa-operatori-umani-ascoltano-le-vite-degli-altri/">Amazon,</a> <a href="http://www.tomshw.it/altro/siri-non-origliera-piu-le-nostre-conversazioni-apple-annuncia-modifiche-alla-privacy/">Apple</a>, <a href="http://www.tomshw.it/altro/anche-facebook-ha-fatto-trascrivere-i-messaggi-vocali/">Facebook</a>, <a href="http://www.tomshw.it/altro/apple-e-google-stop-temporaneo-allascolto-delle-registrazioni-degli-smart-speaker/">Google </a>e <a href="http://www.tomshw.it/altro/microsoft-origlia-le-conversazioni-di-skype-e-cortana/">Microsoft.</a> Ora però un <b>gruppo di ricercatori dell’Università del Michigan</b> ha <a href="https://lightcommands.com/">pubblicato un nuovo studio</a> che dimostra come sia addirittura <b>possibile impartire comandi e controllare questi dispositivi da remoto senza bisogno di usare la voce, tramite un raggio laser</b>.</p>
      <p>In pratica i ricercatori hanno scoperto che <b>i microfoni degli smart speaker possono interpretare come suoni le variazioni di frequenza di un laser</b>, a patto che quest’ultimo sia puntato direttamente nella loro direzione e se ne possa ‎modificare l’intensità. Questa tecnica, che i ricercatori hanno ribattezzato Light Commands, consentirebbe quindi di impartire agli mart speaker comandi di qualsiasi tipo senza la necessità di essere vicini e di pronunciarli a voce, con grave rischio per la sicurezza e la privacy degli utenti.</p>
      <figure>
        <img src="https://www.tomshw.it/images/images/2019/11/light-commands-60739.768x432.jpg"/>
      </figure>
      <p>Come se non bastasse poi, a quanto pare <b>tutti gli smart speaker sembrano essere vulnerabili, oltre a diversi smartphone dotati di assistente vocale</b>, tra cui l’iPhone XR, il Samsung Galaxy S9, il Google Pixel 2 e un iPad di sesta generazione.</p>
      <p>Se i rischi rappresentati dall’uso dei Light Commands sono concreti per fortuna sembrano anche essere fortemente circoscritti da alcune “limitazioni d’uso” importanti. Anzitutto infatti <b>per utilizzare questa tecnica bisogna avere il dispositivo a vista</b>, in modo da poter indirizzare il raggio laser verso i microfoni e anche se questo è possibile persino attraverso il vetro, tenere lontano lo smart speaker dalle finestre o persino utilizzare le tende rappresenta già una schermatura sufficiente.</p>
      <figure>
        <iframe src="https://www.youtube.com/embed/ORji7Tz5GiI" width="500" height="281" data-service="Youtube" scrolling="no"/>
      </figure>
      <p>Inoltre per ottenere questo risultato non basta ovviamente possedere uno di quei puntatori laser economici, ma <b>bisognerebbe acquistare materiale per circa 500 dollari</b>. Non si tratta di un costo proibitivo in assoluto e i materiali possono tutti essere reperiti su Amazon, ma assemblare il tutto richiederebbe alcune conoscenze non esattamente comuni.</p>
      <p><b>Si tratta dunque di un attacco possibile ma non di facile esecuzione</b>. ‎I ricercatori suggeriscono che le aziende produttrici prevengano tale problema richiedendo ad esempio che per essere eseguito un comando vocale sia stato sentito almeno attraverso due microfoni, o ancora più semplicemente adottando una schermatura luminosa davanti ai microfoni stessi. Al momento comunque non tutti i produttori hanno reagito alla stessa maniera. Mentre ad esempio Google e Amazon hanno affermato di star già valutando la ricerca, Apple si è rifiutata di rilasciare alcun commento, mentre Facebook non ha proprio risposto.</p>
      <blockquote><a href="https://toms.it/Acufk">Amazon Echo Flex</a> è una soluzione semplice, efficace ed economica – solo 29,99 euro – per portare l’assistente vocale Alexa in ogni stanza senza la necessità di avere più smart speaker in casa.</blockquote>
    </article>
  </body>
</html>