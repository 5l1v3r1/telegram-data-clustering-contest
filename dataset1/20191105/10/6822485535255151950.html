<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814070.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T10:42:00+00:00"/>
    <meta property="og:title" content="سردار جلالی: رویکرد جدید دفاعی کشور به دلیل تهدیدات چند لایه آمریکا است"/>
    <meta property="og:description" content="به گزارش مهر، هشتمین همایش ملی پدافند غیرعامل با حضور حجت الاسلام رئیسی رئیس قوه قضائیه، سردار غلامرضا جلالی رئیس سازمان پدافند غیرعامل کشور، محمد اسلامی وزیر راه و شهرسازی و بیژن زنگنه وزیر نفت امروز(سه شنبه) در مرکز همایش‌های بین‌المللی سازمان صدا و سیما برگزار شد."/>
  </head>
  <body>
    <article>
      <h1>سردار جلالی: رویکرد جدید دفاعی کشور به دلیل تهدیدات چند لایه آمریکا است</h1>
      <address>
        <time datetime="2019-11-05T10:42:00+00:00">05 Nov 2019, 10:42</time>
      </address>
      <p>رئیس سازمان پدافند غیرعامل کشور گفت: رویکرد جدید دفاعی به خاطر تهدیدات جدیدی است که در قالب جنگ ترکیبی و چند لایه از سوی آمریکا علیه کشور ما آغاز شده است.</p>
      <p>به گزارش مهر، هشتمین همایش ملی پدافند غیرعامل با حضور حجت الاسلام رئیسی رئیس قوه قضائیه، سردار غلامرضا جلالی رئیس سازمان پدافند غیرعامل کشور، محمد اسلامی وزیر راه و شهرسازی و بیژن زنگنه وزیر نفت امروز(سه شنبه) در مرکز همایش‌های بین‌المللی سازمان صدا و سیما برگزار شد.</p>
      <p>سردار جلالی در این همایش طی سخنانی، گفت: امروز در حالی هشتمین همایش ملی پدافند غیرعامل را در شانزدهمین سالگرد تاسیس این سازمان به فرمان رهبر معظم انقلاب برگزار می‌کنیم که با رویکرد جدید دفاعی روبه رو هستیم.</p>
      <p>وی افزود: این رویکرد جدید دفاعی به خاطر تهدیدات جدیدی است که در قالب جنگ ترکیبی و چند لایه از سوی آمریکا علیه کشور ما آغاز شده است.</p>
      <p>رئیس سازمان پدافند غیرعامل کشور با بیان اینکه ما با تهدیدات جدیدی به نام تهدیدات «هیبریدی» مواجه‌ایم که در ابعاد مختلفی شکل گرفته است، تصریح کرد: این به معنای حمله‌ای است که در چند وجهی می‌تواند سیاست، اقتصاد، قدرت نظامی، مسائل امنیتی و سایبری را در بر گیرد.</p>
      <p>سردار جلالی با بیان اینکه سازمان پدافند غیرعامل کشور امسال تلاش کرده است تا بر اساس رهنمودهای رهبر معظم انقلاب، با هماهنگی ستاد کل نیروی های مسلح و سایر دستگاه‌های اجرایی، اقداماتی در جهت بازدارندگی تهدیدات انجام دهد، گفت: خوشبختانه حاصل این تلاش‌ها را در توفیقات دفاعی، اقتصادی، اجرایی و حتی فضایی شاهد هستیم.</p>
      <p>وی با تقدیر از عملکرد قوه قضائیه در مقابله با فساد، مفسد و فاسد خاطرنشان کرد: مجموعه این اقدامات سبب شد تا در مرحله اول این جنگ به توفیقات بسیاری دست یابیم.</p>
      <p>رئیس سازمان پدافند غیرعامل کشور تصریح کرد: امروز به اعتراف تمامی استراتژیست‌های خارجی در فاز نخست این تهدیدات، موفقیت با ایران بوده است که توانست با یک نوع دفاع غیرفعال ترکیبی همراه با دفاع عامل مقتدر در این جنگ چند لایه پیروز شود.</p>
    </article>
  </body>
</html>