<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814056.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T10:08:00+00:00"/>
    <meta property="og:title" content="گفتگوی صمیمی رئیس جمهور با جوانان استارتاپی"/>
    <meta property="og:description" content="به گزارش الف، حجت الاسلام والمسلمین حسن روحانی روز سه‌شنبه پس از افتتاح رسمی کارخانه نوآوری آزادی از این مجموعه بازدید کرد و در نشستی با حضور دکتر ستاری معاون علمی و فناوری رئیس جمهور ، مسئولان حوزه فناوری و شتاب دهنده‌ها و سرپرستان تیم‌های استارتاپی، در جریان روند اقدامات و فعالیت‌هایی که در کارخانه نوآوری آزادی به انجام می‌رسد، قرار گرفت."/>
  </head>
  <body>
    <article>
      <h1>گفتگوی صمیمی رئیس جمهور با جوانان استارتاپی</h1>
      <address>
        <time datetime="2019-11-05T10:08:00+00:00">05 Nov 2019, 10:08</time>
      </address>
      <p>رئیس‌جمهور از بخش‌های مختلف فعالیت نوآوران و کارآفرینان در کارخانه نوآوری آزادی بازدید و در فضایی صمیمی با جوانان فعال در زمینه استارتاپ‌ها در این مجموعه گفت‌وگو کرد.</p>
      <p>به گزارش الف، حجت الاسلام والمسلمین حسن روحانی روز سه‌شنبه پس از افتتاح رسمی کارخانه نوآوری آزادی از این مجموعه بازدید کرد و در نشستی با حضور دکتر ستاری معاون علمی و فناوری رئیس جمهور ، مسئولان حوزه فناوری و شتاب دهنده‌ها و سرپرستان تیم‌های استارتاپی، در جریان روند اقدامات و فعالیت‌هایی که در کارخانه نوآوری آزادی به انجام می‌رسد، قرار گرفت.</p>
      <p>دکتر ستاری معاون علمی و فناوری رئیس جمهور در این جلسه ضمن معرفی کارخانه نوآوری آزادی و ارائه گزارشی از روند برنامه ریزی‌ها و اقدامات انجام شده در راستای حمایت  از توسعه فعالیت‌های  شرکتهای دانش بنیان، شاخص های عملکرد زیست بوم نوآوری کشور از جمله نیروی انسانی، صنایع و شرکت‌های دانش بنیان، جذب نخبگان ایرانی خارج از کشور، نظام تامین مالی و پهنه‌های نوآوری را تشریح کرد.</p>
      <p>همچنین در این جلسه مدیران شتابدهنده‌های هم آوا، کارا و دیجی تکست به معرفی این شتابدهنده‌ها پرداخته و راهکارها و پیشنهادات خود را برای توسعه و رفع مشکلات پیش رو ، با رئیس جمهور در میان گذاشتند.</p>
      <p>روحانی سپس با حضور در سالن زاویه کارخانه نوآوری آزادی از استارتاپ‌های مستقر در این کارخانه بازدید و در فضایی صمیمی با جوانان فعال در تیم‌های گوناگون استارتاپی گفتگو کرد.</p>
      <p>در این بازدید سرپرست‌های ۱۰ تیم استارتاپی گزارشی از روند فعالیت‌های خود در حوزه‌های گوناگون از جمله پزشکی فرد محور بر اساس داده‌های ژنتیکی، مشاوره پزشکی تخصصی و دستیار هوشمند بیمار ، اطلاعات سلامت محور مواد غذایی، دستیار هوشمند کادر درمان و پایگاه داده گسترده پزشکی و دارو، پیشگیری، مشاوره و آزمایش آنلاین بیماری‌های مقاربتی، هوش مصنوعی در مارکتینگ، توسعه نرم‌افزارهای حوزه منابع انسانی، عرضه مستقیم و بی واسطه زعفران از کشاورز به مشتریان، بستر یکپارچه سخت افزاری- نرم افزاری برای پوشش دهی نیاز کاربران بر بستر تلویزیون( پخش موزیک، فیلم، خرید آنلاین و ...)، ساخت کیت‌های شناسایی سریع و شمارش دقیق باکتری‌های موجود در آب، تولید و عرضه محتوای صوتی آنلاین در قالب کتاب و سریال صوتی، تولید و نشر بازی‌های یارانه‌ای، ارائه خدمات حقوقی آنلاین، داروهای نانویی تزریقی و قطره‌‌های نانویی استریل چشمی به رئیس جمهور ارائه کردند.</p>
    </article>
  </body>
</html>