<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/ninova-lyubezva-km-manolova-no-ostra-km-yoncheva-405913.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T10:21:00+00:00"/>
    <meta property="og:title" content="Нинова любезна към Манолова, но остра към Йончева"/>
    <meta property="og:description" content="Борисов тръгва по моя път на реформи, каза Нинова"/>
  </head>
  <body>
    <article>
      <h1>Нинова любезна към Манолова, но остра към Йончева</h1>
      <address><time datetime="2019-11-05T10:21:00+00:00">05 Nov 2019, 10:21</time> by <a rel="author">сс</a></address>
      <p>Лидерът на БСП Корнелия Нинова определи местните избори като трудни за БСП, но с добър резултат. Тя посочи пред бТВ, че от нула областни градове при вота през 2015 г., сега левицата има четири.</p>
      <p>На въпроса дали Елена Йончева се бори с корупцията в България от Брюксел, лидерът на БСП коментира: "От това, което виждаме май не. Очакваме от Елена повече. "Нормални са ни отношенията, но очаквам повече действия по темата корупция оттам", допълни Нинова.</p>
      <p>„В София БСП и Мая Манолова вървят заедно, защото тя е кандидатът, който подкрепихме. Гласовете за листата показват двойно увеличение на резултата – от 7 ще имаме 15 общински съветници, това е партийният вот. Не сме разговаряли за плановете на Манолова. Поздравих я за победата. Каквото реши – това си е неин избор. Пожелавам й успех, каквото и да реши да прави. Не зная дали ще прави свой проект, коментира лидерът на БСП.</p>
      <p>Нинова заяви, че премиера Борисов го е яд, че са се обединили хора срещу неговото управление. „Изпуска си нервите, говори обиди персонално към хора, това не е политика. Това показва страх, безсилие и яд”, заяви тя. Според Нинова БСП има успех, защото са показали ново поколение млади политици и надпартийни кандидати. Тя допълни, че откакто е председател на социалистите, партията е в тенденция на повишаване на доверието.</p>
      <p>„Дали съм силен лидер, или не - ще покаже времето. Трябва да видим резултатите.  Да се налагаш като лидер не е еднократно действие. Наш принос, на новото ръководство, е новото поколение на млади политици. Те трябва да поемат след нас“, каза Нинова.</p>
      <p>Борисов тръгва по моя път, но не стига докрай, но закъсня. Аз тръгнах по него преди 3 години и си нося кръста. Той ще започне реформа, която аз започнах тогава и сега дава резултат, подчерта тя.</p>
      <p> </p>
    </article>
  </body>
</html>