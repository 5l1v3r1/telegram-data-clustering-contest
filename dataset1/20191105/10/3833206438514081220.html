<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Nad-1300-bulgari-shte-imat-pravo-na-ruska-pensiya-911276"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T10:03:00+00:00"/>
    <meta property="og:title" content="Над 1300 българи ще имат право на руска пенсия"/>
    <meta property="og:description" content="Над 1300 български граждани получават право на руска пенсия. Това се случва, след като вчера руският..."/>
  </head>
  <body>
    <article>
      <h1>Над 1300 българи ще имат право на руска пенсия</h1>
      <address>
        <time datetime="2019-11-05T10:03:00+00:00">05 Nov 2019, 10:03</time>
      </address>
      <p>Над 1300 български граждани получават право на руска пенсия. Това се случва, след като вчера руският президент Владимир Путин одобри промени в договора за социално осигуряване между Русия и България.</p>
      <p>В подписания от него федерален закон се предвижда ратификация на протокола за промени в двустранния договор за социално осигуряване, който беше сключен през февруари 2009 г.</p>
      <p>Самият протокол беше подписан през март тази година в София. Документът отчита промените в пенсионните законодателства на двете държави, които са настъпили през последните 10 години, съобщава БНР.</p>
      <p>Размерът на руската пенсия ще се определя от осигурителния стаж, придобит на територията на Руската федерация и на бившата Руска съветска федеративна социалистическа република. Периодите на работа в останалите бивши съветски републики и в страните извън Общността на независимите държави няма да се отчитат при определянето на пенсията.</p>
    </article>
  </body>
</html>