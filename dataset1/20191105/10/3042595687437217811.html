<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/odegaard-usikker-til-landskampene/71784911"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T10:33:09+00:00"/>
    <meta property="og:title" content="Ødegaard usikker til landskampene"/>
    <meta property="og:description" content="Martin Ødegaard var å finne i den norske landslagstroppen til kvalifiseringskampene mot Malta og Færøyene, men er høyst usikker, sier landslagssjef Lars Lagerbäck."/>
  </head>
  <body>
    <article>
      <h1>Ødegaard usikker til landskampene</h1>
      <h2>Martin Ødegaard var å finne i den norske landslagstroppen til kvalifiseringskampene mot Malta og Færøyene, men er høyst usikker, sier landslagssjef Lars Lagerbäck.</h2>
      <address><time datetime="2019-11-05T10:33:09+00:00">05 Nov 2019, 10:33</time> by <a rel="author">Fredrik Stuve</a></address>
      <p>Martin Ødegaard spilte ikke helgens oppgjør for Real Sociedad mot Granada.</p>
      <p>Lørdag kveld opplyste <a href="https://www.realsociedad.eus/es/noticias/detalle/parte-medico-79?utm_source=Twitter%20Castellano">Real Sociedad</a> at nordmannen pådro seg en skade i foten i 1-0-seieren mot Celta Vigo forrige søndag.</p>
      <p>Det skal ikke dreie seg om skade på verken muskel eller bein, men en vond hæl.</p>
      <p>Likevel spilt Ødegaard mot Levante i midtuka, men hælen plager 20-åringen såpass at det er usikkert om han blir spilleklar til oppgjørene mot Færøyene og Malta.</p>
      <p>Lars Lagerbäck valgte å ta med drammenseren i troppen, men tok med seg to mann ekstra på grunn av tvil omkring helsesituasjonen til Ødegaard og landslagskaptein Stefan Johansen, som sliter med et kne.</p>
      <p>- Det er en fotskade og det er høyst usikkert om han kan spille. Det kommer an på hvor raskt foten heles. Vi får se utover uka hvordan han responderer, sier Lagerbäck til den norske pressen.</p>
      <p>Den svenske landslagssjefen mener Ødegaard var uheldig og at det ikke er snakk om at midtbanespilleren har blitt tatt ut ekstra hardt av motspillere i det siste.</p>
      <p>- Det var en stygg takling når han ble skadet, men jeg kan ikke si at det er noe som er gjentakende mot ham i kampene jeg ser ham spille, sier Lagerbäck.</p>
      <h3>Fire nye</h3>
      <p>Siden forrige uttak har Sten Grytebust og Erling Braut Haaland kommet tilbake fra skader, mens Mats Møller Dæhli og Iver Fossum er hentet inn på grunn av usikkerheten omkring Johansen og Ødegaard.</p>
      <p>
        <b>Dette er uttaket til Lagerbäck:</b>
      </p>
      <p>Keepere: Sten Grytebust, Rune Almenning Jarstein og Ørjan Håskjold Nyland</p>
      <p>Forsvarsspillere: Kristoffer Vassbakk Ajer, Haitam Aleesami, Omar Elabdellaoui, Even Hovland, Birger Meling, Tore Reginiussen, Jonas Svensson og Sigurd Rosted.</p>
      <p>Midtbanespillere: Sander Berge, Moi Elyounoussi, Iver Fossum, Markus Henriksen, Stefan Johansen, Fredrik Midtsjø, Mats Møller Dæhli, Mathias Normann, Ole Selnæs og Martin Ødegaard.</p>
      <p>Angrepsspillere: Erling Braut Haaland, Tarik Elyounoussi, Joshua King og Alexander Sørloth.</p>
    </article>
  </body>
</html>