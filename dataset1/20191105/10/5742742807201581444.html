<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/xiaomi-mi-watch-s-wear-os-jsou-tu-diky-esim-mohou-fungovat-i-samostatne-39347"/>
    <meta property="og:site_name" content="mobilenet.cz"/>
    <meta property="article:published_time" content="2019-11-05T10:00:00+00:00"/>
    <meta property="og:title" content="Xiaomi Mi Watch s Wear OS jsou tu. Díky eSIM mohou fungovat i samostatně"/>
    <meta property="og:description" content="Xiaomi představilo chytré hodinky Mi Watch, které se po stránce designu inspirovaly Apple Watch Mají Wear OS, který překrývá nadstavba MIUI Nechybí NFC nebo podpora eSIM a zaujme i velká baterie s kapacitou 570 mAh"/>
  </head>
  <body>
    <article>
      <h1>Xiaomi Mi Watch s Wear OS jsou tu. Díky eSIM mohou fungovat i samostatně</h1>
      <address><time datetime="2019-11-05T10:00:00+00:00">05 Nov 2019, 10:00</time> by <a rel="author" href="https://mobilenet.cz/uzivatele/mfajmon" target="_blank">Martin Fajmon</a></address>
      <p>
        <b>   •  Xiaomi představilo chytré hodinky Mi Watch, které se po stránce designu inspirovaly Apple Watch <br/>   •  Mají Wear OS, který překrývá nadstavba MIUI <br/>   •  Nechybí NFC nebo podpora eSIM a zaujme i velká baterie s kapacitou 570 mAh</b>
      </p>
      <p>Líbí se vám <a href="https://mobilenet.cz/katalog/apple-watch-5">Apple Watch</a>, ale už ne jejich <a href="https://mobilenet.cz/clanky/dlazdice-pro-wear-os-muzete-nyni-organizovat-i-v-telefonu-38116">watchOS</a>? Není problém, Xiaomi přispěchalo s alternativou jmenující se Mi Watch. Chytré hodinky od Xiaomi se Applem v mnohém inspirovaly, což ve výsledku nemusí být špatné rozhodnutí.</p>
      <p>Mi Watch jsou vlastně malým telefonem na vašem zápěstí. Displej s úhlopříčkou 1,78 palce je technologie AMOLED a ukrývá se v pouzdru o velikosti 44 milimetrů, což je stejná velikost jako u větší varianty <a href="https://mobilenet.cz/katalog/apple-watch-5">Apple Watch 5</a> a <a href="https://mobilenet.cz/katalog/apple-watch-4">Watch 4</a>. Zadní část hodinek je z keramiky, zbytek je hliníkový a po vzoru Apple Watch je na pravé straně jedno ovládací tlačítko a také digitální korunka. Na těle Mi Watch najdeme i hlasitý reproduktor a mikrofon pro vyřizování hovorů.</p>
      <related>
        <h4>Přečtěte si také</h4>
        <a href="https://mobilenet.cz/clanky/alphabet-chce-udajne-odkoupit-fitbit-nabidka-mela-byt-podana-39301"/>
      </related>
      <p>Z konektivity můžeme vyzdvihnout Wi-Fi, GPS, Bluetooth, NFC a nechybí ani podpora eSIM, která dovolí hodinkám fungovat zcela autonomně, podobně jako to s eSIM umí i Apple Watch. Samotné prostředí MIUI je tentokrát postavené na Wear OS od Googlu. Jde navíc o první hodinky, které si výrobce se systémem Wear OS takto přizpůsobil, většina výrobců sází na téměř čisté prostředí, které propaguje Google. Otázkou je, jak to bude se službami a aplikacemi od Googlu, alespoň u globální varianty hodinek, stejně tak není jisté, zda globální varianta nabídne eSIM.</p>
      <figure>
        <iframe data-src="https://twitter.com/xiaomishka/status/1191631326471958529?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nejde však jen o design, Xiaomi díky nadstavbě mohlo lépe pracovat s více než 40 předinstalovanými aplikacemi, které se v hodinkách nachází. Nechybí ani obchod s aplikacemi, který je otevřen vývojářům. Prostředí však dle prvních fotografií na Twitteru nevypadá úplně lákavě, alespoň tedy menu aplikací ne. Mi Watch zvládnou sledovat různé pohybové aktivity, včetně plavání, výsledky lze následně kontrolovat skrze Firstbeat, kdy se k aktivitě přidá i přesný monitoring tepové frekvence. S měřením EKG se zřejmě nepočítá.</p>
      <p>O výkon se stará čtyřjádrový procesor Snapdragon Wear 3100 4G, tomu pomáhá 1 GB RAM a je zde i 8GB úložiště, což není moc. Díky baterii s kapacitou 570 mAh Xiaomi uvádí, že i se zapnutým LTE vydrží hodinky 36 hodin nepřetržitého používání, v pohotovosti pak mnohem déle. Xiaomi se pochlubilo, že jde o vůbec největší baterii v chytrých hodinkách.</p>
      <figure>
        <img src="https://cdn.24net.cz/1/obrazek/xiaomi-mi-watch-308293/614w"/>
      </figure>
      <p>Na čínský trh se hodinky dostanou již 11. listopadu za 185 dolarů, což je v přepočtu a s DPH něco přes 5 tisíc korun. To je méně než polovina ceny nových Apple Watch. Samozřejmě je nutné počítat s přirážkou obchodníků, ovšem i při ceně do 7 tisíc korun by šlo o velmi zajímavou alternativu.</p>
      <p>Xiaomi plánuje také prémiovou variantu Mi Watch, která se bude pyšnit safírovým sklíčkem displeje a rám pouzdra bude z nerezové oceli, stejně jako pásek. Tato varianta má vyjít na 285 dolarů, tedy asi 8 tisíc korun včetně daní. Na trh se tato varianta podívá ještě do Vánoc, tedy alespoň v Číně.</p>
      <h3>Technické parametry Xiaomi Mi Watch</h3>
      <p>
        <a href="https://mobilenet.cz/katalog/xiaomi-mi-watch-/specifikace">Kompletní specifikace</a>
      </p>
      <table bordered="">
        <tr>
          <th>Konstrukce</th>
          <td>44,7 × 36,9 × 12,3 mm, 44 g, odolnost: ?</td>
        </tr>
        <tr>
          <th>Pásek</th>
          <td>kovový, umělý, vyměnitelný: ano, zapínání: přezka</td>
        </tr>
        <tr>
          <th>Displej</th>
          <td>AMOLED, 1,78" (? × ? px), tvar: hranatý</td>
        </tr>
        <tr>
          <th>Systém</th>
          <td>Wear OS, kompatibilní s: Android, iOS</td>
        </tr>
        <tr>
          <th>Datové funkce</th>
          <td>Bluetooth: 4.2, Wi-Fi: 802.11a/b/g/n, mobilní sítě: LTE, NFC: ano</td>
        </tr>
        <tr>
          <th>Chipset</th>
          <td/>
        </tr>
        <tr>
          <th>Paměť</th>
          <td>RAM: 1 GB, vnitřní paměť: 8 GB, paměťové karty: ne</td>
        </tr>
        <tr>
          <th>Akumulátor</th>
          <td>570 mAh, nabíjení: proprietární kolébka</td>
        </tr>
        <tr>
          <th>Dostupnost</th>
          <td>Q4 2019, <a href="https://mobilenet.cz/katalog/xiaomi-mi-watch-/kde-koupit">5 200 Kč</a></td>
        </tr>
      </table>
      <related>
        <h4>Související články</h4>
        <a href="https://mobilenet.cz/clanky/hodinky-louis-vuitton-jsou-nejen-premiove-ale-i-vykonne-uvnitr-tika-wear-3100-37009"/>
        <a href="https://mobilenet.cz/clanky/je-nakup-fitbitu-dobrou-zpravou-pro-wear-os-nebo-ne-glosa-39337"/>
        <a href="https://mobilenet.cz/clanky/qualcomm-predstavi-snapdragon-wear-3300-pro-chytre-hodinky-39291"/>
        <a href="https://mobilenet.cz/clanky/google-se-chystal-uvest-pixel-watch-v-roce-2016-tesne-pred-tim-ale-vycouval-38972"/>
        <a href="https://mobilenet.cz/clanky/chytre-hodinky-pripravuje-i-puma-diky-nfc-umozni-bezkontaktni-placeni-38847"/>
        <a href="https://mobilenet.cz/clanky/misfit-vapor-x-jsou-hodinky-s-wear-os-a-nejsou-drahe-38654"/>
      </related>
    </article>
  </body>
</html>