<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/apisteyti-sfagi-sto-mexiko-gazosan-me-sfaires-kai-ekapsan-3-gynaikes-kai-6-paidia-zontana-mesa-sto-aytokinito-toys-foto/"/>
    <meta property="og:site_name" content="europost.gr"/>
    <meta property="article:published_time" content="2019-11-05T13:15:04+00:00"/>
    <meta property="og:title" content="Απίστευτη σφαγή στο Μεξικό: «Γάζωσαν» με σφαίρες και έκαψαν 3 γυναίκες και 6 παιδιά ζωντανά μέσα στο αυτοκίνητό τους! (Φωτο)"/>
    <meta property="og:description" content="Τουλάχιστον τρεις γυναίκες και έξι παιδιά, μέλη αμερικανικής κοινότητας μορμόνων που έχει εγκατασταθεί στο βόρειο τμήμα του Μεξικού, δολοφονήθηκαν σε ενέδρα! Την καταγγελία για την επίθεση επιβεβαίωσαν οι αρχές των μεξικανικών Πολιτειών Τσιουάουα και Σονόρα, που"/>
  </head>
  <body>
    <article>
      <h1>Απίστευτη σφαγή στο Μεξικό: «Γάζωσαν» με σφαίρες και έκαψαν 3 γυναίκες και 6 παιδιά ζωντανά μέσα στο αυτοκίνητό τους! (Φωτο)</h1>
      <address>
        <time datetime="2019-11-05T13:15:04+00:00">05 Nov 2019, 13:15</time>
      </address>
      <p>Τουλάχιστον τρεις γυναίκες και έξι παιδιά, μέλη αμερικανικής κοινότητας μορμόνων που έχει εγκατασταθεί στο βόρειο τμήμα του Μεξικού, δολοφονήθηκαν σε ενέδρα!</p>
      <p>Την καταγγελία για την επίθεση επιβεβαίωσαν οι αρχές των μεξικανικών Πολιτειών Τσιουάουα και Σονόρα, που γειτονεύουν με τις ΗΠΑ, διευκρινίζοντας ότι διενεργείται έρευνα για την επίθεση άγνωστων ενόπλων.</p>
      <p>Έκαψαν το αυτοκίνητο με τα παιδιά μέσα<br/>Τα πτώματα βρέθηκαν μέσα στο απανθρακωμένο αυτοκίνητό τους, με το οποίο κατευθύνονταν προς τα σύνορα Μεξικού-ΗΠΑ, δήλωσε σε μέσα ενημέρωσης ένας από τους ηγέτες της κοινότητας των μορμόνων που έγινε στόχος, ο Τζούλιαν ΛεΜπάρον, ο οποίος είναι επίσης ακτιβιστής κατά της εγκληματικότητας και εξάδελφος της μητέρας που δολοφονήθηκε μαζί με τα παιδιά της.</p>
      <p>Οι δράστες «είχαν στήσει ενέδρα, άνοιξαν πυρ εναντίον του αυτοκινήτου και το έκαψαν με τα τέσσερα παιδιά μέσα. Επρόκειτο για σφαγή», είπε ο ΛεΜπάρον στο Radio Formula. Άφησε να εννοηθεί ότι τα παιδιά κάηκαν ζωντανά.</p>
      <p>Άλλα δύο αυτοκίνητα, που συνόδευαν το πρώτο, βρέθηκαν αρκετές ώρες αργότερα· περιείχαν τα πτώματα άλλων δύο γυναικών και δύο παιδιών.</p>
      <p>Αγνοείται ένα κοριτσάκι<br/>Από πέντε ως έξι άλλα παιδιά, ένα από τα οποία τραυματίστηκε από σφαίρα, κατάφεραν να ξεφύγουν και επέστρεψαν στο σπίτι τους με τα πόδια, ενώ ένα κοριτσάκι αγνοείται αφού κατέφυγε σε περιοχή με βλάστηση για να σωθεί, πρόσθεσε ο ΛεΜπάρον, διευκρινίζοντας πως αγνοεί ποιοι είναι οι δράστες των φόνων ή ποιο ήταν το κίνητρο της επίθεσης.</p>
      <p>Ο προϊστάμενος της εισαγγελίας της Τσιουάουας, ο Σέσαρ Αουγκούστο Πενίτσε, δήλωσε από την πλευρά του ότι ο αριθμός των θυμάτων παραμένει «ακαθόριστος».</p>
      <p>Η επίθεση διαπράχθηκε στο Ράντσο δε λα Μόρα, στα όρια των Πολιτειών Τσιουάουα και Σονόρα, κοντά στα σύνορα με τις ΗΠΑ, περιοχή που λυμαίνονται διακινητές ναρκωτικών και κακοποιοί κάθε λογής. Ο αδελφός του Τζούλιαν ΛεΜπάρον, ο Μπέντζαμιν ΛεΜπάρον, ιδρυτής μιας ομάδας αυτοάμυνας έναντι των κακοποιών που είχε ονομάσει SOS Chihuahua, επίσης δολοφονήθηκε το 2009.</p>
      <p>Η κοινότητα που έγινε στόχος επίθεσης αποτελείται από απόγονους μορμόνων που εγκατέλειψαν τις ΗΠΑ τον 19ο αιώνα για να σωθούν από την καταστολή της πολυγαμίας, διαδεδομένης πρακτικής μεταξύ των πιστών της θρησκείας αυτής. Πολλοί μορμόνοι του Μεξικού έχουν διπλή υπηκοότητα, μεξικανική και αμερικανική.</p>
      <figure>
        <img src="https://europost.gr/wp-content/uploads/2019/11/mexico-1-300x266.jpg"/>
      </figure>
      <figure>
        <img src="https://europost.gr/wp-content/uploads/2019/11/mexico-3-175x300.jpg"/>
      </figure>
      <figure>
        <img src="https://europost.gr/wp-content/uploads/2019/11/mexico-2-240x300.jpg"/>
      </figure>
      <figure>
        <img src="https://europost.gr/wp-content/uploads/2019/11/mexico-5-169x300.jpg"/>
      </figure>
      <figure>
        <img src="https://europost.gr/wp-content/uploads/2019/11/mexico-4-175x300.jpg"/>
      </figure>
      <figure>
        <img src="https://europost.gr/wp-content/uploads/2019/11/mexico-6-276x300.jpg"/>
      </figure>
      <h3>Σχετικά</h3>
    </article>
  </body>
</html>