<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88758"/>
    <meta property="og:site_name" content="Denník politika"/>
    <meta property="article:published_time" content="2019-11-05T13:35:11+00:00"/>
    <meta property="og:title" content="Bayern Mníchov hľadá trénera, Ten Hag z Ajaxu to ale zatiaľ nebude"/>
    <meta property="og:description" content="5.11.2019 (Webnoviny.sk) – Po debakli 1:5 na ihrisku Eintrachtu Frankfurt a následnom konci Nika Kovača je nemecký futbalový klub FC Bayern Mníchov v štádiu hľadania trénera. Potenciálny kandidát Erik ten Hag by mohol byť riešením do budúcnosti, ale nie momentálne, keďže je koučom Ajaxu Amsterdam a chce ním zostať do roku 2020."/>
  </head>
  <body>
    <article>
      <h1>Bayern Mníchov hľadá trénera, Ten Hag z Ajaxu to ale zatiaľ nebude</h1>
      <address><time datetime="2019-11-05T13:35:11+00:00">05 Nov 2019, 13:35</time> by <a rel="author">Webnoviny</a></address>
      <p>5.11.2019 (Webnoviny.sk) – Po debakli 1:5 na ihrisku Eintrachtu Frankfurt a následnom konci Nika Kovača je nemecký futbalový klub FC Bayern Mníchov v štádiu hľadania trénera. Potenciálny kandidát Erik ten Hag by mohol byť riešením do budúcnosti, ale nie momentálne, keďže je koučom Ajaxu Amsterdam a chce ním zostať do roku 2020.</p>
      <h3>Pozitívne spomienky na Bayern</h3>
      <p>Štyridsaťdeväťročný Holanďan má pozitívne spomienky na pôsobenie v Bayerne, kde v roku 2013 – 2015 viedol rezervný tím. V Ajaxe pracuje od decembra 2017 a amsterdamské mužstvo dostal na najvyššiu úroveň: získal s ním majstrovský titul, triumf v pohári a postúpil do semifinále Ligy majstrov 2018/2019.</p>
      <p>Okamžitý návrat do bavorského klubu však Ten Hag v pondelok vehementne odmietol. <i>„Bayern je fantastický klub, ktorý má miesto v mojom srdci. Čas strávený v ňom som si vychutnal, ale teraz som v Ajaxe, žijem tu a sústredím na pôsobenie v ňom,“</i> uviedol Ten Hag na tlačovej konferencii pred duelom LM proti FC Chelsea a zároveň odmietol komentovať, či ho klub z Mníchova priamo kontaktoval.</p>
      <h3>Dočasný tréner do konca sezóny</h3>
      <p>V Bayerne možno zvolia scenár s dočasným trénerom do konca sezóny (momentálne sú pri mužstve Hans-Dieter Flick s Hermannom Gerlandom, pozn.) a od nasledujúceho ročníka 2020/2021 začnú s novým kormidelníkom, ktorým môže byť už „voľný“ Ten Hag.</p>
      <p><i>„Musíme si to v pokoji premyslieť, čo spravíme ďalej. S Nikom Kovačom sme dobre vychádzali a rozišli sme sa korektne bez prania špinavej bielizne. Telefonoval som s ním, mám pocit, že sa oslobodil spod obrovského tlaku. V stredu máme zápas Ligy majstrov proti Olympiakosu Pireus, v sobotu hráme proti Borussii Dortmund. Myslím si, že do nášho nasledujúceho duelu vonku – o tri týždne v Düsseldorfe – už budeme vedieť, čo s postom trénera,“</i> uviedol prezident FC Bayernu Uli Hoeness.</p>
      <p>Viac k témam: <a href="https://www.webnoviny.sk/tag/i-bundesliga/"><u>I. bundesliga</u></a><br/>Zdroj: Webnoviny.sk – <a href="https://www.webnoviny.sk/bayern-mnichov-hlada-trenera-ten-hag-z-ajaxu-to-ale-zatial-nebude/"><u>Bayern Mníchov hľadá trénera, Ten Hag z Ajaxu to ale zatiaľ nebude</u></a> © SITA Všetky práva vyhradené.</p>
    </article>
  </body>
</html>