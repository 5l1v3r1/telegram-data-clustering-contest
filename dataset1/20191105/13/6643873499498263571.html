<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/zGzQbO/Norges-skiskytterstjerne-tar-pappaperm-midt-i-sesongen"/>
    <meta property="og:site_name" content="Bergens Tidende"/>
    <meta property="article:published_time" content="2019-11-05T13:58:40+00:00"/>
    <meta property="og:title" content="Norges skiskytterstjerne tar pappaperm midt i sesongen"/>
    <meta property="og:description" content="Johannes Thingnes Bø ofrer gjerne verdenscupen for å være med på det store som skal skje. Han ser det som en god mulighet til å prøve noe nytt sportslig."/>
  </head>
  <body>
    <article>
      <h1>Norges skiskytterstjerne tar pappaperm midt i sesongen</h1>
      <h2>Johannes Thingnes Bø ofrer gjerne verdenscupen for å være med på det store som skal skje. Han ser det som en god mulighet til å prøve noe nytt sportslig.</h2>
      <address><time datetime="2019-11-05T13:58:40+00:00">05 Nov 2019, 13:58</time> by <a rel="author">Kurt B. M. Haugli</a></address>
      <p><b>TRYSIL: </b>Det har vært kjent en stund. Forrige sesongs suverent beste skiskytter skal ha barn sammen med sin Hedda Dæhli Bø. Termin er midt i januar. Midt i den travleste verdenscupsesongen. Det betyr sportslig forsakelse.</p>
      <p>– Jeg blir hjemme til barnet er født, og så blir jeg hjemme til at vi føler at ting er på stell hjemme. Både Hedda, jeg og barnet skal føle at alt er trygt. Så får vi bare se når det er, sier Johannes Thingnes Bø til Aftenposten.</p>
      <p>Norske skiskyttere er på sin siste samling i Trysil før den nasjonale sesongåpningen på Sjusjøen om halvannen uke. Det er gnistrende kaldt i bygda med de mange skiheisene, og snøkanonene går på maksfart. Det betyr også at skiskytterne har fått en treningsløype med snø.</p>
      <details>
        <summary>Fakta<br/>Johannes Thingnes Bø</summary>
        <p><b>Født: </b>16. mai 1993</p>
        <p><b>Fra: </b>Stryn</p>
        <p><b>Bor: </b>Oslo</p>
        <p><b>Sivil status:</b> Gift med Hedda Dæhli Bø</p>
        <p><b>Klubb:</b> Markane IL</p>
        <p><b>Meritter:</b> 1 OL-gull (20 km Pyeongchang), 2 OL-sølv (Stafett og miksstafett i Pyeongchang). 7 VM-gull, 5 VM-sølv og 2 VM-bronse. Vinner av verdenscupen 2018/19</p>
        <p><b>Antall seiere i verdenscupen:</b> 38</p>
      </details>
      <h3>Får prøve noe nytt</h3>
      <p>26-åringen fra Stryn har fått trent godt, gleder seg til sesongen, men er klar på at det kan bli vanskelig å forsvare sammenlagtseieren i verdenscupen fra foregående sesong.</p>
      <figure>
        <img src="https://images.sacdn.no/v2/images/9c8be271-7692-4f4b-8973-3c9b9d7298dc?fit=crop&amp;h=1245&amp;w=1900&amp;s=296b0a54add4cf963bfb1b6e5fa12f21493bf067"/>
        <figcaption>Johannes Thingnes Bø og resten av de norske skiskytterne fikk snø under skiene på sin samling i Trysil denne uken. Det har snøkanoner og mange kuldegrader sørget for.<cite>Berit Roald</cite></figcaption>
      </figure>
      <p>– Vi er kommet såpass langt i 2019 at du ikke er nødt til å prioritere jobben foran familien. Jeg synes det er fint å kunne gå foran som et eksempel. Det er tross alt det største som skjer, sier han om å bli pappa.</p>
      <p>Og selv om han skulle gå glipp av de tre viktige verdenscuprundene i Oberhof, Ruhpolding og Anterselva i januar, klarer han å se det som en mulighet også. I midten av februar er det VM i Anterselva.</p>
      <p>– Jeg har aldri forberedt meg til verdenscup ved å stå over renn i forkant av mesterskap slik mange langrennsløpere gjør. Derfor blir dette et nytt prosjekt i år. Skulle det gi suksess i VM, kan det godt hende at jeg kopierer det før OL i Beijing i 2022, sier han.</p>
      <ul>
        <li>
          <b>LES OGSÅ: </b>
          <a href="https://www.bt.no/sport/i/g7xRK9/norsk-loepedronning-ble-hyllet-30-aar-etter-bragden-jeg-var-aldri-saer">
            <b>Norsk løpedronning ble hyllet 30 år etter bragden: – Jeg var aldri særlig velkommen her</b>
          </a>
        </li>
      </ul>
      <h3>Lettere som vinner</h3>
      <p>Suksessen i verdenscupen forrige sesong gjør det også lettere.</p>
      <p>– Jeg slipper å havne i den posisjon at jeg skulle ha den gule trøyen til jul for så å ha en fødsel på hjemmebane i januar. Det er det største uansett, men litt rart om du eventuelt må gi opp kampen om den første sammenlagtseieren på grunn av det.</p>
      <figure>
        <img src="https://images.sacdn.no/v2/images/995f0f7a-9212-4395-a344-e86b2e1b5819?fit=crop&amp;h=1288&amp;w=1900&amp;s=b8bd8b6401f17addcb4d929a420d5637d703985e"/>
        <figcaption>Det var rundt 17 grader da det norske skiskytterlandslaget trente i Trysil tidlig tirsdag. Kulden har kommet.<cite>Berit Roald</cite></figcaption>
      </figure>
      <p>Men han er i høyeste grad innforstått med at det nå er slik. At en mulig seier i verdenscupen kan ryke. Men han har en god plan for hvordan sesongen skal bli uansett.</p>
      <p>– Jeg skal være kjempegod i januar og på mitt aller beste under VM i Anterselva.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/okonomi/i/RRXlb8/ble-det-litt-mye-skattestoff-i-dag"/>
        <a href="https://www.bt.no/nyheter/okonomi/i/AdBJQ3/de-unge-rike-en-laerer-fra-etne-suste-inn-paa-formuetoppen"/>
        <a href="https://www.bt.no/sport/i/kJxbaB/rekord-haaland-fortsatte-maalshowet-i-champions-league-jeg-lever-droe"/>
        <a href="https://www.bt.no/nyheter/lokalt/i/e8Re99/varsler-hoey-luftforurensning-i-bergen"/>
        <a href="https://www.bt.no/btmeninger/debatt/i/OpXabk/treng-me-bompengeselskap"/>
        <a href="https://www.bt.no/nyheter/okonomi/i/GGX6zl/skattekartet-tjener-de-mer-i-ditt-nabolag-enn-paa-andre-siden-av-byen"/>
      </related>
      <ol>
        <li>
          <a href="https://www.bt.no/tag/B%C3%B8">Bø</a>
        </li>
        <li>
          <a href="https://www.bt.no/tag/Stryn">Stryn</a>
        </li>
        <li>
          <a href="https://www.bt.no/tag/OL">OL</a>
        </li>
        <li>
          <a href="https://www.bt.no/tag/Pappaperm">Pappaperm</a>
        </li>
        <li>
          <a href="https://www.bt.no/tag/Johannes_Thingnes_B%C3%B8">Johannes Thingnes Bø</a>
        </li>
      </ol>
    </article>
  </body>
</html>