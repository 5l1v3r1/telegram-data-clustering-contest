<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620034/%D8%AC%D9%87%D8%A7%D8%AF%DA%A9%D8%B4%D8%A7%D9%88%D8%B1%D8%B2%DB%8C-%D8%A7%D8%AD%D8%AA%D9%85%D8%A7%D9%84-%D9%87%D8%AC%D9%88%D9%85-%D9%85%D9%84%D8%AE%E2%80%8C%D9%87%D8%A7%DB%8C-%D8%B5%D8%AD%D8%B1%D8%A7%DB%8C%DB%8C-%D8%A8%D9%87-%DA%A9%D8%B4%D9%88%D8%B1-%D8%A7%D8%B2-3-%D9%86%D8%A7%D8%AD%DB%8C%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T13:50:00+00:00"/>
    <meta property="og:title" content="جهادکشاورزی: احتمال هجوم ملخ‌های صحرایی به کشور از 3 ناحیه"/>
    <meta property="og:description" content="مدیر حفظ نباتات جهادکشاورزی شمال استان کرمان اظهار کرد: براساس گزارش سازمان بین‌المللی فاوو در سال‌جاری، احتمال هجوم سه دسته ملخ به کشور را داریم که توده اول ملخ‌های از سمت پاکستان و هند، توده دوم ملخ‌های که در کشور‌های عربی تخم‌گذاری کرده و توده سوم ملخ‌هایی هستند که در داخل کشور تخم‌گذاری کرده‌اند."/>
  </head>
  <body>
    <article>
      <h1>جهادکشاورزی: احتمال هجوم ملخ‌های صحرایی به کشور از 3 ناحیه</h1>
      <address>
        <time datetime="2019-11-05T13:50:00+00:00">05 Nov 2019, 13:50</time>
      </address>
      <p>
        <i>مدیر حفظ نباتات جهادکشاورزی شمال استان کرمان اظهار کرد: براساس گزارش سازمان بین‌المللی فاوو در سال‌جاری، احتمال هجوم سه دسته ملخ به کشور را داریم که توده اول ملخ‌های از سمت پاکستان و هند، توده دوم ملخ‌های که در کشور‌های عربی تخم‌گذاری کرده و توده سوم ملخ‌هایی هستند که در داخل کشور تخم‌گذاری کرده‌اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>"ناصر طاهری" در خصوص حمله احتمالی ملخ‌های صحرایی به استان کرمان گفت: محل زندگی ملخ‌ها در حاشیه دریای سرخ است و هر زمان مواد غذایی آن‌ها در آن منطقه کاهش یابد، به سمت مناطقی که رطوبت بیشتری در آنجا وجود دارد، مهاجرت می‌کنند و با توجه به اینکه در سال گذشته میزان رطوبت در کشور‌های حاشیه خلیج فارس مانند یمن، عربستان و ... زیاد بود، این ملخ‌ها به سمت این کشور‌ها هجوم آوردند.</p>
      <p>وی ادامه داد: در سال گذشته عربستان مبارزه خوبی با این آفت انجام نداد و همچنین کشور یمن به دلیل جنگ داخلی به خوبی نتوانستند مقابله با ملخ صحرایی را انجام دهند، بنابراین این ملخ‌ها به استان‌های شمال خلیج فارس (هرمزگان، سیستان و بلوچستان، کرمان، ایلام، بوشهر و خوزستان) حمله کرد.</p>
      <p>مدیر حفظ نباتات جهادکشاورزی شمال استان کرمان حمله ملخ‌های صحرایی در سال گذشته به ایران را بی‌سابقه‌ترین هجوم این ملخ از سال ۱۳۴۲ تاکنون دانست و بیان کرد: بیش از ۱۶۰ دسته ۵۰ میلیونی تا ۲۰۰ میلیونی از این نوع ملخ‌ها از کشور‌های حاشیه خلیج فارس به سمت ایران حمله ور شدند، که اولین مبارزه ایران با این ملخ در سال گذشته از اول بهمن‌ماه در بندر نخیلو در استان هرمزگان صورت گرفت.</p>
      <p>وی با بیان این مطلب که به دلیل حجم گستره ملخ‌ها، ۹ استان مورد هجوم این آفت قرار گرفتند، تصریح کرد:، چون جمعیت این ملخ‌ها زیاد بود، بخشی از آن‌ها به کشور‌های هند و پاکستان نیز مهاجرت کردند.</p>
      <p>طاهری با بیان این مطلب که ملخ صحرایی در طول یک هفته می‌تواند بیش از یک هزار کیلومتر پرواز کند، عنوان کرد: براساس گزارش سازمان جهانی فاوو، خطرناک‌ترین آفت محصولات کشاورزی، ملخ است.</p>
      <p>مدیر حفظ نباتات جهادکشاورزی شمال استان کرمان اظهار کرد: بر اساس گزارش سازمان بین‌المللی فاوو در سال‌جاری، احتمال هجوم سه دسته ملخ به کشور را داریم که توده اول ملخ‌های از سمت پاکستان و هند، توده دوم ملخ‌های که در کشور‌های عربی تخم‌گذاری کرده و توده سوم ملخ‌هایی هستند که در داخل کشور تخم‌گذاری کرده‌اند.</p>
      <p>این مقام مسئول ادامه داد: امسال با این سه دسته هجوم ملخ قطعا درگیر خواهیم بود و براساس پیش‌بینی‌های سازمان فاوو از اواخر آبان‌ماه تا اوایل آذرماه با توجه به بارندگی‌ها خیلی خوبی که در جنوب کشور داشتیم، احتمال هجوم ملخ به این مناطق خیلی زیاد است.</p>
      <p>وی با اشاره به مذاکرات استان و جلساتی در خصوص مقابله با این آفت، تصریح کرد: از مسئولین ارشد کشور و استان درخواست کردیم که امسال تامین اعتبار مقابله با ملخ صحرایی را زودتر ابلاغ کنند تا بتوانیم به موقع مبارزه با این آفت را آغاز کنیم.</p>
      <p>طاهری اظهار کرد: در سال گذشته در حدود ۷۵۰ هزار هکتار در کشور مبارزه با این ملخ صورت گرفت که پیش‌بینی می‌کنیم که امسال حدود ۹۰۰ هزار تا یک میلیون هکتار مبارزه در سطح کشور نیاز به مقابله باشد.</p>
      <p>وی با بیان این مطلب که در سال گذشته مبارزه با ملخ‌ها در مراتع بود و هیچ خسارتی به مزارع وارد نشد و در ادامه در پاسخ به این سوال که با توجه به حجم گسترده هجوم امسال ملخ‌های صحرای آیا این امکان وجود دارد که به محصولات کشاورزی خسارت وارد کند؟ خاطرنشان کرد: اگر اعتبار مورد نیاز در اختیار جهادکشاورزی استان قرار گیرد، مبارزه با ملخ به نحو احسنت انجام خواهیم داد و اگر مقابله خوبی در مراتع با ملخ صحرایی امسال صورت نگیرد قطعا به مزارع و باغات حمله خواهد کرد.</p>
    </article>
  </body>
</html>