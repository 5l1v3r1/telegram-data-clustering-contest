<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/05/sveta-sofiia-v-istanbul-otnovo-stava-djamiia.428623"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T13:36:00+00:00"/>
    <meta property="og:title" content="&quot;Света София&quot; в Истанбул отново става джамия?"/>
    <meta property="og:description" content="Решение на турски съд отваря вратите за закриване на музея | Dnes.bg"/>
  </head>
  <body>
    <article>
      <h1>"Света София" в Истанбул отново става джамия?</h1>
      <h2>Решение на турски съд отваря вратите за закриване на музея</h2>
      <address><time datetime="2019-11-05T13:36:00+00:00">05 Nov 2019, 13:36</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Решение на турски съд може да послужи като прецедент храмът "Света София" в Истанбул, който сега функционира като музей, отново да стане джамия, пише в. "Йени шафак".</p>
      <p>Вестникът окачествява като "историческо" съдебното решение за джамията "Карийе" в Истанбул, която през 1945 г. с решение на Министерския съвет е превърната в музей. Съгласно решението на Държавния съвет (висшия административен съд на Турция) "джамията не може да бъде използвана по различен начин от същинската й функция".</p>
      <p>Това решение проправя път "Карийе" отново да стане функционираща джамия след 74 години, а ще послужи и като прецедент за "Света София", която постоянно е тема на обсъждане, коментира "Йени шафак".</p>
      <p>Музеят "Карийе" в истанбулския квартал Едирнекапъ е средновековната византийска църква "Христос Спасител", преустроена в джамия през 1511 г. На 29 август 1945 г. обаче подобно на други религиозни храмове и джамията "Карийе" бива превърната в музей, съобщава БТА.</p>
      <p>Решението на Държавния съвет е взето, след като той бе сезиран от турска фондация, която настоя за отмяна на решението от 1945 г. То е окончателно и има обвързващ характер, отбелязва вестникът.</p>
      <p>"Света София" е построена през 6 век като църква по време на Византийската империя и е била главен храм на Константинополската патриаршия. В джамия църквата е превърната след завладяването на Константинопол през 1453 г. По нареждане на основателя на съвременна Турция Мустафа Кемал Ататюрк "Света София" отваря врати като музей през 1935 г.</p>
    </article>
  </body>
</html>