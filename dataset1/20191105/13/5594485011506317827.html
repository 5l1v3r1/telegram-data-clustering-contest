<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/istoriyata-na-nash-drvosekach-v-komi-koyto-natri-nosa-na-kaka-si-i-stana-kmet-v-smogila_news707477.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-05T13:31:00+00:00"/>
    <meta property="og:title" content="Историята на наш дървосекач в Коми, който натри носа на кака си и стана кмет в с.Могила"/>
    <meta property="og:description" content="Сестрата ме поздрави, пожела ми да направя онова, което тя не е могла през двата мандата и хукна на почивка, сподели Георги Георгиев"/>
  </head>
  <body>
    <article>
      <h1>Историята на наш дървосекач в Коми, който натри носа на кака си и стана кмет в с.Могила</h1>
      <h2>Сестрата ме поздрави, пожела ми да направя онова, което тя не е могла през двата мандата и хукна на почивка, сподели Георги Георгиев</h2>
      <address>
        <time datetime="2019-11-05T13:31:00+00:00">05 Nov 2019, 13:31</time>
      </address>
      <p>https://blitz.bg/obshtestvo/istoriyata-na-nash-drvosekach-v-komi-koyto-natri-nosa-na-kaka-si-i-stana-kmet-v-smogila_news707477.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572943393-thumb-910x0-georgi-i-ginka-selo-mogila-1.jpg"/>
      </figure>
      <p><b>Дългогодишен механик от научноизследователския институт по говедовъдство и овцевъдство стана кмет на старозагорското село Могила, където на балотажа се наложи да влезе в люта битка със сестра си Гинка Колева, която се борела  за трети мандат.</b><br/><br/>Работилият някога като дървосекач в Коми Георги Георгиев е сред основателите на партия "Атака", цялото му семейство било там, от Атака влязла в управлението на селото и Гинка, която тогава преборила кандидата на ГЕРБ, таткото на сегашния народен представител от управляващата партия Маноил Манев, пише "<a href="https://blitz.bg/politika/progovorikha-bratt-i-sestrata-koito-sa-na-balotazh-v-starozagorsko-selo-video_news706001.html">Монитор</a>". <br/><br/>След първия мандат обаче сменила партийната си книжка с тази на АБВ и Гошо решил да  „натрие носа“ на кака си. Кандидатирал се срещу й , но успял да спечели само 55 гласа в своя подкрепа. Останал обаче „инатът“ и тази есен отново тръгнал насреща й: на първия тур обаче „монетата паднала на калъч“, от урната извадили по 152 бюлетини за него и нея.<br/><br/>В началото везните се наклонили в полза на Гинка, но при повторното броене се оказали, че три от бюлетините й са сгрешени, при само една шкартирана за Георги.  <br/><br/>И двамата очаквали по-голяма активност на балотажа, но от 588 имащи право на глас до секцията се разходили малко повече от половината – 331, от които 180 дали доверието си за атакиста, а представителката на АБВ се оказа с една бюлетина по-малко от първия тур.<br/><br/>„Сестрата ме поздрави, пожела ми да направя онова, което тя не е могла през двата мандата и хукна на почивка, като рече че поне за седмица няма да си вдига телефона и да отговаря на позвъняванията. Имала нужда от тишина…“, сподели часове след празненството по повод победата Георги Георгиев.<br/><br/>Според него в Могила има много неща, които искат мъжка ръка да ги пипне: през селото минава пътят от Стара Загора за енергийно-промишления комплекс „Марица изток“, сутрин и надвечер трафикът бил ужасен, пътят го ремонтирали наскоро, ама пропуснали да направят отбивки и сега всички тръпнели при мисълта за някоя катастрофа.<br/><br/>От ремонт се нуждаел и канал за пролетните и есенните води, правили му ремонт преди няколко години, но строителите си оставили ръцете и сега при големи дъждове 7-8 къщи потъвали във водата. От паркинг се нуждаела и осветената преди време нова черква, за да не газят богомолците в калта и треволяка край божия храм.<br/><br/>Наскоро разбрал, че край селото бъде преместен приютът за бездомни кучета, имало вече одобрен проект и осигурено финансиране, ама никой не поискал мнението на могилчани за тази „придобивка“.<br/><br/>Повечето му съселяни роптаели, но сега той щял да носи негативите, разсъждава 53-годишният мъж, който все още не знае каква ще бъде заплатата му като кмет на селото. Категоричен е в едно: няма място за реваншизъм в кметуването, ще продължи да работи с досегашния секретар Радка, ако и тя да е била кандидат от БСП.<br/><br/>„Партийните разногласия са за големците, тук всички се познаваме, заедно сме ходили на училище, заедно сме газили калните улици, за щипка сол при комшията ще похлопаш, за радост или мъка няма да дириш съидейници…“, споделя новият старейшина на Могила, който на 9 септември станал дядо на мъничката си първа внучка Моника.</p>
    </article>
  </body>
</html>