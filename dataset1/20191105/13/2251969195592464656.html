<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/05/scuola-leopardi-di-unimc-lo-scienziato-bernard-foing-inaugura-il-nuovo-anno/1321329/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-05T13:28:47+00:00"/>
    <meta property="og:title" content="Scuola Leopardi di Unimc, lo scienziato Bernard Foing inaugura il nuovo anno"/>
    <meta property="og:description" content="MACERATA - Giovedì la cerimonia ufficiale di apertura con il padre della prima missione europea sulla Luna, che illustrerà i progetti di colonizzazione spaziale, e la consegna dei diplomi agli allievi del settimo ciclo"/>
  </head>
  <body>
    <article>
      <h1>Scuola Leopardi di Unimc, lo scienziato Bernard Foing inaugura il nuovo anno</h1>
      <h2>MACERATA - Giovedì la cerimonia ufficiale di apertura con il padre della prima missione europea sulla Luna, che illustrerà i progetti di colonizzazione spaziale, e la consegna dei diplomi agli allievi del settimo ciclo</h2>
      <address><time datetime="2019-11-05T13:28:47+00:00">05 Nov 2019, 13:28</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F05%2Fscuola-leopardi-di-unimc-lo-scienziato-bernard-foing-inaugura-il-nuovo-anno%2F1321329%2F">Condividi8</a><a href="https://twitter.com/intent/tweet?text=Scuola+Leopardi+di+Unimc%2C++lo+scienziato+Bernard+Foing++inaugura+il+nuovo+anno&amp;url=https%3A%2F%2Fwww.cronachemaceratesi.it%2F2019%2F11%2F05%2Fscuola-leopardi-di-unimc-lo-scienziato-bernard-foing-inaugura-il-nuovo-anno%2F1321329%2F">Tweet</a>Email8 Condivisioni</p>
      <p> </p>
      <p> </p>
      <p><b>Anche quest’anno sarà una personalità d’eccezione del mondo scientifico a inaugurare l’anno accademico della Scuola di Studi Superiori Giacomo Leopardi, la scuola dei talenti dell’Università di Macerata. In occasione della cerimonia di apertura, che si terrà giovedì 7 novembre dalle 11 all’auditorium UniMc in via Padre Matteo Ricci, è stato chiamato a tenere le lectio magistralis, Bernard Foing dell’Agenzia spaziale europea, direttore esecutivo dell’International Lunar Exploration Working Group e direttore scientifico del progetto Smart-1, la prima missione europea sulla Luna. </b>L’intervento dello scienziato francese, preceduto dai saluti del rettore Francesco Adornato e del direttore della Scuola Luigi Alici, riguarderà i progetti di basi spaziali sulla Luna, considerata da Foing “l’ottavo continente della Terra”, e su Marte, considerate ormai due frontiere di colonizzazione non troppo distanti. L’argomento, che sarà approfondito nel corso di un seminario programmato per il pomeriggio e la giornata successiva, si inserisce nel tema che caratterizzerà l’offerta formativa della Scuola per il 2019/2020, ossia “Città. Forme e trasformazioni nello spazio pubblico”. Al termine della cerimonia saranno consegnati i diplomi agli Allievi del settimo ciclo. Il progetto di approfondimento intorno alla Città mantiene un raccordo con i seminari degli anni precedenti su Natura e Democrazia, cercando di valorizzare organicità e coerenza del percorso, favorendo un approccio interdisciplinare e differenziato nel rispetto delle peculiari finalità formative della Scuola. Attorno a questa cifra tematica si sviluppano quattordici seminari, affidati a docenti di chiara fama, con approfondimenti su diritto internazionale, approcci economici, prospettive transnazionali e internazionali, trasformazioni urbane, identità e tradizione. La Scuola di Studi Superiori “Giacomo Leopardi” dell’università di Macerata è nata nel 2008 per coltivare il talento e le qualità dei migliori neo-diplomati delle scuole superiori. È un istituto universitario di studi superiori che si affianca ai corsi universitari con il compito di organizzare seminari avanzati di carattere innovativo ed interdisciplinare, al fine di favorire la più elevata e qualificata preparazione degli studenti e avviarli a specifiche attività di ricerca. Per mantenere lo status di allievo si richiede un elevato standard di rendimento nei corsi universitari e nei corsi interni.</p>
    </article>
  </body>
</html>