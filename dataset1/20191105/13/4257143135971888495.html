<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/05/a-magyar-legierotol-lesznek-hangosak-az-estek-es-nappalok"/>
    <meta property="og:site_name" content="infostart"/>
    <meta property="article:published_time" content="2019-11-05T13:39:00+00:00"/>
    <meta property="og:title" content="A magyar légierőtől lesznek hangosak az esték és nappalok"/>
    <meta property="og:description" content="Mi-24-es harci helikopterekkel és JAS-39 Gripen vadászrepülőgépekkel hajtanak végre levegő-föld éleslövészetet a héten az MH Bakony Harckiképző Központ lőterén, a Bakonyban."/>
  </head>
  <body>
    <article>
      <h1>A magyar légierőtől lesznek hangosak az esték és nappalok</h1>
      <address><time datetime="2019-11-05T13:39:00+00:00">05 Nov 2019, 13:39</time> by <a rel="author">Infostart</a></address>
      <h3>Mi-24-es harci helikopterekkel és JAS-39 Gripen vadászrepülőgépekkel hajtanak végre levegő-föld éleslövészetet a héten az MH Bakony Harckiképző Központ lőterén, a Bakonyban.</h3>
      <p>Az MH 86. Szolnok Helikopter Bázis harci helikopterei áttelepültek az újmajori gyakorlótérre, hogy a hét során végrehajtsák a kiképzési tervüknek megfelelően levegő-föld gépágyús éleslövészetüket, miközben szintén gépágyús lövészetet kezdett a kecskeméti MH 59. Szentgyörgyi Dezső Repülőbázis, ezúttal Pápáról felszállva – <a href="https://www.veol.hu/kozelet/helyi-kozelet/gepagyusorozatok-a-bakonyban-oszi-elesloveszetet-hajt-vegre-a-legiero-3158994/">számolt be a Veszprém megyei hírportál</a>.</p>
      <p>A levegő-föld feladatok során a Mi-24P harci helikopter 30 mm-es ikercsövű gépágyújával, valamint a Gripen 27 mm-es egycsövű gépágyújával hajtanak végre a katonák éleslövészetet, előretolt földi repülésirányítók segítségével.</p>
      <p>A feladatok pontos és precíz végrehajtása nem egyszerű művelet, a földi repülésirányítók és a repülőeszköz személyzete rádión kommunikál angol nyelven, miközben különböző célmegjelölő eszközök és eljárások segítségével adják meg, hova is kell lőni a repülőgéppel. Ezt a katonáknak nem csak nappal, hanem a sötétben, éjszakai körülmények között is gyakorolniuk kell, így a hét folyamán</p>
      <blockquote>mindennap 13 órától este 22 óráig lehet számítani jelentős zajhatással járó légi járművekre, valamint a gépágyúsorozatok zajára</blockquote>
      <p>– emelte ki a Veol.hu.</p>
      <p>
        <i>Nyitókép: MTI Fotó: Ujvári Sándor</i>
      </p>
    </article>
  </body>
</html>