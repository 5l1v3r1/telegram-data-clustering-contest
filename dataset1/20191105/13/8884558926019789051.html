<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/koalicija-nacelno-podpira-sabedrov-predlog-za-ukin"/>
    <meta property="og:site_name" content="Primorske novice"/>
    <meta property="article:published_time" content="2019-11-05T13:24:09+00:00"/>
    <meta property="og:title" content="Koalicija načelno podpira Šabedrov predlog za ukinitev dopolnilnega zavarovanja"/>
    <meta property="og:description" content="Minister za zdravje Aleš Šabeder je predstavnikom koalicije danes predstavil predlog za ukinitev dopolnilnega zdravstvenega zavarovanja in uvedbo obvezne pavšalne dajatve, ki bi se stekala na ZZZS. Stranke predlog, ki je le prvi korak k prenovi plačevanja zavarovanja, načeloma podpirajo in se strinjajo, da ga v postopek vloži vlada."/>
  </head>
  <body>
    <article>
      <h1>Koalicija načelno podpira Šabedrov predlog za ukinitev dopolnilnega zavarovanja</h1>
      <address><time datetime="2019-11-05T13:24:09+00:00">05 Nov 2019, 13:24</time> by <a rel="author">STA</a></address>
      <p>
        <b>Minister za zdravje Aleš Šabeder je predstavnikom koalicije danes predstavil predlog za ukinitev dopolnilnega zdravstvenega zavarovanja in uvedbo obvezne pavšalne dajatve, ki bi se stekala na ZZZS. Stranke predlog, ki je le prvi korak k prenovi plačevanja zavarovanja, načeloma podpirajo in se strinjajo, da ga v postopek vloži vlada.</b>
      </p>
      <figure>
        <img src="https://static.primorske.si/foto/highres/gnweb/718485_254-sabeder.jpg"/>
        <figcaption>Minister za zdravje Aleš Šabeder je predstavnikom koalicije danes predstavil predlog za ukinitev dopolnilnega zdravstvenega zavarovanja in uvedbo obvezne pavšalne dajatve, ki bi se stekala na ZZZS.  Foto: STA</figcaption>
      </figure>
      <p><b>LJUBLJANA</b> &gt; Pričakovati je, da bo predlog novele zakona o zdravstvenem varstvu in zdravstvenem zavarovanju, ki predvideva ukinitev dopolnilnega zavarovanja, najprej romal na Ekonomsko-socialni svet, vlada pa bi ga zatem poslala v parlamentarni postopek.</p>
      <h3>Dodatno bi vključili še 100.000 prebivalcev</h3>
      <p>Po predlogu bi obvezno pavšalno dajatev plačevale vse poklicne in starostne skupine, ki so že doslej plačevale dopolnilno zdravstveno zavarovanje, dodatno pa bi vključili tudi okoli 100.000 prebivalcev, ki dopolnilnega zavarovanja zdaj ne plačujejo. Natančnega seznama slednjih še nimajo, vendar na ministrstvu ocenjujejo, da je to predvsem mlajša populacija, ki vstopa v aktivno dobo, ter en del starejše populacije, je v izjavi v DZ pojasnil Šabeder.</p>
      <p>Višina nove obvezne dajatve je po njegovih navedbah še stvar razprave koalicijskih partnerjev. A po sedanjih predvidevanjih ne bo presegala višine prispevka, ki smo ga plačevali pred zadnjo podražitvijo dopolnilnega zavarovanja, to je okoli 31 evrov, je zatrdil.</p>
      <h3>Denar se bo stekal na Zavod za zdravstveno zavarovanje Slovenije</h3>
      <p>Dajatev bodo odvajali od neto plače oz. prejemka, stekala pa se bo na Zavod za zdravstveno zavarovanje Slovenije (ZZZS) v obvezno zdravstveno zavarovanje. Košarica pravic se po ministrovih zagotovilih ne bo spreminjala. Prav tako zagotavlja, da je predlog finančno vzdržen.</p>
      <p>Poudaril je, da z načinom odtegljaja od neto plače ne bodo dodatno obremenjevali prispevkov delodajalcev in delojemalcev. To je ena bistvenih razlik predloga v primerjavi s predlogom Levice, o katerem bosta v sredo razpravljala pristojna parlamentarna odbora. Glede na napovedi koalicije je pričakovati, da bo predlog zavrnjen, kar pa bo, kot kaže, zapečatilo sodelovanje Levice z vlado.</p>
      <p>Predlog ministrstva za ukinitev dopolnilnega zdravstvenega zavarovanja bo po predvidevanjih začel veljati z začetkom leta 2021, dotlej pa bi pripravili še solidarnostno lestvico plačevanja dajatve in zakon o dolgotrajni oskrbi, ki bo prav tako najverjetneje prinesel novo dajatev.</p>
    </article>
  </body>
</html>