<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/projekt-sript-odnesel-direktorico-turisticno-gosti"/>
    <meta property="og:site_name" content="Primorske novice"/>
    <meta property="article:published_time" content="2019-11-05T13:55:09+00:00"/>
    <meta property="og:title" content="Projekt SRIPT odnesel direktorico Turistično gostinske zbornice Slovenije"/>
    <meta property="og:description" content="Potem ko je gospodarsko ministrstvo prejšnji teden okrožnemu državnemu tožilstvu v Ljubljani naznanilo sum kaznivih dejanj pri projektu SRIPT, je upravni odbor Turistično gostinske zbornice Slovenije danes razrešil direktorico zbornice Klavdijo Perger. Za v. d. direktorja je imenoval Fedjo Pobegajla."/>
  </head>
  <body>
    <article>
      <h1>Projekt SRIPT odnesel direktorico Turistično gostinske zbornice Slovenije</h1>
      <address><time datetime="2019-11-05T13:55:09+00:00">05 Nov 2019, 13:55</time> by <a rel="author">STA</a></address>
      <p>
        <b>Potem ko je gospodarsko ministrstvo prejšnji teden okrožnemu državnemu tožilstvu v Ljubljani naznanilo sum kaznivih dejanj pri projektu SRIPT, je upravni odbor Turistično gostinske zbornice Slovenije danes razrešil direktorico zbornice Klavdijo Perger. Za v. d. direktorja je imenoval Fedjo Pobegajla.</b>
      </p>
      <figure>
        <img src="https://static.primorske.si/foto/highres/gnweb/718491_254-perger.jpg"/>
        <figcaption>Upravni odbor Turistično gostinske zbornice Slovenije je danes razrešil direktorico zbornice Klavdijo Perger. Foto: STA</figcaption>
      </figure>
      <p><b>LJUBLJANA</b> &gt; Turistično gostinska zbornica Slovenije je projekt Strateško razvojno inovacijsko partnerstvo Turizem (SRIPT) prijavila na razpis gospodarskega ministrstva za podporo strateškim razvojno inovacijskim partnerstvom. Ministrstvo je z njo aprila 2018 sklenilo pogodbo o sofinanciranju, na podlagi katere je prejela 390.000 evrov iz Evropskega sklada za regionalni razvoj.</p>
      <p>Junija letos pa je ministrstvo pri preverjanju izpolnjevanja pogodbe o sofinanciranju projekta zaznalo okoliščine, na podlagi katerih je pred kratkim zoper zbornico, njeno direktorico in še dve fizični osebi vložilo naznanitev suma kaznivih dejanj goljufije, goljufije na škodo EU in ponarejanja listin. Zadržalo je tudi izplačilo tretjega dela druge faze projekta SRIPT, zaradi česar je upravni odbor septembra naročil izredno revizijo izvajanja tega projekta.</p>
      <p>Na podlagi preliminarnih ugotovitev revizorjev družbe Deloitte je upravni odbor zbornice na dopisni seji 25. oktobra <b>Klavdijo Perger</b> razrešil z mesta koordinatorke projekta SRIPT in na to mesto začasno imenoval <b>Dimitrija Picigo</b>.</p>
      <p>Danes pa so se člani upravnega odbora sestali še na izredni seji in se seznanili s končnim poročilom revizije tega projekta. Ob tem so soglasno sklenili razrešiti Pergerjevo tudi s položaja direktorice zbornice, na njeno mesto pa začasno imenovati <b>Fedjo Pobegajla</b>, so sporočili iz Turistično gostinske zbornice Slovenije. Pobegajlo je dolgoletni turistični delavec in bivši član upravnega odbora zbornice.</p>
      <p>Na Turistično gostinski zbornici Slovenije poudarjajo, da je projekt SRIPT tako za zbornico kot za slovenski turizem strateškega pomena. Gre namreč za prvi projekt v slovenskem turizmu, ki je vanj umestil funkcijo raziskav in razvoja ter tako dvignil dodano vrednost v panogi ter prvič začel z interdisciplinarnim povezovanjem med različnimi panogami.</p>
      <p>V projektu, ki se nadaljuje tudi v prihodnje, sodeluje veliko število gospodarskih subjektov, izpeljanih je bilo veliko uspešnih aktivnosti. Na podlagi posameznih nepravilnosti so že bili sprejeti nekateri interni ukrepi, poleg tega se bo z imenovanjem novega v. d. direktorja zbornice in novega koordinatorja projekta SRIPT zagotovilo, da v prihodnje ne bo prihajalo do nepravilnosti, še pravijo na zbornici.</p>
    </article>
  </body>
</html>