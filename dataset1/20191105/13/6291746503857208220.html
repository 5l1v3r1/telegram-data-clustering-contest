<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/05/vigili-del-fuoco-morti-alessandria/"/>
    <meta property="og:site_name" content="Il Post"/>
    <meta property="article:published_time" content="2019-11-05T13:20:55+00:00"/>
    <meta property="og:title" content="L’esplosione in provincia di Alessandria"/>
    <meta property="og:description" content="Tre vigili del fuoco sono morti mentre stavano lavorando nei pressi di una cascina: fra le macerie sono stati trovati un timer e una bombola a gas"/>
  </head>
  <body>
    <article>
      <h1>L’esplosione in provincia di Alessandria</h1>
      <h2>Tre vigili del fuoco sono morti mentre stavano lavorando nei pressi di una cascina: fra le macerie sono stati trovati un timer e una bombola a gas</h2>
      <address>
        <time datetime="2019-11-05T13:20:55+00:00">05 Nov 2019, 13:20</time>
      </address>
      <p>Nella notte fra lunedì e martedì tre vigili del fuoco <a href="https://www.lastampa.it/alessandria/2019/11/05/news/crolla-una-casa-due-vigili-del-fuoco-morti-e-uno-disperso-1.37835708">sono morti</a> a causa di un’esplosione avvenuta in una cascina disabitata a Quargnento, in provincia di Alessandria. I corpi dei primi due sono stati trovati subito, mentre il terzo è stato scoperto sotto le macerie solo verso le 8 di martedì mattina. Nell’esplosione sono stati feriti anche altri due vigili del fuoco e un carabiniere. Il procuratore capo di Alessandria, Enrico Cieri, <a href="https://torino.corriere.it/cronaca/19_novembre_05/alessandria-esplode-cascina-morti-due-vigili-fuoco-ipotesi-dolo-50c295b8-ff9a-11e9-86c6-d2f1a0d8af2e.shtml">ha fatto sapere</a> che all’interno della cascina sono stati ritrovati «un timer e una bombola a gas», cosa che «ci fa pensare che l’esplosione sia stata voluta».</p>
      <p>La dinamica esatta dell’esplosione non è ancora chiara: <i><a href="https://www.lastampa.it/alessandria/2019/11/05/news/crolla-una-casa-due-vigili-del-fuoco-morti-e-uno-disperso-1.37835708">La Stampa</a> </i>scrive che secondo alcune testimonianze ci sarebbe stata una prima esplosione verso mezzanotte, e una seconda un’ora dopo, molto più forte, quando all’interno dell’edificio erano arrivati i vigili del fuoco per effettuare un sopralluogo. A causa della seconda esplosione ci sarebbe stato un crollo e i tre vigili del fuoco sarebbero stati travolti dalle macerie.</p>
      <p>Cieri non ha aggiunto ulteriori dettagli, e probabilmente ci vorranno ancora diversi giorni per chiarire cosa sia successo esattamente.</p>
      <figure>
        <iframe data-src="https://twitter.com/emergenzavvf/status/1191681773673078784?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Articoli Correlati</h4>
        <a href="https://www.ilpost.it/2019/11/04/ilva-arcelormittal-affitto-rescissione/"/>
        <a href="https://www.ilpost.it/2019/11/04/sussidi-europei-agricoltura/"/>
        <a href="https://www.ilpost.it/2019/11/04/ibernazione-matteo-cerri-cura-freddo/"/>
      </related>
    </article>
  </body>
</html>