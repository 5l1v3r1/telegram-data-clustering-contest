<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/oshte-edin-arest-vav-vietnam-zaradi-39-te-trupa-v-kamion-v-eseks.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T13:27:00+00:00"/>
    <meta property="og:title" content="Още един арест във Виетнам заради 39-те трупа в камион в Есекс"/>
    <meta property="og:description" content="Виетнамските власти твърдят, че мигрантите са минавали през Русия"/>
  </head>
  <body>
    <article>
      <h1>Още един арест във Виетнам заради 39-те трупа в камион в Есекс</h1>
      <h2>Виетнамските власти твърдят, че мигрантите са минавали през Русия</h2>
      <address><time datetime="2019-11-05T13:27:00+00:00">05 Nov 2019, 13:27</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Още един арест беше извършен във Виетнам заради смъртта на мигранти, открити в хладилен камион в Англия, предаде Асошиейтед прес.</p>
      <p>Досега виетнамските власти са арестували общо 11 души, на които може да бъдат повдигнати обвинения за организиране на мрежа за трафик на хора.</p>
      <p>Един от арестуваните, който е живеел в Русия, организирал пътуването на хората от Виетнам до Русия, а после незаконното им прекарване до Германия, преди да стигнат до трета страна.</p>
      <p>Във Великобритания беше арестуван шофьорът на камиона, който е от Северна Ирландия. Срещу него са повдигнати обвинения за непредумишлено убийство и участие в заговор за трафик на хора.</p>
      <p>Втори мъж е задържан в Ирландия и очаква екстрадиция. Той бе обвинен за непредумишлено убийство, трафик на хора и нарушения на имиграционното законодателство.</p>
      <p>Британската полиция все още работи по идентификацията на жертвите - 31 мъже и 8 жени - с помощта на Виетнам, където семейства съобщиха за изчезнали техни близки.</p>
      <p>ДНК проби за идентификация на жертвите са били предоставени от 21 семейства от провинция Нге Ан и от 10 семейства от провинция Ха Тин.</p>
    </article>
  </body>
</html>