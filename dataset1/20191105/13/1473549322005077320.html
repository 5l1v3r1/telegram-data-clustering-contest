<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/pojemniki-z-chemikaliami-pod-lublinem-nagroda-za-wskazanie-sprawcy,983042.html"/>
    <meta property="og:site_name" content="TVN24"/>
    <meta property="article:published_time" content="2019-11-05T13:38:01+00:00"/>
    <meta property="og:title" content="Pojemniki z chemikaliami porzucone pod Lublinem. Nagroda za wskazanie sprawcy"/>
    <meta property="og:description" content="Na porzucone pojemniki z substancjami myjąco-czyszczącymi, farbami i rozpuszczalnikami natrafił w okolicy lasu w Osówce pod Lublinem przechodzący tamtędy myśliwy. W sumie naliczono 28 pojemniki o..."/>
  </head>
  <body>
    <article>
      <h1>Pojemniki z chemikaliami porzucone pod Lublinem. Nagroda za wskazanie sprawcy</h1>
      <address><time datetime="2019-11-05T13:38:01+00:00">05 Nov 2019, 13:38</time> by <a rel="author">nina/ks</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/33eca5da-6e0f-4130-b84b-0328f94d865a-480p.mp4" autoplay="" loop=""/>
          <figcaption>Służby zabezpieczyły znalezione pojemniki z chemikaliami</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/28dc6b0e1b33769b4b94685e4f4d1e5c/cabbd8cd-63e9-4642-8bab-5029da3499f7-480p.mp4" autoplay="" loop=""/>
          <figcaption>Bomba ekologiczna pod Koninem. Z ziemi wykopano 40 beczek z...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/e0ab531ec312161511493b002f9be2ee/116d53e0-37f2-4196-b4b7-98139959273b-480p.mp4"/>
          <figcaption>Pożar hali z chemikaliami</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/ab7314887865c4265e896c6e209d1cd6/581539d0-94bb-4351-8b82-f567a2f623d9-480p.mp4"/>
          <figcaption>Ktoś porzucił naczepy z chemikaliami</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/ab7314887865c4265e896c6e209d1cd6/1a70112f-d6e5-423d-9873-8f11e08fd2b3-480p.mp4"/>
          <figcaption>Policja sprawdza kto porzucił chemikalia</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/1076cca2-f332-4643-9166-e9a44913e237-480p.mp4"/>
          <figcaption>168 pojemników wypełnionych chemikaliami zabezpieczono na...</figcaption>
        </figure>
        <figcaption>Wokół pojemników roznosi się zapach rozpuszczalników<cite>Foto: Urząd Gminy Niemce | Video: UG Niemce</cite></figcaption>
      </slideshow>
      <h3>Na porzucone pojemniki z substancjami myjąco-czyszczącymi, farbami i rozpuszczalnikami natrafił w okolicy lasu w Osówce pod Lublinem przechodzący tamtędy myśliwy. W sumie naliczono 28 pojemniki o pojemności 1000 litrów każdy. Z części wypłynęły już chemikalia. Służby zabezpieczyły znalezisko, a wójt wyznaczył nagrodę za wskazanie sprawców, bo gminy nie stać na pokrycie kosztów utylizacji.</h3>
      <p>O odpadach chemicznych porzuconych na terenie gminy Niemce służby dostały zgłoszenie w sobotę. Pojemniki leżały w dwóch miejscach na nieużytkach w okolicy gminnej strzelnicy i kopalni piasku. Na miejscu od razu pojawili się strażacy, policja, inspektorzy ochrony środowiska i władze gminne. Zagrożenia dla życia czy zdrowia nie stwierdzono.</p>
      <related>
        <a href="https://www.tvn24.pl/wroclaw,44/mial-byc-plastik-byly-odpady-komunalne-jechaly-na-nielegalne-skladowisko,845293.html"/>
      </related>
      <p>- To nie są żrące substancje, jednak żadna substancja chemiczna nie powinna dostać się do środowiska w sposób niekontrolowany, bo może zanieczyścić na przykład wody gruntowe – podkreśla Grzegorz Uliński, kierownik wydziału inspekcji Wojewódzkiego Inspektoratu Ochrony Środowiska w Lublinie.</p>
      <h3>Nieprzyjemny zapach</h3>
      <p>Przez całą noc z soboty na niedzielę trwały prace przy zabezpieczeniu zbiorników i pozostawionych śladów przez sprawców. Strażacy pracowali w Osówce przez 12 godzin, głównie w nocy. - Jest to substancja niepalna, rozpuszcza się w wodzie i stanowi ogólne zagrożenie dla środowiska naturalnego – opisuje przebieg akcji kapitan Andrzej Szacoń, rzecznik prasowy Komendy Miejskiej Straży Pożarnej w Lublinie. – W niektórych zbiornikach ta substancja była ciekła, w niektórych stała i półstała. Zapach wskazywał, że to prawdopodobnie odpad powstały w wyniku produkcji farb – dodał.</p>
      <p>Przy pomocy koparki pracownicy służb przenieśli zbiorniki w zagłębienie wyłożone folią. Zebrali też zanieczyszczoną chemikaliami ziemię. Inspektorzy WIOŚ pobrali próbki substancji i gleby do badań laboratoryjnych.</p>
      <h3>"Sprawa priorytetowa"</h3>
      <p>Sprawę odpadów przejął Wydział do Walki z Przestępczością Gospodarczą Komendy Miejskiej Policji w Lublinie. W poniedziałek policjanci pobrali kolejne próbki z zamkniętych pojemników do badań biegłego.</p>
      <p>- Mamy wstępne typy, które musimy zweryfikować. Ta praca operacyjna cały czas jest wykonywana. Nie wykluczamy żadnej wersji, czy to mogła być jedna z firm podlubelskich, czy też z kraju mogły te odpady przyjechać. Dla nas jest to jedna ze spraw priorytetowych – zapewnia komisarz Kamil Gołębiowski, rzecznik prasowy policjantów w Lublinie.</p>
      <related>
        <a href="https://www.tvn24.pl/krakow,50/wywozili-do-czech-nielegalne-odpady,924432.html"/>
      </related>
      <p>Jednocześnie policjanci apelują do osób, które mogą mieć wiedzę lub mogły widzieć jakieś ciężarówki w okresie od 30 października, które jechały w kierunku Osówki. Każdy sygnał jest ważny, żeby jak najszybciej ustalić osoby, które wywiozły te odpady.</p>
      <p>Po ujawnieniu nielegalnego wywiezienia odpadów policjanci cały czas są na miejscu i zabezpieczają zbiorniki przed dostępem osób postronnych.</p>
      <h3>Nagroda za wskazanie sprawców</h3>
      <p>Także wójt gminy Niemce apeluje do okolicznych mieszkańców lub innych osób, które widziały jakieś podejrzane ciężarówki w okolicy, o kontakt z policją lub pracownikami urzędu gminy Niemce. Z Krzysztofem Urbasiem, wójtem gminy Niemce nie udało się nam skontaktować.</p>
      <p>- Ze względu na ciążącym na naszej gminie obowiązku utylizacji odpadów w przypadku niewykrycia sprawcy, co wiąże się z ogromnymi kosztami, wójt wyznaczył nagrodę w wysokości 5000 zł dla osoby, która pomoże w zatrzymaniu tego lub tych kierowców. Zapewniamy pełną anonimowość - czytamy na stronie urzędu gminy.</p>
      <h3>Nocna akcja inspektorów</h3>
      <p>W poniedziałek inspektorzy ochrony środowiska ponownie byli przy zbiornikach. Sprawdzili teren i pobrali próbkę powietrza. Analizy wszystkich pobranych próbek prowadzi laboratorium Głównego Inspektoratu Ochrony Środowiska. Wstępne analizy już są.</p>
      <related>
        <a href="https://www.tvn24.pl/katowice,51/ktos-im-podrzucil-tony-smieci-za-ktore-musza-placic-policja-moze-kamera-gdzie-w-polu,579666.html"/>
      </related>
      <p>- Porzucone substancje to najprawdopodobniej farby, substancje czyszcząco-myjące do obrabiarek. Mogą to być jakieś rozpuszczalniki, bo zapach był typowo farb rozpuszczalnikowych - mówi nam Grzegorz Uliński, kierownik wydziału inspekcji WIOŚ Lublin. - Trudno wytypować sprawcę, który wytwarza wszystkie te substancje. Wiele wskazuje na to, że pojemniki mogła porzucić firma zbierająca odpady.</p>
      <p>Jeżeli policja znajdzie sprawcą, wtedy Inspektorat go skontroluje i ustali, czy posiada odpowiednie zezwolenia. Wtedy też będzie mógł nałożyć karę administracyjną.</p>
      <p>- Jeżeli sprawca zostanie złapany, to kara będzie surowa – dodał Uliński.</p>
      <p>Ustawa o odpadach, w zależności od kwalifikacji przestępstwa, przewiduje kary od dziesięciu tysięcy do miliona złotych.</p>
    </article>
  </body>
</html>