<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/kampaniya-nasrchava-donorstvoto-i-transplantatsiyata-405937.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T13:35:00+00:00"/>
    <meta property="og:title" content="50 000 ще получат донорски карти"/>
    <meta property="og:description" content="Наши лекари ще учат във Виена за трансплантации"/>
  </head>
  <body>
    <article>
      <h1>50 000 ще получат донорски карти</h1>
      <address><time datetime="2019-11-05T13:35:00+00:00">05 Nov 2019, 13:35</time> by <a rel="author">Редактори</a></address>
      <p>Стартира Националната информационна кампания, с която ще бъдат насърчавани донорството и трансплантацията.</p>
      <p>Чрез Българския червен кръст и регионалните здравни инспекции на 50 хиляди души ще бъдат раздадени донорски карти, в които могат да отбележат дали са съгласни след смъртта им техни органи да бъдат трансплантирани.</p>
      <p>Картите не са задължителни и нямат юридическа стойност, но волята, изразена в тях, може да бъде ориентир за близките на притежателя на картата. При мозъчна смърт съгласието от страна на близките остава задължително независимо от изразената в картата воля.</p>
      <p>Координаторите по донорство ще получат парични възнаграждения за работата си. Това съобщи министърът на здравеопазването Кирил Ананиев при откриването на кампанията в подкрепа на донорството. Министърът каза още, че ще бъдат увеличени сумите за апаратура, а български лекари ще бъдат обучавани на трансплантация във Виена:</p>
      <p>"От началото на следващата година ще изпратим във виенската болница 16 лекари и медицински персонал, които ще продължат да се обучават в продължение на шест месеца", каза той.</p>
      <p>За трансплантация на различни органи чакат над 1 151 български граждани, като повечето от тях имат нужда от бъбречна трансплантация.</p>
      <p>Министър Ананиев съобщи още, че пациентът, на който беше извършена белодробна трансплантация в болница "Лозенец", се чувства добре. </p>
    </article>
  </body>
</html>