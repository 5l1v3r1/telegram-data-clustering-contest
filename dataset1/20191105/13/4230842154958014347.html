<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/proisshestvija/20191105-byv-ob-avto-i-vyryvav-volossya-na-poltavshhyni-cholovik-zhorstoko-vyhovuvav-eks-druzhynu/?utm_source=telegram&amp;utm_medium=social&amp;utm_campaign=live"/>
    <meta property="og:site_name" content="ФАКТИ"/>
    <meta property="article:published_time" content="2019-11-05T13:02:11+00:00"/>
    <meta property="og:title" content="Бив об авто і виривав волосся: на Полтавщині чоловік жорстоко “виховував” екс-дружину (18+)"/>
    <meta property="og:description" content="У селі Козельщина, що на Полтавщині, чоловік жорстоко побив колишню дружину на очах трирічної доньки."/>
  </head>
  <body>
    <article>
      <h1>Бив об авто і виривав волосся: на Полтавщині чоловік жорстоко “виховував” екс-дружину (18+)</h1>
      <address>
        <time datetime="2019-11-05T13:02:11+00:00">05 Nov 2019, 13:02</time>
      </address>
      <p>У селі Козельщина, що на Полтавщині, чоловік жорстоко побив колишню дружину на очах трирічної доньки.</p>
      <p>У Полтавській області відпочинок на природі для 30-річної Юлії перетворився на криваве побиття. Того дня колишнє подружжя поїхало відпочивати на пікнік разом із друзями. Все було добре, аж доки компанія не зібралася роз’їжджатися. У машині захмелілий чоловік став дорікати екс-дружині. А щоб Юлія краще зрозуміла його претензії, почав бити жінку. Все це відбувалося на очах трирічної доньки.</p>
      <blockquote>– Він брав за волосся. Бив об панель у машині. Потім об бокові дверки, об скло бив. Із ліктя він мене уже в квартирі дуже вдарив. У мене синець тоді з’явився під лівим глазом. Руки виламував мені, пальці, – розповідає жертва насилля.</blockquote>
      <p>Після цього він привіз її до квартири та знову почав знущатися над бідолашною.</p>
      <blockquote>– Потім він пообіцяв, що завезе мене на квартиру. Але з умовою, що я нікому не буду скаржитися. До поліції не буду звертатися. Я йому повірила. Він мене привіз, але було все не так. Він мене силоміць заштовхнув до квартири і далі також почав погрожувати. І все робити те, що було в машині, – каже жінка.</blockquote>
      <p>І все це жахіття знову ж таки на очах у доньки. Знущання з Юлії тривали аж до ранку. Врешті-решт жінка змогла вирватися до сусідки та попрохати про допомогу.</p>
      <p>
        <b>Читайте: </b>
        <a href="https://fakty.com.ua/ua/proisshestvija/20191105-spalyly-v-pechi-na-zhytomyrshhyni-batky-pislya-vbyvstva-donky-otrymuvaly-sotsvyplaty/">Спалили в печі. На Житомирщині батьки після вбивства доньки отримували соцвиплати</a>
      </p>
      <p>Жінка хоче захистити від неадеквата дитину, адже Олександр вимагає побачень із донькою, на які він поки що має законне право.</p>
      <p>Юлія написала заяву до поліції і нині правоохоронці з’ясовують всі обставини.</p>
      <blockquote>– Зараз ми очікуємо висновок експерта, судмедексперта з приводу тілесних ушкоджень. Далі вже будемо допитувати свідків і скеровувати справу до суду, – каже перший заступник керівника Козельщинського відділу поліції Олександр Горбуля.</blockquote>
      <p>Та навіть у разі доведення вини 32-річному Олександрові загрожує незначне покарання – максимум арешт на півроку.</p>
      <figure>
        <iframe src="https://www.youtube.com/embed/pcnvry1E_Bs" width="560" height="315" data-service="Youtube" scrolling="no"/>
      </figure>
      <p>Раніше ми писали, що у Харкові ревнивий <a href="https://fakty.com.ua/ua/proisshestvija/20191023-zastav-za-seksom-iz-gostem-u-harkovi-revnyvets-zv-yazav-i-pobyv-zhinku/">чоловік до реанімації побив свою співмешканку</a>, коли застукав її у ванній кімнаті зі своїм гостем.</p>
    </article>
  </body>
</html>