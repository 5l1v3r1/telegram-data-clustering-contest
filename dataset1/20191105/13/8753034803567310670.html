<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/wPk09M/nest-sotra-unngikk-konkurs"/>
    <meta property="og:site_name" content="Aftenbladet"/>
    <meta property="article:published_time" content="2019-11-05T13:20:53+00:00"/>
    <meta property="og:title" content="Nest-Sotra unngikk konkurs"/>
    <meta property="og:description" content="Klubben unngikk sitt andre rettsmøte på fire måneder."/>
  </head>
  <body>
    <article>
      <h1>Nest-Sotra unngikk konkurs</h1>
      <h2>Klubben unngikk sitt andre rettsmøte på fire måneder.</h2>
      <address><time datetime="2019-11-05T13:20:53+00:00">05 Nov 2019, 13:20</time> by <a rel="author">Joar Offerdal Vatlestad</a></address>
      <p>I oktober begjærte kemneren i Fjell, Sund og Øygarden Nest-Sotra konkurs. Tirsdag 5. november skulle konkursbegjæringen behandles i Bergen tingrett, men rettsmøtet ble aldri noe av.</p>
      <p>– Kravene ble gjort opp før helgen med hjelp og støtte fra flere sponsorer, skriver Ole Kårtveit, styreleder i Nest-Sotra, i en SMS til BT.</p>
      <ul>
        <li>
          <b>Fått med deg denne? <a href="https://www.aftenbladet.no/article/sa-JoLALj.html">Nest-Sotra planlegg ny storklubb frå 2020: – Slik me driv no, er ikkje berekraftig</a></b>
        </li>
      </ul>
      <p>Dermed ble begjæringen trukket. Konkursbegjæringen kom fire måneder etter den forrige. Også den gangen unngikk klubben rettsmøtet. Gjelden ble slettet av sponsorer før saken kom opp.</p>
      <h3>– Viktig byggestein</h3>
      <p>Forrige uke ble det klart at <a href="https://www.aftenbladet.no/article/sa-4qlbwo.html">Nest-Sotra bytter navn til Øygarden FK neste sesong</a>.</p>
      <p>Nylig <a href="https://www.aftenbladet.no/article/sa-dOaw4O.html">møttes åtte klubber på strilelandet</a> for å skape støtte rundt Øygarden FK og for å diskutere en samarbeidsavtale mellom klubbene.</p>
      <p>For samarbeidsprosjektet Øygarden FK var tirsdagens nyhet viktig, sier Toralf Rugland.</p>
      <p>Rugland er nestleder i Nest-Sotra og Øygarden FK, og har rollen som fasilitator for samtalene mellom klubbene i samarbeidsprosjektet.</p>
      <p>– En viktig byggestein i prosjektet er 1.-divisjonslaget i den regionale satsingen, sier Rugland.</p>
      <h3>– Ikke endret seg</h3>
      <p>Etter at nyheten om navnebyttet kom, presiserte Norges Fotballforbund følgende på Twitter: «Lisensen til Nest-Sotra overføres ikke til annen klubb. Nest-Sotra bytter navn til Øygarden FK. Alle forhold som har med klubblisens vil fortsette som nå når klubben heter Nest-Sotra, men under nytt navn».</p>
      <p>– Det er knallhard jobbing fremdeles, og det er ekstremt viktig for Nest-Sotra å oppfylle lisenskravene og handlingsplanen. De har ikke endret seg selv om laget endrer navn til Øygarden, sier Rugland.</p>
      <aside>
        <a href="https://www.aftenbladet.no/article/sa-y3JK4a.html">Steffen Landro blir Sandnes Ulf-trener</a>
      </aside>
      <aside>
        <a href="https://www.aftenbladet.no/article/sa-GGXnPl.html">Slik svarer Vålerenga på Brann-sjefens kritikk</a>
      </aside>
    </article>
  </body>
</html>