<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/publications/2019/11/5/653341/"/>
    <meta property="og:site_name" content="Економічна правда"/>
    <meta property="article:published_time" content="2019-11-05T13:45:00+00:00"/>
    <meta property="og:title" content="Відокремлення ГТС від &quot;Нафтогазу&quot;: навіщо це робити і як це допоможе у війні з &quot;Газпромом&quot;"/>
    <meta property="og:description" content="Верховна Рада підтримала анбандлінг “Нафтогазу”. Що це за процес і як він впливає на майбутнє газотранспортної системи України?"/>
  </head>
  <body>
    <article>
      <h1>Відокремлення ГТС від "Нафтогазу": навіщо це робити і як це допоможе у війні з "Газпромом"</h1>
      <h2>Верховна Рада підтримала анбандлінг "Нафтогазу". Що це за процес і як він впливає на майбутнє газотранспортної системи України?</h2>
      <address><time datetime="2019-11-05T13:45:00+00:00">05 Nov 2019, 13:45</time> by <a rel="author" href="https://www.epravda.com.ua/authors/582b21cb0bd1c/" target="_blank">Микола Топалов</a></address>
      <p>31 жовтня парламент <a href="https://www.epravda.com.ua/news/2019/10/31/653203/">ухвалив закон</a> про створення компанії, на плечі якої ляже транзит російського газу територією України та постачання блакитного палива споживачам.<br/><br/>Питання настільки складне і важливе, що в окремих "слуг народу" під час його розгляду не витримували нерви.</p>
      <p>З емоціями не впоралася член парламентського комітету з питань енергетики та житлово-комунальних послуг Анна Скороход, яка через ігнорування своїх правок колегами заплакала прямо в сесійній залі.</p>
      <p>Чому Україні вкрай важливо завершити процес анбандлінгу до кінця 2019 року, як це вплине на газові перемовини з Росією, чи дозволить уникнути чергової газової війни з північним сусідом та що зміниться для пересічних споживачів?</p>
      <h3>Що сталося?</h3>
      <p>Напередодні Верховна Рада 341-м голосом ухвалила закон про анбандлінг "Нафтогазу", яким буде відокремлено транспортування газу від його видобування та постачання. Документ передбачає створення окремої компанії — "Оператора ГТС".</p>
      <p>Новий оператор повинен отримати незалежність не тільки від колишнього власника — "Нафтогазу", а й від будь-яких інших впливів з боку виробників та постачальників газу й електрики, зокрема через вертикаль органів державної влади.</p>
      <blockquote><b>ГТС України</b> — одна з найбільших у світі газотранспортних систем. Вона виконує дві основні функції: забезпечення газом внутрішніх споживачів і транзит блакитного палива через українську територію у країни Західної та Центральної Європи.</blockquote>
      <figure>
        <img src="https://eimg.pravda.com/images/doc/7/6/768d3f3-gts.jpg"/>
      </figure>
      <h3>Що таке анбандлінг? Кому він потрібен?</h3>
      <p>Це одна з основних вимог ЄС до України і необхідна передумова для укладення нового транзитного контракту з Росією. Фактично анбандлінг — це система внутрішньої корпоративної реорганізації для поділу видів бізнесу.</p>
      <p>Україна в рамках домовленостей з Європейським енергетичним співтовариством кілька років тому зобов'язалася розділити транспортування, зберігання, видобуток і продаж газу. До цього всі ці функції виконували "Нафтогаз" і його дочірня компанія "Укртрансгаз".</p>
      <p>Сценаріїв відокремлення ГТС від "Нафтогазу" було два. На першому наполягав колишній прем’єр Володимир Гройсман, на другому — керівник "Нафтогазу" Андрій Коболєв. Різний погляд на анбандлінг ще більше охолодив стосунки Коболєва та Гройсмана.</p>
      <h3>Які моделі пропонувалися?</h3>
      <p>Ключовою розбіжністю в цьому питанні став контроль за газотранспортною системою, який дає право розпоряджатися мільярдами доларів. Йдеться про доходи від транзиту газу та можливості впливати на тендери оператора шляхом проведення закупівель.<br/><br/>Кабмін пропонував сценарій, відповідно до якого контроль над "трубою" отримав би уряд (модель ownership unbundling), а в "Нафтогазі" оптимальною вважали модель з ISO (Independent system operator) — незалежним оператором, який буде користуватися ГТС на правах концесії.</p>
      <p>За цим сценарієм рішення щодо оператора ГТС повинна була ухвалювати держава (Мінфін).<br/><br/>Перебуваючи в кріслі прем'єра, Гройсман заявляв про необхідність завершення анбандлінгу на умовах уряду до кінця 2019 року, однак цього не відбулося. Після зміни влади процес почав рухатися швидше, уряд і НАК майже одразу заявили про досягнення компромісу.</p>
      <h3>Яку модель обрали і чому саме цю?</h3>
      <p>Правильне рішення виявилося десь посередині. За словами міністра енергетики та захисту довкілля Олексія Оржеля, анбандлінг відбуватиметься за моделлю ISO з переходом в OU.<br/><br/>Зроблено це було для того, щоб усунути суперечність, яка існувала в позиціях "Нафтогазу" та уряду Гройсмана і гальмувала процес анбандлінгу.</p>
      <h3>Коли відбудеться відокремлення?</h3>
      <p>Відповідно до моделі ISO, активи ГТС до 1 січня 2020 року повинні залишитися у власності "Нафтогазу", а управління цими активами з 1 листопада перейде до сфери компетенції незалежного оператора — ТОВ "Оператор ГТСУ", "дочки" "Укртрансгазу".<br/><br/>Оператор ГТС буде переданий ПАТ "Магістральні газопроводи України", яке перейде в корпоративне управління Мінфіну.<br/><br/>Після відокремлення модель ISO з 1 січня 2020 року повинна перетворитися на OU: "Нафтогаз" втратить право власності на газотранспортну систему, а правомочним власником стане держава (Мінфін). Так повинен завершитися процес анбадлінгу.</p>
      <h3>Чи не означає це, що Україна в майбутньому може втратити контроль над ГТС?</h3>
      <p>За словами Коболєва, законопроєкт про анбандлінг гарантує збереження газотранспортної системи України у державній власності і передбачає розширення контролю національного енергетичного регулятора за діяльністю оператора ГТС.</p>
      <p>"ГТС буде збережена у державній власності — не передбачається жодних змін цього статусу. Вона перебуватиме в управлінні оператора на підставі угоди господарського відання. Своєю чергою, оператор ГТС належатиме ПАТ "Магістральні газопроводи України", власником якого є Міністерство фінансів", — сказав він.</p>
      <p>Водночас Коболєв запропонував парламентарям зберегти можливість залучення міжнародних партнерів до управління оператором ГТС за погодженням з Верховною Радою.</p>
      <p>"Важливо зберегти право Верховної Ради, закріплене в законі "Про ринок природного газу", щодо залучення до оператора ГТС, за погодженням парламенту, партнерів з часткою до 49%", — сказав він.</p>
      <p>"Це не змінює суті, адже без рішення парламенту нічого не відбудеться. Однак з точки зору перемовин із закордонними партнерами ми залишаємо вікно можливостей та доводимо конструктивність наших підходів", — зазначив керівник "Нафтогазу".</p>
      <h3>Кажуть, це може вплинути на переговори з Росією?</h3>
      <p>Українські посадовці стверджують, що ухвалення закону покращить переговірну позицію Києва на найближчих газових перемовинах з "Газпромом" щодо транзитного контракту.<br/><br/>Річ у тім, що Україна наполягає на підписанні контракту на основі європейських правил, а для цього необхідно створити незалежного оператора, який підпише договір з російським монополістом. На думку експерта Геннадія Рябцева, ухвалення закону суттєво не вплине на газові перемовини, але може їх трохи прискорити.</p>
      <p>"Створення незалежного оператора, сертифікованого за європейськими правилами, може мати позитивний вплив. Ухвалення закону — це лише один з кроків до його створення", — заявив він.</p>
      <p>"Є план розділення цих функцій, прописаний в урядовій постанові. Відповідно до нього, усі роботи мають бути завершені до 31 грудня 2019 року. Я дуже сумніваюся, що у відведений термін вдасться завершити всі процедури і створити юридичну особу, яка матиме всі повноваження для підписання контракту", — додав експерт.</p>
      <p>Іншої думки президент Центру глобалістики "Стратегія XXI" Михайло Гончар: "Мені здається, встигнуть, я не бачу ніяких непереборних перешкод. Можуть бути хіба що певні технічні нюанси".<br/><br/>Гончар погоджується, що на переговірну позицію України це не вплине. "Не треба виходити з того, що Росія буде задоволена. Вони будуть шукати елемент невідповідності, бо рішення щодо створення кризової ситуації вже є, і відмовлятися від нього ніхто не планує", — каже він.</p>
      <h3>Якщо російський газ піде в обхід України, чи потрібен тоді анбандлінг?</h3>
      <p>Потрібен. Завершення анбандлінгу — це вимога угоди про асоціацію з ЄС та договору про приєднання до Енергетичного співтовариства.</p>
      <p>Після завершення процесу "Нафтогаз" перестане бути монополістом у магістральному транспортуванні газу. З 1 січня 2020 року НАК повинен втратити вплив на операційну діяльність нового незалежного оператора.<br/><br/>"Ми робимо анбандлінг не для Росії чи Європи, ми робимо це для себе. Треба з цього виходити, а не з того, як догодити комусь", — заявив Гончар.</p>
      <h3>А що потім? Як можна залучити інвестора?</h3>
      <p>Розмови про це тривають не перший рік, однак нічим конкретним вони не завершилися. Рік тому Коболєв оцінив вартість ГТС 14 млрд дол. При цьому він зізнався, що у європейських партнерів нема бажання купувати частку "труби" за такою ціною.</p>
      <p>У різні часи українською ГТС цікавилися десятки європейських газових консорціумів. Серед них консорціуми із Словаччини та Італії — Eustream та Snam, Нідерландів та Франції — Gazunie та GRTgaz, компанії з Польщі — GAZsystem, Греції — Desfa, Іспанії — Reganosa, Німеччини — Verbunddnelz Gaz AG, Бельгії — Fluxys, Румунії — Transgaz.</p>
      <p>"Навіщо це інвестору? Що він від цього отримає? А якщо транзиту не буде? Крім того, зберігаються ризики через велику політичну, економічну та військову невизначеності", — заявив Рябцев.</p>
      <p>"Я не бачу серйозного інвестора, який би прийшов в Україну в останні п'ять-шість років. Навпаки — з України виходили компанії з великими іменами, які працювали в нафтогазовій сфері", — сказав експерт.</p>
      <p>Гончар відзначив, що ГТС залишається в державній власності, але це не є перешкодою для створення тих чи інших форм консорціуму з управління за участю третьої сторони.</p>
      <p>"Зацікавлені сторони є, але вони хотіли прийти на умовах "ми покеруємо і передамо свій безцінний досвід". Так управляти ми й самі уміємо. Якби вони були готові інвестувати в модернізацію — це інша розмова", — повідомив він.</p>
      <h3>Що мені від анбандлінгу як споживачу?</h3>
      <p>Звичайний українець з оператором магістральних газопроводів не взаємодіє, тому прямого впливу на споживача не буде.<br/><br/>"Споживачі відчують це на локальному рівні. Мова йде про анбандлінг на рівні облгазів. Клієнт буде отримувати дві квитанції: одну — від газзбутової компанії, іншу — за доставку газу", — заявив Гончар.<br/><br/>Отже, була одна квитанція, а стане дві. У багатьох регіонах загальна сума буде більша за попередню.</p>
      <p>За словами Рябцева, анбандлінг — це можливість побудувати прозорий та конкурентний ринок. "Будь-який конкурентний ринок передбачає боротьбу за споживача, а це веде до покращення якості послуг і зниження цін", — каже експерт.</p>
      <p>"Якщо проводити аналогію з ринками країн Східної Європи, то там перші два-три роки ціни були такими ж, як і до відділення, або трохи вищими, але вони не підвищувалися. Згодом відбувалося зниження цін", — повідомив Рябцев.</p>
      <p>"Якщо Україна піде шляхом країн Східної Європи, підтримуватиме розвиток конкуренції, захищатиме права споживачів, то у нас може сформуватися конкурентний ринок, який сприятиме зниженню цін і підвищенню якості послуг", — підсумував він.</p>
      <h3>Під час голосування за законопроект заплакала депутат. Що це було?</h3>
      <p>Під час розгляду законопроєкту в сесійній залі не змогла стримати емоцій і заплакала член парламентського комітету з питань енергетики та житлово-комунальних послуг Анна Скороход. Це відбулося під час розгляду запропонованої нею правки №161. Вона прибирає із законопроекту положення про те, що рішення Мінфіну не можуть бути скасовані Кабміном.</p>
      <p>Депутат з фракції "Слуга народу" Скороход наполягала, щоб комітет погодив внесення цієї правки на розгляд, проте цього не було зроблено. Голова парламенту Дмитро Разумков уточнив у депутата Андрія Геруса позицію комітету щодо правки.</p>
      <p>Герус повідомив, що вона була відхилена, проте правку винесли на голосування. У сесійній залі вона була провалена, за неї проголосували 158 депутатів.</p>
      <p>До цього депутати відхилили ще з десяток правок. "Більшість з них були направлені на те, щоб "зламати анбандлінг", — заявив ЕП один з членів енергетичного комітету парламенту.</p>
      <p>За його словами, Скороход подавала правки синхронно з Юлією Тимошенко. Більшість правок, як пересвідчилася ЕП, майже ідентичні з правками лідерки БЮТ. "Тимошенко під час голосування вийшла і підтримала закон, не сказавши про це Скороход. Та залишилася сама із своїми правками", — зазначив ЕП співрозмовник.</p>
      <figure>
        <iframe src="https://www.youtube.com/embed/bxregH5lvlk" width="640" height="360" data-service="Youtube" scrolling="no"/>
      </figure>
      <p>Тобто її сьози стосувалися загального ставлення колег до усіх пропозицій депутата, а не конкретної правки, під час розгляду якої Скороход дала волю емоціям. Чи була тут змова з БЮТ, достеменно не відомо.</p>
      <p>До речі, цивільним чоловіком Скороход є російський банкір Олексій Алякін, який раніше був бізнес-партнером бізнесмена Павла Фукса, який переїхав з РФ в Україну. Росія оголосила Алякіна в міжнародний розшук через шахрайські дії в банку "Пушкіно", яким той володіє.</p>
      <p>В Україні російського банкіра затримали восени 2018 року. Прокуратура РФ раніше направляла в Україну запит на його видачу, проте суд відмовив російському МЗС в його екстрадиції і зобов'язав повернути скасоване раніше українське громадянство бізнесмена. В Україні Алякін володіє ТОВ "Будівельний комбінат "Прогрес", де раніше працювала Скороход.</p>
    </article>
  </body>
</html>