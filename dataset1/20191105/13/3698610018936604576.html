<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/na-harkivschini-gospitalizuvali-sche-odnu-lyudinu-z-pidozroyu-na-difteriyu-328535_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T13:07:00+00:00"/>
    <meta property="og:title" content="На Харківщині госпіталізували ще одну людину з підозрою на дифтерію"/>
    <meta property="og:description" content="Клінічні прояви у пацієнтки вказують саме на дифтерію."/>
  </head>
  <body>
    <article>
      <h1>На Харківщині госпіталізували ще одну людину з підозрою на дифтерію</h1>
      <h2>Клінічні прояви у пацієнтки вказують саме на дифтерію.</h2>
      <address>
        <time datetime="2019-11-05T13:07:00+00:00">05 Nov 2019, 13:07</time>
      </address>
      <p>На Харківщині госпіталізували ще одну жінку з підозрою на <a href="https://dt.ua/UKRAINE/indiya-peredast-ukrayini-100-doz-sirovatki-vid-difteriyi-328229_.html"><b>дифтерію</b></a>. У департаменті охорони здоров'я Харківської облдержадміністрації повідомили про те, що лабораторно діагноз поки не підтвердили, але клінічні прояви вказують саме на це захворювання.</p>
      <p>Перший випадок захворювання в області зафіксували наприкінці минулого місяця, було госпіталізовано мешканку Харкова. Вчора, 4 листопада, госпіталізували мешканку міста Вовчанськ, передає "<a href="https://www.ukrinform.ua/rubric-regions/2812082-na-harkivsini-gospitalizuvali-drugu-pacientku-z-pidozrou-na-difteriu.html">Укрінформ</a>".</p>
      <p>Вказується, що жінки отримують необхідне лікування. Перша пацієнтка захворіла нетоксичною формою, її стан задовільний. Друга – після початку терапії має стабільний стан.</p>
      <p>За даними заступниці директора департаменту охорони здоров'я ОДА Наталії Куфтеріної, в області наразі є лише 15 доз анатоксину, який необхідно вводити при тяжких формах захворювання. Вакцини проти дифтерії вистачить до кінця року й населення закликають робити безкоштовні щеплення.</p>
      <p>Зазначається, що до цього дифтерію в регіоні не реєстрували протягом останніх семи років. Хворі жінки не отримали необхідних щеплень у дорослому віці.</p>
      <p>В Україні станом на 28 жовтня зареєстрували <a href="https://dt.ua/UKRAINE/na-kinec-zhovtnya-v-ukrayini-zareyestrovano-20-vipadkiv-difteriyi-moz-327716_.html"><b>20 випадків дифтерії</b></a>, з яких 18 – протягом минулого місяця. Пізніше у Харківській області зафіксували <a href="https://dt.ua/UKRAINE/u-harkivskiy-oblasti-zafiksuvali-vipadok-difteriyi-moz-328191_.html"><b>ще один випадок захворювання на дифтерію</b></a>.</p>
      <p><a href="https://dt.ua/UKRAINE/yak-zahistitisya-vid-difteriyi-u-moz-dali-rekomendaciyi-327209_.html"><b>Дифтерія</b></a> – гостре інфекційне захворювання, яке передається повітряно-крапельним шляхом, інколи через предмети побуту, і може мати летальні наслідки через утворення на слизовій у ротоглотці фібринозних плівок, що ускладнюють ковтання та дихання. Коли збудник інфекції потрапляє у дихальну систему, він виробляє дифтерійний токсин, який розноситься кров'ю та може викликати в організмі тяжкі функціональні та структурні зміни. Найбільш вразливі до дії токсину серце, нирки, наднирники та нервова система.</p>
      <p>Щеплення – єдиний спосіб захисту від дифтерії, адже навіть перенесене захворювання вже за рік-півтора не забезпечує захист від інфікування. Багато українців вважають захворювання на дифтерію після щеплення проявом неефективності вакцини, однак у правильно щеплених захворювання протікає набагато легше, що дозволяє уникнути серйозних ускладнень.</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>