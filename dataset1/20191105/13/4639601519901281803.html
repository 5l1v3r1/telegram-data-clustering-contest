<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/finance/sagkai-epafes-mitsotaki-me-stelexi-kinezikon-epixeiriseon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T13:55:31+00:00"/>
    <meta property="og:title" content="Σαγκάη : Επαφές Μητσοτάκη με στελέχη κινεζικών επιχειρήσεων"/>
    <meta property="og:description" content="Συναντήσεις με εκπροσώπους μεγάλων Κινεζικών επιχειρήσεων είχε την Τρίτη στη Σαγκάη ο Πρωθυπουργός Κυριάκος Μητσοτάκης στους οποίους ανέλυσε τα μεγάλα συγκριτικά πλεονεκτήματα της Ελλάδας και τους κάλεσε να επενδύσουν στη χώρα."/>
  </head>
  <body>
    <article>
      <h1>Σαγκάη : Επαφές Μητσοτάκη με στελέχη κινεζικών επιχειρήσεων</h1>
      <h2>Συναντήσεις με εκπροσώπους μεγάλων Κινεζικών επιχειρήσεων είχε την Τρίτη στη Σαγκάη ο Πρωθυπουργός Κυριάκος Μητσοτάκης στους οποίους ανέλυσε τα μεγάλα συγκριτικά πλεονεκτήματα της Ελλάδας και τους κάλεσε να επενδύσουν στη χώρα.</h2>
      <address><time datetime="2019-11-05T13:55:31+00:00">05 Nov 2019, 13:55</time> by <a rel="author">ΤοΒΗΜΑ Team</a></address>
      <p>Συναντήσεις με εκπροσώπους μεγάλων Κινεζικών επιχειρήσεων είχε την Τρίτη στη Σαγκάη ο Πρωθυπουργός Κυριάκος Μητσοτάκης στους οποίους ανέλυσε τα μεγάλα συγκριτικά πλεονεκτήματα της Ελλάδας και τους κάλεσε να επενδύσουν στη χώρα.</p>
      <p>Ο Πρωθυπουργός συναντήθηκε με τον Διευθύνοντα Σύμβουλο της Ali Baba Daniel Yong Zhang και συζήτησαν την προβολή της Ελλάδας μέσω της ηλεκτρονικής πλατφόρμας Ali Express, η οποία έχει 700 εκατομμύρια πελάτες. Όπως ανέφερε ο κ. Zhang, το ρεκόρ πωλήσεων μιας ημέρας έφτασε σε αξία τα 30 δις. δολάρια με διακίνηση 1 δισεκατομμυρίου δεμάτων.</p>
      <p>
        <a href="https://www.in.gr/2019/11/05/economy/aytokinita-erxontai-ta-pano-kato-ston-klado/">Διαβάστε ακόμη : Αυτοκίνητα - Έρχονται τα πάνω – κάτω στον κλάδο</a>
      </p>
      <p>Παράλληλα εξέφρασε στον Πρωθυπουργό την επιθυμία για πώληση Ελληνικών προϊόντων μέσω της πλατφόρμας, ενώ ο κ. Μητσοτάκης ζήτησε παράλληλα την προώθηση του ελληνικού τουρισμού μέσω της πλατφόρμας, η οποία προσφέρει και τουριστικές υπηρεσίες. «Μπορείτε να πουλάτε ελληνικά προϊόντα στην Κίνα και να συμβάλλετε ώστε να έρχονται οι κινέζοι τουρίστες στην Ελλάδα», ανέφερε ο κ. Μητσοτάκης.</p>
      <p>Ο Πρωθυπουργός συναντήθηκε το απόγευμα (τοπική ώρα) με τον Πρόεδρο της Βιομηχανικής και Εμπορικής Τράπεζας της Κίνας (ICBC) Chen Siqing. Η ICBC αποτελεί σήμερα τη μεγαλύτερη τράπεζα στον κόσμο και πρόκειται να ανοίξει γραφεία στην Αθήνα. Ήδη συμμετέχει σε επένδυση 300 εκατομμυρίων σε ηλιοθερμικά συστήματα στην Κρήτη και όπως ειπώθηκε στη συνάντηση εξετάζει τις δυνατότητες να συμμετέχει και σε άλλες επενδύσεις. Ο Πρωθυπουργός παρουσίασε τα συγκριτικά πλεονεκτήματα της χώρας και είπε ότι υπάρχουν πολλοί τομείς στους οποίους μπορεί να επενδύσει κάποιος.</p>
      <p>Ο κ. Μητσοτάκης είχε επίσης συνάντηση στη Σαγκάη με τον Πρόεδρο της μεγάλης εταιρείας τηλεπικοινωνιών και τεχνολογίας ZTE, Li Zixue. Ο επικεφαλής της ZTE, η οποία διαθέτει ήδη παρουσία στην Ελλάδα, ανέφερε στον Πρωθυπουργό ότι εξετάζει τη δυνατότητα δημιουργίας τεχνολογικού πάρκου καθώς και εργοστασίου μεταποίησης το οποίο θα μπορεί να παράγει προϊόντα και για την υπόλοιπη Ευρώπη.</p>
      <h3>Ξενάγηση στο ελληνικό περίπτερο για τον Κινέζο Πρόεδρο</h3>
      <p>Επίσης, ο Πρωθυπουργός, συνοδευόμενος από τον Υφυπουργό Εξωτερικών (αρμόδιο για την Οικονομική Διπλωματία και την Εξωστρέφεια) Κώστα Φραγκογιάννη, ξενάγησε τον Κινέζο Πρόεδρο Xi Jinping και τον Υπουργό Εξωτερικών της Κίνας Wang Yi στο ελληνικό περίπτερο της έκθεσης China International Import Expo 2019, παρουσία επίσης του Πρωθυπουργού της Τζαμάικα Andrew Holness και του Υπουργού Εξωτερικών της Ιταλίας Luigi di Maio.</p>
      <h4>Ο διάλογος με Έλληνα παραγωγό ελαιολάδου</h4>
      <p>Στη συνέχεια, ο κ. Μητσοτάκης επισκέφθηκε το αγρο-διατροφικό περίπτερο της έκθεσης, στο οποίο εκτίθενται και Ελληνικά αγροτικά προϊόντα.</p>
      <p>«Σας ευχαριστούμε που στηρίξατε τα Ελληνικά προϊόντα», ανέφερε στον Πρωθυπουργό έλληνας παραγωγός που εξάγει ελαιόλαδο και ελιές στις Ηνωμένες Πολιτείες και τα προϊόντα του οποίου εξαιρούνται από τους επιπρόσθετους δασμούς 25% που επιβλήθηκαν από τις ΗΠΑ για χιλιάδες προϊόντα από την Ευρώπη.</p>
      <p>Η εξαίρεση του ελαιολάδου από τους δασμούς ήταν το αποτέλεσμα της ελληνικής οικονομικής διπλωματίας και της προσωπικής παρέμβασης του Πρωθυπουργού στον αμερικανό Υπουργό Εμπορίου Wilbur Ross, κατά την πρόσφατη επίσκεψη του τελευταίου στην Αθήνα.</p>
      <p>Κλείνοντας την επίσκεψή του στην Κίνα, ο Πρωθυπουργός συναντήθηκε νωρίς το βράδυ της Τρίτης (τοπική ώρα) με εκπροσώπους της ελληνικής κοινότητας στη Σαγκάη, στο «Hellas House».</p>
      <p>
        <a href="https://www.tovima.gr/2019/11/05/culture/i-sakira-stin-kypro-se-kamaroula-mia-stalia/">Η Σακίρα στην Κύπρο σε καμαρούλα μια σταλιά</a>
      </p>
    </article>
  </body>
</html>