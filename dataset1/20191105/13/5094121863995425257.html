<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/britska-kralovna-alzbeta-ii-rakovina-nemoc-spekulace-parlament-bulvar.html"/>
    <meta property="og:site_name" content="Deník.cz"/>
    <meta property="article:published_time" content="2019-11-05T13:08:00+00:00"/>
    <meta property="og:title" content="Panika kvůli koruně. Alžběta II. si vzala menší, bulvár spekuluje o rakovině"/>
    <meta property="og:description" content="Britská královna Alžběta se začátkem minulého týdne tradičně zúčastnila každoročního otevření Parlamentu. Nevzala si však na tuto událost Státní korunu britského impéria jako obvykle, ale korunu mnohem menší. Vyvolalo to spekulace o tom, zda třiadevadesátiletá panovnice netrpí vážnou nemocí."/>
  </head>
  <body>
    <article>
      <h1>Panika kvůli koruně. Alžběta II. si vzala menší, bulvár spekuluje o rakovině</h1>
      <address><time datetime="2019-11-05T13:08:00+00:00">05 Nov 2019, 13:08</time> by <a rel="author">Jaroslav Krupka</a></address>
      <p>Událost zvaná státní otevření Parlamentu označuje formálně začátek dalšího parlamentního roku a současně představuje veřejnosti britskou historii, kulturu i současnou politiku. Slavnostní ceremoniál zahrnuje i panovnický projev, známý jako Královnina řeč.</p>
      <figure>
        <img src="https://g.denik.cz/1/bc/katedrala-winchester-ostatky-kralovna-emma-normanska-06_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/vyznamny-objev-z-britanie-vedci-nasli-ostatky-kralovny-z-11-stoleti-20190517.html">Významný objev z Británie. Vědci našli ostatky královny z 11. století Přečíst článek ›</a>
      </aside>
      <p>Alžběta II. se zde veřejnosti obvykle představuje v tzv. Státní koruně britského impéria, kterou vyrobili pro korunovaci královny Viktorie roku 1837. Tuto korunu zdobí 2 783 diamantů, 17 safírů, 277 perel, 11 smaragdů a pět rubínů, včetně slavného rubínu známého pod jménem Černý princ.</p>
      <h3>Je to rakovina, tvrdí nejmenovaný zdroj</h3>
      <p>V letošním roce si však královna vzala mnohem menší a méně okázalou korunu, tradiční koruna byla nesena před ní na podušce.To okamžitě vzbudilo dohady, zda není panovnice, která loni v létě oslavila 65 let na britském trůně, vážně nemocná, což jí zabraňuje těžkou korunu nosit.</p>
      <figure>
        <img src="https://g.denik.cz/1/56/princ-william-harry_denik-150-3x2.jpg"/>
      </figure>
      <aside>
        <a href="https://www.denik.cz/spolecnost/vydali-jsme-se-jinymi-cestami-princ-harry-priznal-napeti-ve-vztahu-s-williamem-20191021.html">Vydali jsme se jinými cestami. Princ Harry přiznal napětí ve vztahu s Williamem Přečíst článek ›</a>
      </aside>
      <p>Podle jednoho nejmenovaného zdroje, jehož neváhal ocitovat britský bulvár, prý Alžběta II. trpí rakovinou močového měchýře, ale ve svém věku už nemůže podstoupit operaci ani chemoterapii. Podle tohoto zdroje je prý jen otázkou času, kdy panovnické povinnosti převezme Alžbětin syn princ Charles. Údajný "zasvěcenec" pak ještě dodal, že státní otevření Parlamentu mělo být královniným posledním veřejným vystoupením.</p>
      <h3>Buckinghamský palác zatím nic neoznámil</h3>
      <p>Tento odhad mu ale nevyšel. Jak upozorňuje server <a href="https://www.ibtimes.com/truth-about-rumor-queen-elizabeth-terribly-ill-suffering-bladder-cancer-2855680">IBT Times</a>, královna se objevila na veřejnosti i po otevření Parlamentu, například byl vyfotografována při cestě do kostela a zúčastnila se také setkání s Camillou Parker Bowlesovou, která je po princezně Dianě druhou Charlesovou manželkou.</p>
      <figure>
        <img src="https://g.denik.cz/1/13/1280px-highclere-castle-april-2011-2_denik-150-3x2.jpg"/>
      </figure>
      <aside>
        <a href="https://www.denik.cz/cestovani/highclere-castle-downton-abbey-airbnb-ubytovani-cestovani-historie-20190918.html">Panství Downton: Ikonický zámek je k dispozici na Airbnb. Jaký luxus nabízí? Přečíst článek ›</a>
      </aside>
      <p>"Že si královna nevzala na otevření Parlamentu svou velkou a těžkou korunu, neznamená, že musí být vážně nemocná. Možná ji zkrátka odmítla z praktických důvodů," uvedl server IBT Times, jenž vyjádřil pochybnosti i o spolehlivosti informací od nejmenovaného zdroje. "Je-li Její Veličenstvo opravdu příliš slabé a nemocné, oznámí to Buckinghamský palác," uvedl.</p>
    </article>
  </body>
</html>