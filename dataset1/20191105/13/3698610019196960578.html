<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/bihus-info-oprilyudnili-dokazi-brehni-tkachenka-pro-pivroku-orendu-mayetku-na-truhanovomu-ostrovi-328536_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T13:09:00+00:00"/>
    <meta property="og:title" content="Bihus.Info оприлюднили докази брехні Ткаченка про півроку оренду маєтку на Трухановому острові"/>
    <meta property="og:description" content="У 2015 році плюси зробили серію матеріалів про незаконне поселення на острові, а вже наступного року туди перебрався гендиректор телеканалу."/>
  </head>
  <body>
    <article>
      <h1>Bihus.Info оприлюднили докази брехні Ткаченка про півроку оренди маєтку на Трухановому острові</h1>
      <h2>У 2015 році "плюси" зробили серію матеріалів про незаконне поселення на острові, а вже наступного року туди перебрався гендиректор телеканалу.</h2>
      <address>
        <time datetime="2019-11-05T13:09:00+00:00">05 Nov 2019, 13:09</time>
      </address>
      <p>Кандидат на посаду голови Київської міської держадміністрації, народний депутат від "Слуги народу" і колишній гендиректор телеканалу "1+1" <b><a href="https://dt.ua/POLITICS/tkachenko-zabuv-vkazati-u-deklaraciyi-nezakonniy-mayetok-na-truhanovomu-ostrovi-bihus-info-327080_.html">Олександр Ткаченко</a></b> користується незаконним маєтком на Трухановому острові в Києві щонайменше з 2016 року.</p>
      <p>Водночас до декларацій Ткаченка цей будинок систематично не потрапляє. Сам депутат стверджує, що орендував його лише влітку цього року, тому витрати на оренду нібито з'являться у декларації лише наступного року.</p>
      <p>Маєток знаходиться на ділянці, яку місто ще 1994 року передало в оренду під водно-спортивний комплекс ТОВ "Учбово-спортивний комерційний клуб "Україно". Будувати житло на цій землі, яка належить до охоронної зони, заборонено, йдеться у розслідуванні Олександра Курбатова для <a href="https://bihus.info/nardep-tkachenko-perebravsya-na-trukhaniv-pislya-rozsliduvannya-plyusiv-pro-nezakonnist-zabudovi">Bihus.Info</a>.</p>
      <p>"Труханів острів – рекреаційна зона в столиці, де житлове будівництво заборонене… У 2015 році журналісти каналу "1+1" зробили серію матеріалів про незаконне поселення на Трухановому острові, зокрема – і про нецільове використання саме цієї бази", - наголошують журналісти.</p>
      <p>А вже у 2016-му в соцмережах Олександра Ткаченко та його дружини Анни почали з'являтися світлини, зроблені біля цього маєтку. З 2017 року родина викладала такі фотографії регулярно, що спростовує твердження депутата про оренду будинку лише впродовж кількох місяців 2019 року.</p>
      <figure>
        <img src="https://image.zn.ua/media/images/original/Nov2019/243949.jpg"/>
        <figcaption>bihus.info</figcaption>
      </figure>
      <figure>
        <img src="https://image.zn.ua/media/images/original/Nov2019/243950.jpg"/>
        <figcaption>bihus.info</figcaption>
      </figure>
      <p>За документами цей маєток є "адміністративною будівлею", яка перебуває у приватній власності директора інвест-групи "Інеко" і співвласника спортивного клубу "Україно" Дениса Копилова. Копилов підтвердив журналістам, що саме він надає будинок Ткаченку в оренду.</p>
      <figure>
        <iframe src="https://www.youtube.com/embed/G88Byc_IHF0" width="640" height="360" data-service="Youtube" scrolling="no"/>
      </figure>
      <p>Раніше <a href="https://dt.ua/POLITICS/goncharuk-pidtverdiv-zvilnennya-klichka-z-posadi-golovi-kmda-322556_.html"><b>Кабмін погодив звільнення голови Київської міської державної адміністрації Віталія Кличка</b> </a>і направив відповідне подання на підпис президенту Володимиру Зеленському, однак відповідний указ ще не публікували.</p>
      <p>У відповідь Віталій <a href="https://dt.ua/POLITICS/klichko-prokomentuvav-svoye-zvilnennya-z-posadi-golovi-kmda-322567_.html"><b>Кличко заявив, що вважає таке рішення неконституційним</b></a>, а звільнити його можуть тільки кияни.</p>
      <p>Зазначимо, у Києві на посаду голови КМДА президенти зазвичай призначали обраних мерів. Винятками були тільки Іван Салій, який очолив КМДА за президентства Леоніда Кравчука в 1993 році та Олександр Попов, призначений Віктором Януковичем восени 2010 року замість Леоніда Черновецького.</p>
      <p>Водночас давно ходять чутки, що у президента Володимира Зеленського хочуть призначити новим очільником Київської міської держадміністрації колишнього <b><a href="https://dt.ua/POLITICS/na-post-glavi-kmda-planuyut-priznachiti-gen-direktora-1-1-tkachenka-zmi-317080_.html">гендиректора телеканалу "1+1" Олександра Ткаченка</a></b>. </p>
      <p>Докладніше про правові колізії щодо посади мера та голови КМДА читайте у статті Олександра Сергієнка "<a href="https://dt.ua/internal/stolicya-dezhavyu-320891_.html"><b>Столиця дежавю</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL2JpaHVzLmluZm8=">bihus.info</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>