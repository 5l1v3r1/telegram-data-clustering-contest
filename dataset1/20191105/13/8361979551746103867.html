<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/motor-sich-neoficiyniy-radnik-trampa-vede-peregovori-pro-pokupku-kompaniji-wsj-novini-ukrajini-50051708.html"/>
    <meta property="og:site_name" content="НВ"/>
    <meta property="article:published_time" content="2019-11-05T13:36:00+00:00"/>
    <meta property="og:title" content="Неофіційний радник Трампа веде переговори про покупку компанії Мотор Січ — WSJ"/>
    <meta property="og:description" content="Неофіційний радник президента США Дональда Трампа Ерік Принс обговорює питання про покупку Мотор Січі, одного з найбільших в світі виробників двигунів для авіаційної техніки."/>
  </head>
  <body>
    <article>
      <h1>Неофіційний радник Трампа веде переговори про покупку компанії Мотор Січ — WSJ</h1>
      <h2>Неофіційний радник президента США Дональда Трампа Ерік Принс обговорює питання про покупку Мотор Січі, одного з найбільших в світі виробників двигунів для авіаційної техніки.</h2>
      <address>
        <time datetime="2019-11-05T13:36:00+00:00">05 Nov 2019, 13:36</time>
      </address>
      <p>Про це з посиланням на джерела пише видання <a href="https://www.wsj.com/articles/security-contractor-erik-prince-is-in-talks-to-acquire-ukraines-motor-sich-11572949809">Wall Street Journal</a>.</p>
      <p>Принс — засновник американської приватної військової компанії Blackwater (зараз — Academi). Він є виконавчим директором приватної компанії в сфері безпеки Frontier Services Group, яка базується в Гонконгу та Пекіні.</p>
      <p>WSJ зазначає, що Вашингтон намагається перешкодити купівлі української Мотор Січі групою китайських компаній. В кінці вересня тимчасовий повірений у справах США в Україні Вільям Тейлор та старший радник Міноборони США по Україні Дональд Вінтер відвідали завод, який знаходиться в Запоріжжі.</p>
      <p>WSJ пише з посиланням на дані Державної прикордонної служби України, що з 2014 року Принс приїжджав в Україну не менше дев’яти разів. Американський чиновник зустрівся з ним раніше в цьому році. Принс висловив зацікавленість в покупці підприємства, якщо компанія залишиться зареєстрованою в Україні і він отримає список її клієнтів.</p>
      <p>Бізнесмен від коментарів відмовився. Представник Frontier Services Group і Принса сказав журналістам, що він хоче інвестувати в Україну. В Мотор Січі на запит не відповіли.</p>
      <p>Видання зазначає, що Принс приїжджав в Україну 24−27 жовтня. Він відвідував підприємство. За словами співрозмовника WSJ в компанії, Принс був вражений «високим рівнем технологій».</p>
      <p>Frontier Services Group надає матеріально-технічну підтримку і підтримку в сфері безпеки китайським підприємствам в Африці. Найбільшим акціонером групи є CITIC Group Corp., китайський інвестиційний фонд, який контролюється державою.</p>
      <p>У Принса є також зв’язки в Росії. У квітні стало відомо, що мін'юст США підозрює, що він збрехав Конгресу про свою зустріч в січні 2017 року з главою Російського фонду прямих інвестицій Кирилом Дмитрієвим.</p>
      <p>Представники адміністрації Трампа обговорювали можливість покупки підприємства з ще одним потенційним покупцем — Максимом Поляковим, власником аерокосмічного підприємства Firefly Aerospace, яке базується в Остіні (Штат Техас).</p>
      <p>Нагадаємо, Мотор Січ довгий час одноосібно контролював її почесний президент В’ячеслав Богуслаєв. У 2016 році великі пакети акцій підприємства були продані іноземним компаніям. У вересні 2017 року Служба безпеки України порушила кримінальну справу за статтями «диверсія» і «підготовка до злочину», а Шевченківський райсуд Києва заарештував сконцентровані у власності п’яти офшорів 41% акцій Мотор Січі.</p>
      <p>У серпні цього року стало відомо, що держава Україна в особі одного з підприємств концерну Укроборонпром на безоплатній основі <a href="https://nv.ua/biz/markets/kogda-kitaycy-kupyat-motor-sich-u-boguslaeva-50037492.html">отримає 25,2% акцій АТ Мотор Січ</a><a href="https://nv.ua/biz/markets/kogda-kitaycy-kupyat-motor-sich-u-boguslaeva-50037492.html"> </a><a href="https://nv.ua/biz/markets/kogda-kitaycy-kupyat-motor-sich-u-boguslaeva-50037492.html">(</a><a href="https://nv.ua/biz/markets/kogda-kitaycy-kupyat-motor-sich-u-boguslaeva-50037492.html">Запоріжжя)</a>. При цьому контрольний пакет акцій перейде до інвесторів з Китаю. Договір про співпрацю підписано між державою Україна в особі держконцерну Укроборонпром, компаніями Skyrizon Aircraft і Xinwei Technology Group. Договір передбачає порядок спільного управління компанією (акціонерну угоду). ЗМІ писали, що в разі отримання дозволу на покупку понад 50% акцій Мотор Січі ці компанії <a href="https://nv.ua/biz/markets/motor-sich-dve-kitayskie-kompanii-vnesut-v-gosbyudzhet-ukrainy-100-mln-novosti-ukainy-50038297.html">заплатять до держбюджету $100 млн</a>.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/markets/prodazh-motor-sichi-v-ssha-poperedili-ukrajinu-pro-nebezpechnist-kontaktiv-iz-kitaycyami-novini-ukrajini-50039426.html">Продаж Мотор Січі: Болтон попередив Україну про небезпечність контактів із китайцями</a>
        </li>
      </ul>
    </article>
  </body>
</html>