<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545119.html/%D8%A7%D9%81%D8%B2%D8%A7%DB%8C%D8%B4-%D8%A8%D8%AF%D9%87%DB%8C-%D9%87%D8%A7%DB%8C-%D8%AF%D9%88%D9%84%D8%AA-%D8%A8%D9%87-%D8%AA%D8%A7%D9%85%DB%8C%D9%86-%D8%A7%D8%AC%D8%AA%D9%85%D8%A7%D8%B9%DB%8C-%D8%B9%D8%A7%D9%85%D9%84-%D8%A7%DB%8C%D8%AC%D8%A7%D8%AF-%D9%85%D8%B4%DA%A9%D9%84%D8%A7%D8%AA-%D8%AF%D8%B1-%D9%BE%D8%B1%D8%AF%D8%A7%D8%AE%D8%AA-%D8%AA%D8%B9%D9%87%D8%AF%D8%A7%D8%AA-%D8%A7%DB%8C%D9%86-%D8%B3%D8%A7%D8%B2%D9%85%D8%A7%D9%86--%D8%AA%D8%AF%D9%88%DB%8C%D9%86-%D8%A7%D8%B5%D9%84%D8%A7%D8%AD%DB%8C%D9%87-%D9%82%D8%A7%D9%86%D9%88%D9%86-%D9%85%D8%B4%D8%A7%D8%BA%D9%84-%D8%B3%D8%AE%D8%AA-%D9%88-%D8%B2%DB%8C%D8%A7%D9%86-%D8%A2%D9%88%D8%B1-%D8%AF%D8%B1-%DA%A9%D9%85%DB%8C%D8%B3%DB%8C%D9%88%D9%86-%D8%A7%D9%82%D8%AA%D8%B5%D8%A7%D8%AF%DB%8C-%D9%85%D8%AC%D9%84%D8%B3"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T13:33:00+00:00"/>
    <meta property="og:title" content="افزایش بدهی‌های دولت به تامین اجتماعی عامل ایجاد مشکلات در پرداخت تعهدات این سازمان/ تدوین اصلاحیه قانون مشاغل سخت و زیان آور در کمیسیون اقتصادی مجلس"/>
    <meta property="og:description" content="نماینده مردم کرمان و راور در مجلس گفت: افزایش سقف بدهی‌های دولت به تامین اجتماعی نگران کننده است و استمرار آن موجب مشکلات جدی برای این سازمان در پرداخت تعهدات خود می شود."/>
  </head>
  <body>
    <article>
      <h1>افزایش بدهی‌های دولت به تامین اجتماعی عامل ایجاد مشکلات در پرداخت تعهدات این سازمان/ تدوین اصلاحیه قانون مشاغل سخت و زیان آور در کمیسیون اقتصادی مجلس</h1>
      <h2>عضو کمیسیون اقتصادی مجلس مطرح کرد؛</h2>
      <address>
        <time datetime="2019-11-05T13:33:00+00:00">05 Nov 2019, 13:33</time>
      </address>
      <p>نماینده مردم کرمان و راور در مجلس گفت: افزایش سقف بدهی‌های دولت به تامین اجتماعی نگران کننده است و استمرار آن موجب مشکلات جدی برای این سازمان در پرداخت تعهدات خود می شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://armanekerman.ir/">راه آرمان</a>؛ صبح امروز محمدرضا پورابراهیمی نماینده مردم کرمان و راور در مجلس در نشست مشترک رئیس سازمان تامین اجتماعی کشور و جمعی از نمایندگان استان کرمان اظهار داشت: سازمان تامین اجتماعی در ارائه خدمات مرتبط با بیمه های اجتماعی و برنامه ریزی در حوزه کلان اقتصاد کشور از اهمیت به سزایی برخوردار است.</p>
      <p>وی عنوان کرد: با توجه به شرایط خاص سازمان تامین اجتماعی در سال های اخیر، لزوم برنامه ریزی جامع برای این سازمان ضروری است از این رو آمادگی لازم برای کمک به این سازمان را داریم و ضمن عملیاتی کردن تعهدات خود در حوزه بیمه انتظار می رود این سازمان به موضوعات اقتصادی ورود کند.</p>
      <p>
        <b>تعهدات دولت به سازمان تامین اجتماعی در سال 98 مبلغ ۳۰ هزار میلیارد تومان است</b>
      </p>
      <p>پورابراهیمی افزود: بر اساس پیش بینی های انجام شده تعهدات دولت به سازمان تامین اجتماعی در سال 98 مبلغ ۳۰ هزار میلیارد تومان است که باید بدهی های دولت به این سازمان تعیین تکلیف شود.</p>
      <p>نماینده مردم کرمان و راور در مجلس مطرح کرد: افزایش سقف بدهی های دولت به تامین اجتماعی نگران کننده است و استمرار آن موجب مشکلات جدی برای این سازمان در پرداخت تعهدات بازنشستگان، بیمه ای و بخش های مختلف مربوط به جذب سرمایه گذار می شود از سوی دیگر این افزایش تثبیت تعهدات دولت را در سال های بعد دچار مشکل می کند.</p>
      <p>وی یادآور شد: انتظار ما این است که دولت به تعهدات خود عمل کند، در ارتباط با مالیات بر ارزش افزوده پیشنهادی شد که دولت درآمدی که از این طریق به دست می آورد را برای ایفای تعهدات خویش به سازمان تامین اجتماعی لحاظ کند.</p>
      <p>
        <b>تدوین اصلاحیه قانون مشاغل سخت و زیان آور در کمیسیون اقتصادی مجلس</b>
      </p>
      <p>پورابراهیمی ادامه داد: متن پیشنهادی برای اصلاحیه قانون مشاغل سخت و زیان آور تدوین شده است در صورتی که این متن پیشنهادی به صحن علنی آید با رای بالا تصویب خواهد شد.</p>
      <p>عضو کمیسیون اقتصادی مجلس تصریح کرد: موارد متعددی از خانواده‌هایی که مشمول استفاده از خدمات قالیبافان، صنایع دستی، خادمان مساجد، کارگران ساختمان هستند وجود دارد که امکان استفاده از این ظرفیت بیمه ای برای آن ها فراهم نیست و مشکلات عدیده ای برای آن ها ایجاد کرده است.</p>
      <p>وی گفت: به دلیل اینکه کرمان استانی معدنی، صنعتی، کشاورزی، خدماتی و گردشگری است، کارگران و کارفرمایان زیادی دارد از این رو ضمن درخواست از ریاست سازمان تامین اجتماعیکشور برای حضور در کرمان پیشنهاد می شود نشستی با موضوع شوراهای کارگری برگزار شود و فعالان اقتصادی، کارفرمایان حضور یافته و موضوعات مختلف با تامین اجتماعی را برطرف کنند.</p>
      <p>انتهای پیام/</p>
    </article>
  </body>
</html>