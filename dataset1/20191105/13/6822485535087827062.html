<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814102.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T13:33:00+00:00"/>
    <meta property="og:title" content="مطهری: باید به دانشجوی گستاخ پاسخ قاطع داد/ جمله‌ام درخور یک عضو کمیسیون فرهنگی مجلس بود!"/>
    <meta property="og:description" content="به گزارش مهر، علی مطهری نماینده مردم تهران در مجلس شورای اسلامی که روز گذشته توهینش به یک دانشجو در فضای مجازی منتشر شد، امروز درخصوص آن ویدئوی حاشیه‌ساز به سوالات پاسخ داد."/>
  </head>
  <body>
    <article>
      <h1>مطهری: باید به دانشجوی گستاخ پاسخ قاطع داد/ جمله‌ام درخور یک عضو کمیسیون فرهنگی مجلس بود!</h1>
      <address>
        <time datetime="2019-11-05T13:33:00+00:00">05 Nov 2019, 13:33</time>
      </address>
      <p>علی مطهری با تاکید مجدد بر برخورد نامناسب خود با یک دانشجوی منتقد گفت: باید به دانشجوی گستاخ پاسخ درخور داد و لازم بود تأدیبش کنم.</p>
      <p>به گزارش مهر، علی مطهری نماینده مردم تهران در مجلس شورای اسلامی که روز گذشته توهینش به یک دانشجو در فضای مجازی منتشر شد، امروز درخصوص آن ویدئوی حاشیه‌ساز به سوالات پاسخ داد.</p>
      <p>مشروح این پرسش و پاسخ با عضو فراکسیون امید مجلس به شرح زیر است:</p>
      <p>
        <b>آقا مطهری شما سابقه این‌گونه توهین‌ها به نمایندگان را در دوره های قبل داشته‌اید.</b>
      </p>
      <p>خیر.</p>
      <p>
        <b>شما که عضو کمیسیون فرهنگی هستید، چرا باید این‌گونه صحبت می‌کردید؟</b>
      </p>
      <p>این یک اقدام رذیلانه‌ای از طرف دو خبرگزاری بود.</p>
      <p>
        <b>یعنی شما چنین توهینی را به یک دانشجو نکرده بودید؟</b>
      </p>
      <p>خیر.</p>
      <p>
        <b>صدا و تصویر شما موجود است؟</b>
      </p>
      <p>نه‌ این‌گونه نبود. یک دانشجوی پسر از ابتدای جلسه می‌خواست جلسه را بهم زند، در بخش پرسش و پاسخ تا من می‌خواستم صحبت کنم، شروع به داد و فریاد می‌کرد.</p>
      <p>
        <b>صدای یک دانشجوی دختر در آن ویدئو وجود دارد نه دانشجوی پسر!</b>
      </p>
      <p>اجازه بده من حرف بزنم، چرا تندتند حرف می‌زنی؟ گوش بده بگذار من حرف بزنم، انقدر تندتند حرف نزن. تحمل ندارند من صحبت کنم. مگر من می‌گویم صدای من نیست؟ اول گوش بده موضوع چه بوده بعد صحبت کن. هر سؤالی که می‌شد، شروع می‌کردند به فریاد زدن، در آخر جلسه داد زد که شما باید قرص ضد فراموشی بخورید، من هم از باب مزاح و شوخی گفتم من انواع و اقسام قرص‌ها را دارم، قرص ضدبارداری هم برای شما دارم. همه خندیدند و به عنوان یک شوخی تلقی کردند. ما بیرون آمدیم و دیدیم یک ویدئو پخش کردند مبنی براینکه «توهین علی مطهری به یک دانشجوی دختر» این در حالی است که این دانشجو پسر بود، اگر دختر بود همان‌جا اعتراض می‌کردند. من از دو خبرگزاری که این ویدئو را منتشر کردند شکایت می‌کنم.</p>
      <p>
        <b>اگر ادعای شما صحیح باشد هم تفاوتی در اصل توهین نمی‌کند که به دانشجوی دختر گفته باشید یا پسر، به نظر شما این صحبت در شأن عضو کمیسیون فرهنگی مجلس بود؟ اساتید دانشگاه شهید بهشتی گفته‌اند که «می‌خواهیم از آقای مطهری به هیئت نظارت شکایت کنیم».</b>
      </p>
      <p>اشتباه می‌کنند، موضوع را نمی‌دانند.</p>
      <p>
        <b>آقای دکتر! وقتی در مراسم دانشجویی شرکت می‌کنید، باید سعه‌صدر بالایی داشته باشید و خود را آماده انتقادات تند کنید.</b>
      </p>
      <p>نه باید به دانشجوی گستاخ، پاسخ درخور داد.</p>
      <p>
        <b>آیا این پاسخ شما درخور یک عضو کمیسیون فرهنگی مجلس بود؟</b>
      </p>
      <p>بله. در مقابل صحبت‌هایی که او کرد، این پاسخ برای تأدیبش لازم بود.</p>
    </article>
  </body>
</html>