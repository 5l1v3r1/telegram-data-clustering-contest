<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/diputats-CUP-cobraran-representants-Congres_0_2338566272.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T13:25:21+00:00"/>
    <meta property="og:title" content="Els diputats de la CUP cobraran entre un 60% i un 70% menys que la resta de representants del Congrés"/>
    <meta property="og:description" content="Els cupaires es comprometen a no estar més de dues legislatures a la cambra baixa"/>
  </head>
  <body>
    <article>
      <h1>Els diputats de la CUP cobraran entre un 60% i un 70% menys que la resta de representants del Congrés</h1>
      <h2>Els cupaires es comprometen a no estar més de dues legislatures a la cambra baixa</h2>
      <address>
        <time datetime="2019-11-05T13:25:21+00:00">05 Nov 2019, 13:25</time>
      </address>
      <figure>
        <a href="https://www.ara.cat/2019/11/05/politica/diputats-CUP-cobraran-representants-Congres_2338576300_67149717_1000x1500.jpg">
          <img src="https://www.ara.cat/2019/11/05/politica/diputats-CUP-cobraran-representants-Congres_2338576300_67149717_1000x1500.jpg"/>
        </a>
        <figcaption>Els diputats de la CUP cobraran entre un 60% i un 70% menys que la resta de representants del Congrés</figcaption>
      </figure>
      <p>Si la CUP obté representació al Congrés, com auguren totes les enquestes, els seus diputats cobraran menys de dues terceres parts del salari que cobraran la resta de membres del Congrés. Així s'ha acordat en el codi ètic que ha aprovat la formació anticapitalista de cara a les eleccions del 10-N, que estipula que la retribució (en una escala depenent de la situació familiar) serà de 1.544,97 €, 1.674,71 € o 1.804,30 € tenint en compte aquestes circumstàncies personals. D'aquesta manera, els diputats de la CUP cobraran entre un 63% i un 69% menys que els seus homòlegs d'altres partits, que cobren uns 5.000 euros,  cinc vegades el salari mínim interprofessional, que se situa en 900 euros.</p>
      <p>Els diputats rasos de la cambra baixa reben una assignació institucional de 2.972,94 euros al mes, una xifra a la qual cal sumar els complements en funció del càrrec que ocupin i la indemnització per despeses que siguin indispensables en el compliment de la seva funció. Aquest últim concepte, no exempt de polèmica, es destina a cobrir les despeses que els origina l'activitat de la cambra –per exemple el lloguer d'un habitatge o la manutenció–, i oscil·la entre els 1.921 euros per als diputats de circumscripcions diferents a Madrid i els 917,03 euros per als electes per la capital. Unes xifres que fan que un diputat de fora de Madrid cobri uns 4.893 euros al mes.</p>
      <p>Una mesura que els cupaires ja porten a terme al Parlament o als ajuntaments on tenen representació i que obeeix al seu compromís de no beneficiar-se dels elevats sous que guanyen els càrrecs electes." La responsabilitat dels càrrecs electes de la CUP s’entén com una responsabilitat pública de servei a la ciutadania justament retribuïda", remarquen en el codi ètic. Els diners restants els lliuren al partit, que els distribueix per logística interna i en lliura a entitats socials. </p>
      <p>La formació assembleària també es compromet que els seus diputats no estiguin més de dues legislatures al Congrés per "garantir la necessària renovació d’equips i d’idees". Un cop cessat o esgotat el període màxim del càrrec electe o de confiança de la CUP, durant un període també de dos anys, no s’accedirà a cap organisme públic o privat el qual s’hagi supervisat, o hagi sigut creat, en virtut dels poders que el càrrec conferia.</p>
    </article>
  </body>
</html>