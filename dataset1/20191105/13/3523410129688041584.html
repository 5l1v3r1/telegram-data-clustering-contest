<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638335/%D9%86%DA%AF%D8%A7%D9%87%DB%8C-%D8%A8%D9%87-%DA%A9%D8%A7%D8%B1%D9%87%D8%A7%DB%8C-%D9%81%D8%B1%D9%87%D9%86%DA%AF%DB%8C-%D9%88-%D8%A7%D8%AC%D8%AA%D9%85%D8%A7%D8%B9%DB%8C-%D8%A7%D9%85%D8%A7%D9%85-%D8%AD%D8%B3%D9%86-%D8%B9%D8%B3%DA%A9%D8%B1%DB%8C-%D8%B9"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T13:57:00+00:00"/>
    <meta property="og:title" content="نگاهی به کارهای فرهنگی و اجتماعی امام حسن عسکری (ع)"/>
    <meta property="og:description" content="خطیب اصفهانی، توجه دادن شیعیان به علماء و فقیهان و دستور گرفتن از آنان را یکی از کارهای فرهنگی، اجتماعی امام حسن عسکری (ع) توصیف می‌کند."/>
  </head>
  <body>
    <article>
      <h1>
        <a href="https://www.bultannews.com/fa/news/638335/%D9%86%DA%AF%D8%A7%D9%87%DB%8C-%D8%A8%D9%87-%DA%A9%D8%A7%D8%B1%D9%87%D8%A7%DB%8C-%D9%81%D8%B1%D9%87%D9%86%DA%AF%DB%8C-%D9%88-%D8%A7%D8%AC%D8%AA%D9%85%D8%A7%D8%B9%DB%8C-%D8%A7%D9%85%D8%A7%D9%85-%D8%AD%D8%B3%D9%86-%D8%B9%D8%B3%DA%A9%D8%B1%DB%8C-%D8%B9">نگاهی به کارهای فرهنگی و اجتماعی امام حسن عسکری (ع)</a>
      </h1>
      <h2>خطیب اصفهانی، توجه دادن شیعیان به علماء و فقیهان و دستور گرفتن از آنان را یکی از کارهای فرهنگی، اجتماعی امام حسن عسکری (ع) توصیف می‌کند.</h2>
      <address><time datetime="2019-11-05T13:57:00+00:00">05 Nov 2019, 13:57</time> by <a rel="author">بولتن نیوز | bultannews.com</a></address>
      <p><b>گروه دین و اندیشه:</b> هشتم ماه ربیع‌الاول شهادت حضرت امام حسن عسکری (ع)، یازدهمین خورشید تابان امامت و ولایت واقع‌شده و با این شهادت مظلومانه امامت فرزندشان امام عصر (عج) آغاز می‌گردد.</p>
      <p> </p>
      <p> </p>
      <p>حجت‌الاسلام‌والمسلمین <b>مرتضی اسماعیل‌پور</b>، استاد حوزه علمیه نبی اکرم (ص) در پاسخ به این سؤال که رمز اینکه امام هادی (ع) و امام حسن عسکری (ع) را «عسکریین» می‌نامند، به خبرنگار بولتن نیوز، گفت:</p>
      <p> </p>
      <p>«زیرا این دو امام مظلوم را در پادگان نظامی قرار داده بودند تا بر آنان نظارت کنند و تحت کنترل خلفای عباسی باشند. آن‌قدر شرایط بر امام سخت بود که خود حضرت گفته‌اند: گرفتاری‌هایی که برای ما ایجاد کردند هیچ‌یک از پدران ما به آن مبتلا نشدند اگر کسی پرسش دینی داشت به‌سختی می‌توانست امام را زیارت کند و در تاریخ آمده یکی از شیعیان از امام پرسش‌هایی داشت، به شکل خیار فروش آمد برای فروش خیارهایش ولی هدفش دیدار امام بود که در خلال فروش پاسخ پرسش‌هایش را از امام می‌شنید.»</p>
      <p> </p>
      <p>امام جماعت مسجد حضرت ابوالفضل (ع) ستارخان، در ادامه افزود: «امام حسن عسکری (ع) بعد از شهادت پدر، شش سال عهده‌دار امامت بودند که در این ایام، حضرت در سخت‌ترین شرایط و ناگوارترین روزهایی بود که بر اهل‌بیت (ع) می‌گذشت زیرا حاکمان عباسی حریص‌ترین مردم برای حفظ قدرت و حکومت بودند و می‌دانستند که مهدی (عج) از اهل‌بیت (ع) و از فرزندان امام حسن (ع) است منتظر بودند آن حضرت را به چنگ آورند و نابودش کنند بنابراین امام حسن عسکری (ع) را در تنگنا و فشار قرار می‌دادند حتی دو نفر از افراد شرور را گماشته بودند تا حضرت را کنترل کنند.»</p>
      <p> </p>
      <p>این مفسر قرآن کریم ادامه داد: «خلفای معاصر حضرت، معتز، مهتدی و معتمد عباسی بودند و از هرکدام متحمل شدیدترین رنج و فشار و پیگرد و ترور گردید چنانچه امام را بارها دستگیر و به زندان انداختند. بااین‌همه آزار، امام در میان امت اسلام از محبوبیت زائدالوصفی برخوردار بودند و آن حضرت را از همه علویان و عباسیان برتر می‌دانستند.»</p>
      <p> </p>
      <p>حجت‌الاسلام‌والمسلمین اسماعیل‌پور اظهار کرد: «عمر بابرکت حضرت ۲۸ سال بود و امامت ایشان ۶ سال طول کشید و کمترین دوران امامت از آن امام حسن عسکری (ع) بود.»</p>
      <p> </p>
      <figure>
        <img src="https://www.bultannews.com/files/fa/news/1398/8/14/1192560_369.jpg"/>
      </figure>
      <p> </p>
      <p>
        <b>درسی که مسئولین باید از امام حسن عسکری (ع) بگیرند</b>
      </p>
      <p>این خطیب اصفهانی با اشاره به روایتی از امام حسن عسکری (ع) که تشریح کرد: «<b>فَأمّا مَن كانَ مِن الفُقَهاءِ صائنا لنفسِهِ حافِظا لِدينِهِ مُخالِفا على هَواهُ مُطِيعا لأمرِ مَولاهُ فلِلعَوامِّ أن يُقَلِّدُوهُ؛</b> ازمیان فقهاء کسانی که صیانت نفس دارند، حافظ انسانیت و ارزش‌های انسانی است، نگهدار دین ومخالف هواهای نفسانی ومطیع فرمان مولای (خدا) خود هست، برای همه مردم واجب است پیرو او باشند»</p>
      <p> </p>
      <p>حجت‌الاسلام‌والمسلمین اسماعیل‌پور گفت: از کارهای فرهنگی، اجتماعی امام حسن عسکری (ع) می‌توان به توجه دادن شیعیان به علماء، فقیهان و دستور گرفتن از آنان اشاره کرد و گویا امام حسن عسکری (ع) برای زمان ما چنین برنامه‌ای را تنظیم کرده‌اند که پیرو فقها و مراجع تقلید خود باشیم و با حدیث فرزند بزرگوارشان امام عصر (عج) در پرسشی که از ایشان شده بود که در نبود امام معصوم (ع) در حوادثی که واقع می‌شود حکم الهی را چگونه به دست آوریم حضرت گفتند: «<b>و اما الحوادث الواقعة فارجعوا فیها إلی رواة حدیثنا فانهم حجتی علیکم و انا حجة الله علیهم</b>» و این موضوع درس بزرگی از امام حسن عسکری (ع) و امام عصر (عج) برای مردم و مسئولین ما است که در عصر غیبت، پیوند اجتماعی بین مؤمنان، مسلمانان و پارسایان برقرار کنند و این پیوند باید بر اساس امامت و ولایت پیش رود تا در نظام اسلامی گسستی ایجاد نشود و جامعه بر اساس امت واحده به‌سوی آرمان‌های متعالی در حال پویش و رویش باشد.</p>
      <p> </p>
      <p>وی در پاسخ به این سؤال که چگونه شیعه حقیقی امام حسن عسکری (ع) شویم؟ گفت: از امام حسن عسکری (ع) روایت است که می‌فرمایند: «اوصیکم بتقوی الله والورع فی دینکم والاجتهاد لله وصدق الحدیث...»؛ شما را به تقوای الهی و پارسایی در دینتان و تلاش برای خدا و راست‌گویی و امانت‌داری و سجده‌های طولانی و حسن همسایگی (ارتباط خوب با همسایگان) سفارش می‌کنم.</p>
      <p> </p>
      <p>این استاد حوزه ادامه داد: پیامبر اکرم (ص) هم برای همین ارزش‌ها برانگیخته‌شده‌اند؛ اگر کسی در میان شما در دینش پارسا و در سخنش راست‌گو و امانت‌دار و با مردم خوش‌اخلاق باشد به او شیعه و پیرو اهل‌بیت (ع) می‌گویند و وجود این ارزش‌ها در پیروان ما باعث خوشحالی ما می‌گردد؛ و در همین راستا از امام حسن عسکری (ع) روایت است: «رُوِيَ عَنْ حَسَن بن عَليٍّ العَسكري (عليهما السّلام) قال لِشیعَتِه: أَكْثِرُوا ذِكْرَ اللَّهِ وَ ذِكْرَ الْمَوْتِ وَ تِلَاوَةَ الْقُرْآنِ وَ الصَّلَاةَ عَلَى النَّبِيِّ فَإِنَّ الصَّلَاةَ عَلَى رَسُولِ اللَّهِ عَشْرُ حَسَنَات. امام حسن عسكري (صلوات الله عليه) خطاب به شیعیان خود فرمودند: زیاد به یاد خدا باشید و بسیار به یاد مرگ باشید و فراوان تلاوت قرآن کنید و بر پیامبر (ص) زیاد صلوات بفرستید. پس بی‏شک هر صلوات بر پیامبر (ص) ده حسنه محسوب می‌شود.»</p>
      <p> </p>
      <p>حجت‌الاسلام‌والمسلمین مرتضی اسماعیل‌پور در پایان، کلام خود را با چند بیت در رثای امام حسن عسکری (ع) تمام کرد:</p>
      <p>عسکری شد کشته از زهرجفای معتمد</p>
      <p>عالمی ماتم سراشد زین جفا یابن الحسن</p>
      <p>شدنه تنهاقلب پاکت درعزایش داغدار</p>
      <p>سوختی چون شمع دراین ماجرا یابن الحسن</p>
      <p>من نمی دانم چه زهری بود آن زهر جفا</p>
      <p>کرد او را از عزیزانش جدا یابن الحسن</p>
      <p> </p>
      <p> </p>
      <p>گفتگو از علیرضا برومند</p>
    </article>
  </body>
</html>