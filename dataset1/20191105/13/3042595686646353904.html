<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/seksdoblet-inntekten-na-er-den-halvert/71785142"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T13:34:54+00:00"/>
    <meta property="og:title" content="Seksdoblet inntekten. Nå er den halvert"/>
    <meta property="og:description" content="Leif Einar Lothe trodde noe var galt da skattelistene ble offentliggjort i fjor. Nå har inntekten blitt mer enn halvert."/>
  </head>
  <body>
    <article>
      <h1>Seksdoblet inntekten. Nå er den halvert</h1>
      <h2>Leif Einar Lothe trodde noe var galt da skattelistene ble offentliggjort i fjor. Nå har inntekten blitt mer enn halvert.</h2>
      <address><time datetime="2019-11-05T13:34:54+00:00">05 Nov 2019, 13:34</time> by <a rel="author">Henriette Eilertsen</a></address>
      <p>På denne tiden i fjor fikk den tidligere <a href="https://www.dagbladet.no/kjendis/seksdoblet-inntekten-etter-farmen-kjendis---er-du-sikker-pa-at-det-er-riktig/70429199">«Farmen kjendis»-vinneren Leif Einar «Lothepus» Lothe (50)</a> enorm oppmerksomhet i norsk presse. Det kom nemlig tydelig fram at publisitet gir penger i kassa, og da skattelistene for 2017 ble offentliggjort i fjor, viste det seg at Lothe <a href="https://www.dagbladet.no/kjendis/seksdoblet-inntekten-etter-farmen-kjendis---er-du-sikker-pa-at-det-er-riktig/70429199">hadde seksdoblet inntekten sin i løpet av ett år</a>.</p>
      <p>Det siste året har det imidlertid vært langt roligere rundt 50-åringen, noe som også gjenspeilet seg i økonomien da <a href="https://www.dagbladet.no/kjendis/mrthas-inntekt-stuper/71783330">tallene for skatteåret 2018 ble offentliggjort</a> tirsdag.</p>
      <p>I 2017 hadde Lothe en inntekt på over 6,7 millioner kroner, men på ett år er inntekten mer enn halvert.</p>
      <h3>Dropper musikken</h3>
      <p>Lothepus står for 2018 oppført med en inntekt på 2,9 millioner kroner.</p>
      <p>Overfor Dagbladet forteller tv-profilen at han er klar over tallene, men at han ikke tenker noe særlig på det. Derimot er han rimelig sikker på hva som ligger bak fallet.</p>
      <p>
        <b>- Jeg har slutta med musikken, sier han på telefonen og påpeker at den, sammen med boksalg, sto for den største delen av inntekten hans.</b>
      </p>
      <p>Han forteller at han omsatte for fem millioner på musikken året før, men er likevel ikke interessert i å gi nytt liv til musikkarrieren av den grunn.</p>
      <p>- Jeg har ikke stemme til det, sier han.</p>
      <p>Lothe har for øvrig økt formuen sin med nesten en million kroner det siste året.</p>
      <h3>Suksess</h3>
      <p>Den første sesongen av «Farmen kjendis» <a href="https://www.dagbladet.no/kultur/tv-2-satte-rekord-med-farmen-kjendis/66587000">ble som kjent en voldsom suksess for TV 2</a>. Aldri før har kanalen samlet flere tv-seere til et realityprogram, og selv om mange kjente til Lothe fra blant annet «Fjorden Cowboys», var det deltakelsen på realitygården som virkelig gjorde han kjent.</p>
      <p>50-åringen eier flere foretak, og driver med alt fra anleggsarbeid til gründervirksomhet. Han har som nevnt gitt ut musikk og bøker, men også kondomer, gensere og annet merch.</p>
      <p>I tillegg eier han Maskin AS, et selskap som driver med sprenging, maskinutleie og andre byggeprosjekter. Totalt er han involvert i seks selskaper, samt at han investerer i eiendom i både Odda og Bergen på si.</p>
      <p>Da skattelistene for 2017 kom i fjor, var han tydelig overrasket over egen økonomi.</p>
      <p>- Nei, her må det være noen nuller for mye. Er du sikker på at det er riktig, spøkte han overfor Dagbladet den gang.</p>
    </article>
  </body>
</html>