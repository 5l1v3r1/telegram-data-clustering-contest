<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-non-solo-estorsioni-arrestati-gli-autori-delle-rapine-a-maregrosso-e-pistunina.html"/>
    <meta property="og:site_name" content="Tempostretto"/>
    <meta property="article:published_time" content="2019-11-05T13:15:25+00:00"/>
    <meta property="og:title" content="Messina, non solo estorsioni. Arrestati gli autori di rapine a Maregrosso e Pistunina"/>
    <meta property="og:description" content="Dalle indagini per le estorsioni nei locali della movida, si ricostruiscono anche due rapine dei mesi scorsi"/>
  </head>
  <body>
    <article>
      <h1>Messina, non solo estorsioni. Arrestati gli autori di rapine a Maregrosso e Pistunina</h1>
      <address><time datetime="2019-11-05T13:15:25+00:00">05 Nov 2019, 13:15</time> by <a rel="author" href="https://www.tempostretto.it/author/marco-ipsale" target="_blank">Marco Ipsale</a></address>
      <p>
        <i>Dalle indagini per le estorsioni nei locali della movida, si ricostruiscono anche due rapine dei mesi scorsi</i>
      </p>
      <p>MESSINA – Sono stati arrestati sabato scorso, subito dopo aver commesso una <a href="https://www.tempostretto.it/news/messina-rapina-in-tabaccheria-in-viale-europa-ecco-come-sono-stati-presi-i-tre-autori.html">rapina in una tabaccheria in viale Europa</a>. Ma Kevin Schepis e Giuseppe Esposito sono anche gli autori di altre due rapine: una <a href="https://www.tempostretto.it/news/rapina-al-centro-commerciale-maregrosso-bottino-da-15mila-euro.html?refresh_ce">all’Iper Sigma del Centro commerciale Maregrosso</a>, lo scorso 18 maggio, appena un mese dopo l’inaugurazione, che aveva fruttato circa 13mila euro; un’altra al <a href="https://www.tempostretto.it/news/messina-rapina-in-un-centro-scommesse-di-pistunina.html?refresh_ce">centro scommesse Planet Win, di Pistunina</a>, con un bottino di circa 3mila euro.</p>
      <p>E’ quanto emerso dall’<a href="https://www.tempostretto.it/news/messina-estorsioni-nei-locali-della-movida-9-arresti-e-un-ricercato-video.html">operazione Flower</a>, che ha portato all’arresto di dieci persone per estorsioni nei locali della movida. Schepis e De Luca sono quindi coinvolti sia nelle estorsioni sia nelle rapine, Esposito solo nelle rapine, quella a Maregrosso commessa anche da Eliseo Fiumara.</p>
      <p><b>Per la rapina a Maregrosso</b>, De Luca mette a disposizione la propria casa quale base logistica. Intorno alle 21, orario di chiusura, Schepis, Esposito e Fiumara erano entrati a volto coperto, con un fucile e una pistola, per rapinare il denaro custodito in cassaforte. E sono accusati anche di sequestro di persona perché avevano preso in ostaggio la guardia giurata, tenendola costantemente sotto tiro di arma.</p>
      <p><b>A Pistunina, invece,</b> Schepis ed Esposito, ancora a volto coperto e armati di fucile, avevano rubato i soldi in cassa.</p>
      <p>E in entrambi i casi – <b>ha spiegato la procuratrice Rosa Raffa</b> – “con una ferocia non necessaria ai fini della rapina, ma a scopo intimidatorio, per dimostrare anche la forza del gruppo sul territorio”.</p>
      <p>Tutto ripreso dalle telecamere. “Una, posta vicina a casa di De Luca – <b>ha raccontato il capo della Squadra Mobile, Antonio Sfameni </b>-, riprende movimenti e visite degli autori sin dalle prime ore del pomeriggio. Si vedono spostamenti di macchine, borsoni e abiti, che consentono di capire la strategia della rapina e della fuga. Nel secondo caso, invece, tutto è stato ripreso dalle telecamere di servizio dei locali della zona. Le armi usate sono simili, con ragionevole possibilità che siano le stesse, di quelle usate e sequestrate dopo la rapina di sabato scorso in viale Europa”.</p>
    </article>
  </body>
</html>