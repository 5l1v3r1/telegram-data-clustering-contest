<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118896-premijeri-visegradske-grupe-razocarani-sto-eu-salje-negativan-signal-zapadnom-balkanu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-05T13:15:04+00:00"/>
    <meta property="og:title" content="Premijeri Višegradske grupe razočarani što EU šalje negativan signal Zapadnom Balkanu"/>
    <meta property="og:description" content="Premijeri zemalja članica Višegradske grupe na sastanku pred današnji samit zemalja prijatelja kohezije u Pragu upozorili su da su razočarani zato što je Evropska unija poslala negativan signal Zapadnom Balkanu kada u oktobru nije dozvolila početak pristupnih pregovora Severne Makedonije i Albanije o članstvu.Oni su ocenili da bi taj pogrešan signal moglo da ublaži ubrzanje pregovora sa Srbijom i Crnom Gorom.&quot;Svi smo razočarani. Ali ako nismo počeli pregovore sa Albanijom i Severnom Makedonijom, važno je da ubrzamo pregovore sa zemljama sa kojima smo pregovore otpočeli. Tu odluku možemo da kompenzujemo ili ublažimo tako što ćemo pregovore sa Srbijom i Crnom Gorom ubaciti u ekstra veliku brzinu. Da ne bude problema sa daljim proširenjem&quot;, kazao je na konferenciji za novinare nakon uvodnog sastanka premijera V4 madjarski premijer Viktor Orban.Slovački premijer Peter Pelegrini je kao i češki premijer Andrej Babiš ili madjarski Viktor Orban izrazio razočaranje zbog toga što Severna Makedonija i Albanija nisu ni sada…"/>
  </head>
  <body>
    <article>
      <h1>Premijeri Višegradske grupe razočarani što EU šalje negativan signal Zapadnom Balkanu</h1>
      <address>
        <time datetime="2019-11-05T13:15:04+00:00">05 Nov 2019, 13:15</time>
      </address>
      <p><b>Premijeri zemalja članica Višegradske grupe na sastanku pred današnji samit zemalja prijatelja kohezije u Pragu upozorili su da su razočarani zato što je Evropska unija poslala negativan signal Zapadnom Balkanu kada u oktobru nije dozvolila početak pristupnih pregovora Severne Makedonije i Albanije o članstvu.</b><br/><br/>Oni su ocenili da bi taj pogrešan signal moglo da ublaži ubrzanje pregovora sa Srbijom i Crnom Gorom.<br/><br/>"Svi smo razočarani. Ali ako nismo počeli pregovore sa Albanijom i Severnom Makedonijom, važno je da ubrzamo pregovore sa zemljama sa kojima smo pregovore otpočeli. Tu odluku možemo da kompenzujemo ili ublažimo tako što ćemo pregovore sa Srbijom i Crnom Gorom ubaciti u ekstra veliku brzinu. Da ne bude problema sa daljim proširenjem", kazao je na konferenciji za novinare nakon uvodnog sastanka premijera V4 madjarski premijer Viktor Orban.<br/><br/>Slovački premijer Peter Pelegrini je kao i češki premijer Andrej Babiš ili madjarski Viktor Orban izrazio razočaranje zbog toga što Severna Makedonija i Albanija nisu ni sada dobile mogućnost da otvore pregovore, a upozorio je da su one tri zemlje, stare članice EU koje su se najviše borile protiv proširenja na Zapadni Balkan ogadile gradjanima regiona evropsku integraciju.<br/><br/>"Ozbiljno se plašim da li će gradjani tih zemalja još uvek imati volje da sprovode u svojim zemljama teške reforme koje iziskuje ulazak u EU ili će na kraju perspektivu videti u saradnji sa Rusijom, Turskom, Kinom ili arapskim zemljama. Bila je to suštinska velika greška jer ja mislim da je proširenje za EU investicija. Dobra investicija. Ne samo ekonomska, nego i u bezbednost", kazao je slovački premijer Pelegrini.<br/><br/>Slovački premijer upozorio je da Zapadni Balkan može takav pristup da vrati EU u slučaju nove migracijske krize.<br/><br/>"Veoma sam radoznao, i o tome smo govorili, kako će se balkanske zemlje postaviti prema tome ako budemo tražili da ponovo zatvore balkansku trasu. One su obavile dobar posao i bile su veoma kooperativne jer pomažu svojim budućim prijateljima. Videćemo šta će uraditi sada. Mogli bi da očekujemo da će reći izvolite, brinite se za svoju spoljnu granicu, poštovane članice EU, sami kada se ovako ponašate prema nama", upozorio je Pelegrini na moguće posledice zastoja u proširenju na bezbednost EU.<br/><br/>Pelegrini je naglasio da će Slovačka i druge zemlje V4 uvek biti na strani zemalja Zapadnog Balkana i podržavaće ih i motivisati da čine sve za ulazak u evropske strukture.<br/><br/>Premijeri Višegradske grupe danas u Pragu većaju u okviru Grupe prijatelja kohezije koja okuplja 17 zemalja uglavnom iz Srednje i Južne Evrope s ciljem da koordiniraju napore da u novom višegodišnjem budžetu EU ostanu dovoljna sredstva za kohezione fondove i one dotacije koje pomažu da se izravnaju razlike u bogatstvu evropskih regiona.<br/><br/>Premijer Poljske Mateuš Moravjecki, Češke Andrej Babiš, Slovačke Peter Pelegrini i Madjarske Viktor Orban ocenili su danas da je predlog evropskog budžeta nepravedan jer smanjuje sredstva za kohezionu politiku što po njihovoj oceni znači da će bogate članice EU biti sve bogatije a siromašne sve siromašnije umesto da se razlike smanjuju.</p>
    </article>
  </body>
</html>