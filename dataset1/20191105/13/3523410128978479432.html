<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638337/%D8%B4%DB%8C%D8%A7%D8%A6%D9%88%D9%85%DB%8C-mi-cc9-%D9%BE%D8%B1%D9%88-%D8%B1%D8%B3%D9%85%D8%A7-%D9%85%D8%B9%D8%B1%D9%81%DB%8C-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T13:57:00+00:00"/>
    <meta property="og:title" content="شیائومی Mi CC9 پرو رسما معرفی شد"/>
    <meta property="og:description" content="ساعاتی قبل شیائومی از گوشی Mi CC9 پرو رسما رونمایی کرد که از بین ویژگی‌های پر سروصدای آن می‌توانیم به داشتن دوربین اصلی ۱۰۸ مگاپیکسلی اشاره کنیم."/>
  </head>
  <body>
    <article>
      <h1>
        <a href="https://www.bultannews.com/fa/news/638337/%D8%B4%DB%8C%D8%A7%D8%A6%D9%88%D9%85%DB%8C-mi-cc9-%D9%BE%D8%B1%D9%88-%D8%B1%D8%B3%D9%85%D8%A7-%D9%85%D8%B9%D8%B1%D9%81%DB%8C-%D8%B4%D8%AF">شیائومی Mi CC9 پرو رسما معرفی شد</a>
      </h1>
      <h2>ساعاتی قبل شیائومی از گوشی Mi CC9 پرو رسما رونمایی کرد که از بین ویژگی‌های پر سروصدای آن می‌توانیم به داشتن دوربین اصلی ۱۰۸ مگاپیکسلی اشاره کنیم.</h2>
      <address><time datetime="2019-11-05T13:57:00+00:00">05 Nov 2019, 13:57</time> by <a rel="author">بولتن نیوز | bultannews.com</a></address>
      <p><b>گروه IT:</b> دساعاتی قبل شرکت <b>شیائومی</b> از گوشی <b>Mi CC9 پرو</b> رسما رونمایی کرد که از بین ویژگی‌های پر سروصدای آن می‌توانیم به داشتن<b> دوربین اصلی ۱۰۸ مگاپیکسلی</b> اشاره کنیم. قلب تپنده این گوشی تراشه <b>اسنپ‌دراگون ۷۳۰G</b> است که پردازنده آن از هشت هسته تشکیل شده و دو هسته با داشتن فرکانس ۲.۲ گیگاهرتز پردازش‌های سنگین را برعهده دارند.   <br/>به گزارش بولتن نیوز به نقل از دیجی کالا مگ، این گوشی از نمایشگر ۶.۴۷ اینچی <b>سوپر AMOLED</b> بهره می‌برد که مبتنی بر رزولوشن <b>فول اچ‌دی پلاس</b> است و نسبت تصویر آن هم به ۱۹.۵:۹ می‌رسد. لبه‌های خمیده این نمایشگر توجه را جلب می‌کند و <b>دوربین سلفی ۳۲ مگاپیکسلی</b> هم در بریدگی بخش فوقانی نمایشگر تعبیه شده است.  </p>
      <figure>
        <img src="https://www.bultannews.com/files/fa/news/1398/8/14/1192568_964.jpg"/>
      </figure>
      <p>حالا بهتر است به مهم‌ترین و جذاب‌ترین ویژگی این گوشی یعنی<b> دوربین پنج‌گانه</b> آن بپردازیم. در پنل پشتی به غیر از پنج لنز مختلف، شاهد <b>چهار فلش LED</b> هستیم که در دو بخش تعبیه شده‌اند.<b> دوربین ۱۰۸ مگاپیکسلی</b> Mi CC9 پرو مبتنی بر سنسور<b> ISOCELL Bright HMX</b> است که به‌صورت مشترک با شیائومی توسعه پیدا کرده و چندی قبل گوشی <b>می میکس آلفا</b> مجهز به آن معرفی شد.<br/><br/>در کنار دوربین ۱۰۸ مگاپیکسلی، یک <b>دوربین تله‌فوتو ۵ مگاپیکسلی</b> با قابلیت <b>زوم ۵ برابری اپتیکال</b> وجود دارد که می‌تواند حداکثر <b>زوم دیجیتالی ۵۰ برابری</b> را هم ارائه کند. شیائومی به فکر طرفداران دوربین اولترا واید هم بوده و یک <b>دوربین اولترا واید ۲۰ مگاپیکسلی</b> با زاویه دید ۱۱۷ درجه تعبیه کرده است. در ضمن نبای<b>د دوربین ماکرو</b> را فراموش کنیم که به کاربران اجازه می‌دهد از فاصله<b> ۱.۵ سانتی‌متری</b> نسبت به سوژه عکس‌های موردنظر را ثبت کنند.  </p>
      <figure>
        <img src="https://www.bultannews.com/files/fa/news/1398/8/14/1192566_895.jpg"/>
      </figure>
      <p>پنجمین دوربین هم برای ثبت <b>عکس‌های پرتره</b> قرار گرفته اما این بار شاهد سنسورهای مرسوم ۲ مگاپیکسلی تشخیص عمق نیستیم. در عوض یک <b>دوربین تله‌فوتو ۱۲ مگاپیکسلی</b> با قابلیت زوم ۲ برابری این وظیفه را برعهده گرفته است. این یعنی با داشتن فاصله کانونی ۵۰ میلی‌متری می‌توانید از بهترین پرسپکتیو برای ثبت عکس‌های پرتره بهره ببرید.<br/><br/>از دیگر مشخصه‌های جذاب Mi CC9 پرو باید به داشتن<b> باتری حجیم ۵۲۶۰ میلی‌آمپر ساعت</b> اشاره کنیم که به لطف پشتیبانی از شارژ سریع ۳۰ وات به کاربران اجازه می‌دهد در عرض ۳۰ دقیقه شارژ باتری را از ۰ به ۵۸ درصد برسانند. همچنین این گوشی از <b>نسخه ۱۱ رابط کاربری MIUI</b> بهره می‌برد که مبتنی بر <b>اندروید پای</b> است.  </p>
      <figure>
        <img src="https://www.bultannews.com/files/fa/news/1398/8/14/1192567_488.jpg"/>
      </figure>
      <p>در نهایت باید به قیمت این گوشی اشاره کنیم که شیائومی مطابق معمول قیمت بسیار مناسبی برای آن در نظر گرفته است. برای خرید <b>مدل پایه</b> این گوشی که مبتنی بر <b>۶ گیگابایت حافظه رم</b> و<b> ۱۲۸ گیگابایت حافظه داخلی</b> است، باید مبلغ<b> ۲۷۹۹ یوان (۴۰۰ دلار)</b> بپردازید. قیمت <b>مدل‌های ۸/۱۲۸ گیگابایت</b> و<b> ۸/۲۵۶ گیگابایت</b> هم به ترتیب <b>۴۴۵</b> <b>دلار</b> و<b> ۵۰۰ دلار</b> است. فروش این گوشی از ۶ روز دیگر در تاریخ<b> ۱۱ نوامبر</b> در چین آغاز می‌شود.</p>
    </article>
  </body>
</html>