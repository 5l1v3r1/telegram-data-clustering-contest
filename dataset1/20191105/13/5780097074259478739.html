<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/Mikhail-Gorbatchev-rfi-chhaya-05-11-2019"/>
    <meta property="og:site_name" content="RFI"/>
    <meta property="article:published_time" content="2019-11-05T13:13:44+00:00"/>
    <meta property="og:title" content="អតីតមេដឹកនាំសូវៀត Gorbatchev ៖ ភាពតានតឹងរវាងរុស្ស៊ីនិងបស្ចិមលោក ជា “គ្រោះថ្នាក់ធំ​សម្បើម”"/>
    <meta property="og:description" content="ការប្រឈមមុខដាក់គ្នាសព្វថ្ងៃ រវាងបស្ចិមលោក និង ប្រទេសរុស្ស៊ី បង្កជា“គ្រោះថ្នាក់ធំសម្បើម” ដោយមកពីម្ខាងៗ សុទ្ធតែមានអាវុធនុយក្លេអ៊ែរ។ យោបល់នេះ បញ្ចេញថ្ងៃចន្ទ ទី៤ វិច្ឆិកា ទៅ ប្រព័ន្ធផ្សព្វផ្សាយអង់គ្លេស BBC ដោយលោក Gorbatchev  អតីតមេដឹកនាំសូវៀត។ លោកក៏អំពាវនាវ..."/>
  </head>
  <body>
    <article>
      <h1>អតីតមេដឹកនាំសូវៀត Gorbatchev ៖ ភាពតានតឹងរវាងរុស្ស៊ីនិងបស្ចិមលោក ជា “គ្រោះថ្នាក់ធំ​សម្បើម”</h1>
      <address><time datetime="2019-11-05T13:13:44+00:00">05 Nov 2019, 13:13</time> by <a rel="author">កែវ ឆាយា</a></address>
      <p>
        <b>ការប្រឈមមុខដាក់គ្នាសព្វថ្ងៃ រវាងបស្ចិមលោក និង ប្រទេសរុស្ស៊ី បង្កជា“គ្រោះថ្នាក់ធំសម្បើម” ដោយមកពីម្ខាងៗ សុទ្ធតែមានអាវុធនុយក្លេអ៊ែរ។ យោបល់នេះ បញ្ចេញថ្ងៃចន្ទ ទី៤ វិច្ឆិកា ទៅ ប្រព័ន្ធផ្សព្វផ្សាយអង់គ្លេស BBC ដោយលោក Gorbatchev  អតីតមេដឹកនាំសូវៀត។ លោកក៏អំពាវនាវ ឲ្យកម្ទេចចោលទៅ អាវុធប្រល័យរង្គាលនេះ។ </b>
      </p>
      <p>ដរាបណាដែលនៅលើផែនដី មានអាវុធបំផ្លាញរង្គាល ជាពិសេស អាវុធនុយក្លេអ៊ែរ ដរាបនោះ “គ្រោះថ្នាក់ធំសម្បើម” នឹងបន្តសណ្ឋិតនៅ។ មតិនេះ សម្តែងដោយ លោក Mikhail Gorbatchev ដែលបានដឹកនាំ សហភាពសូវៀត ពីឆ្នាំ ១៩៨៥ ដល់ចុងឆ្នាំ ១៩៩១ ពេលដែលរដ្ឋនេះ រលំរលាយទៅ។</p>
      <p>«គ្រប់តែប្រជាជាតិ ត្រូវប្រកាសថា អាវុធនុយក្លេអ៊ែរ ត្រូវតែកម្ទេចចោល»។ លោក Gorbatchev សង្កត់ធ្ងន់ ទាំងទាញហេតុផលទៀត​ថា ៖« លុះណាតែយ៉ាងនេះ ទើបអាចសង្គ្រោះមនុស្សជាតិយើង ភពផែនដីយើង»។</p>
      <p>សម្រាប់ រូបលោកអតីតប្រធានាធិបតីសូវៀត ដែលឥឡូវមានជន្មាយុ ៨៨ ឆ្នាំ  ទំនាក់ទំនងបច្ចុប្បន្ន រវាង រុស្ស៊ី និង លោកខាងលិច លែងស្ថិតនៅក្នុងដំណាក់សង្គ្រាមត្រជាក់ទៀតឡើយ ប៉ុន្តែ ទោះយ៉ាងណាក្តី នៅតែមានសង្គ្រាម ដែលគាត់ចាត់ទុកថា សង្គ្រាម“លំហើយ”។</p>
      <p>លោក Gorbatchevរំលឹកថា ៖ នៅតាមតំបន់ជាច្រើន រមែងមានការប៉ះទង្គិចអាវុធ ការបាញ់ផេសផស់។ យន្ដហោះនិងនាវាចម្បាំង ត្រូវគេបញ្ជូនជួនទៅកន្លែងនេះ ជួនទៅកន្លែងនោះ គឺ ទៅសព្វទិស។ យើងមិនចង់ ឃើញទេ ស្ថានការណ៍ប្រភេទបែបនេះ។ </p>
      <p>ក្រោយពីនិយាយស្តាប់គ្នាមិនបាន អស់ ៦ ខែ រុស្ស៊ី និង សរអា កាលពីដើមខែសីហា បាន ចាប់ផ្តើមនីតិវិធី បញ្ឈប់ ធរមាន នៃ សន្ធិសញ្ញាហាមប្រាមមីស៊ីលនុយក្លអ៊ែររយៈខ្លីនិងមធ្យម INF មីស៊ីល ដែលមាន មូលដ្ឋាន លើដី អាច បាញ់ទៅចម្ងាយពី ៥០០ ដល់ ៥.៥០០ គម។ </p>
      <p>ស្របនឹងសន្ធិសញ្ញានេះចុះក្នុងឆ្នាំ ១៩៨៧  ដោយ លោក Gorbatchev សហភាពសូវៀត បានដកចេញពី បណ្តាប្រទេសអឺរ៉ុប មីស៊ីលនុយក្លេអែរសូវៀតធុន SS-20  ដែលមានន័យថា ខ័ណ្ឌបញ្ចប់យុគសង្គ្រាម ត្រជាក់។  សន្ធិសញ្ញា INF ត្រូវបានសហរដ្ឋអាមេរិក​ដកខ្លួនចេញ តាមរយៈការប្រកាសដោយ លោក ដូណាល់ ត្រាំ ថ្ងៃ ទី ១ កុម្ភៈ ហើយមួយថ្ងៃក្រោយមក ក៏ត្រូវបាន ម៉ូស្គូ ប្រកាសដកខ្លួនចេញដែរ ដោយគូភាគី ចោទគ្នា ទៅវិញទៅមក ក្នុងរឿងរំលោភ លើលក្ខខណ្ឌ​ដែល​បាន​ចែងក្នុងកិច្ចព្រមព្រៀងនោះ៕</p>
    </article>
  </body>
</html>