<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/595912/liverpoul-opos-ethniki-ellados"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T21:00:00+00:00"/>
    <meta property="og:title" content="Λίβερπουλ, όπως Εθνική Ελλάδος!"/>
    <meta property="og:description" content="Αυτό που... περιμένει τους reds τον Δεκέμβριο, το έχει κάνει με επιτυχία η Εθνική Ελλάδας πριν από 68 χρόνια και μάλιστα την ίδια ημέρα!    Κάτι..."/>
  </head>
  <body>
    <article>
      <h1>Λίβερπουλ, όπως Εθνική Ελλάδος!</h1>
      <address><time datetime="2019-11-05T21:00:00+00:00">05 Nov 2019, 21:00</time> by <a rel="author">SigmaliveSports</a></address>
      <p>Αυτό που... περιμένει τους reds τον Δεκέμβριο, το έχει κάνει με επιτυχία η Εθνική Ελλάδας πριν από 68 χρόνια και μάλιστα την ίδια ημέρα! <br/> <br/>Κάτι φαινομενικά ακατόρθωτο καλείται να φέρει εις πέρας η Λίβερπουλ, καθώς έγινε γνωστό σήμερα πως στις 17 Δεκεμβρίου θα αντιμετωπίσει την Αστον Βίλα για τα προημιτελικά του League Cup, παρότι την επομένη θα έχει υποχρεώσεις για τα ημιτελικά του Μουντιάλ Συλλόγων, στο Κατάρ. Δηλαδή, σε 24 ώρες θα κληθεί να δώσει δύο διαφορετικά ματς σε αντίστοιχες χώρες και ηπείρους! <br/> <br/>Πάντως για την Ελλάδα μόνο ως πρωτόγνωρο δεν λογίζεται το συγκεκριμένο φαινόμενο, αφού  το έχει... καταφέρει μέσω ττης Εθνικής και μάλιστα έδωσε 2 ματς σε διαφορετικά μέρη την ίδια ακριβώς ημέρα ! Ακόμη πιο... προχωρημένο δηλαδή. Πιο συγκεκριμένα, στις 14 Οκτωβρίου 1951. <br/> <br/>Τι είχε συμβεί. Η τότε διοίκηση της ΕΠΟ είχε από καιρό «κλείσει» για τη συγκεκριμένη ημερομηνία φιλικό στην Γαλλία με τη Β' ομάδα των «πετεινών», όμως... ξέχασαν να υπολογίσουν πως θα διεξάγονταν εκείνες τις ημέρες οι Μεσογειακοί Αγώνες, διοργάνωση με μεγάλη αίγλη. Την ίδια στιγμή, όμως, έπρεπε να «ανταποδώσουμε» στους «τρικολόρ» την επίσκεψη που έκαναν στην πατρίδα μας λίγο καιρό πριν, ενώ ας μην ξεχνάμε πως ακόμη και κόντρα στις «ρεζέρβες» τους ήταν ένας αγώνας πρόκληση! Τι σκαρφίστηκε λοιπόν το ελληνικό δαιμόνιο; Συγκροτήσαμε δύο διαφορετικές ομάδες, ύστερα μάλιστα από πρόταση της εφημερίδας «Αθλητική Ηχώ»! <br/> <br/>Στη Μασσαλία πήγε και έπαιξε μία Εθνική που αποτελούνταν από παίκτες συλλόγων των Αθηνών ώστε να υπάρχει ομοιογένεια και στην Αίγυπτο για το ματς με τη Συρία μία άλλη, που στελεχώνονταν ως επί το πλείστον από ποδοσφαιριστές του Ολυμπιακού!  Σκοπός αυτού του «διαμελισμού» ήταν να παρουσιαστούν αξιόμαχα σύνολα, αφού ναι μεν η Γαλλία θα κατέβαζε τα «δεύτερα» αλλά ελλόχευε ο κίνδυνος διασυρμού, εφόσον παρατάσσονταν οι δικές μας «ρεζέρβες», ενώ ο αγώνας της Αλεξάνδρειας ήταν επίσημος, άρα υπήρχε το πρεστίζ. Μάλιστα, πριν φύγουν για τον προορισμό τους, οι Εθνικές μας έδωσαν μεταξύ τους φιλικό και η δεύτερη επικράτησε της πρώτης με 3-2. <br/> <br/>Το εγχείρημα τελικά στέφθηκε με επιτυχία, αφού στην Γαλλία η «γαλανόλευκη» ηττήθηκε με το αξιοπρεπέστατο 1-0, ενώ στην Αίγυπτο κέρδισε την Συρία με το εκκωφαντικό 4-0.  'Ετσι, η Ελλάδα έδωσε την ίδια ημέρα δύο αγώνες σε διαφορετικές ηπείρους (Ευρώπη-Αφρική). </p>
    </article>
  </body>
</html>