<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/liverpool-seier-tross-massiv-sjanseslosing-mot-berge-og-co/71785516"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T21:50:50+00:00"/>
    <meta property="og:title" content="Liverpool-seier tross massiv sjansesløsing mot Berge og co."/>
    <meta property="og:description" content="Sander Berge og Genk sjokkerte de røde like før pause. Nordmannen slapp også med skrekken da han mistet ballen høyt i banen."/>
  </head>
  <body>
    <article>
      <h1>Liverpool-seier tross massiv sjansesløsing mot Berge og co.</h1>
      <h2>Sander Berge og Genk sjokkerte de røde like før pause. Nordmannen slapp også med skrekken da han mistet ballen høyt i banen.</h2>
      <address><time datetime="2019-11-05T21:50:50+00:00">05 Nov 2019, 21:50</time> by <a rel="author">Christian M. Hugsted (I England)</a></address>
      <p>
        <b>Liverpool - Genk 2-1 (1-1)</b>
      </p>
      <p>LIVERPOOL (Dagbladet): Liverpool har ikke råd til mange feilskjær i gruppe E om laget skal gå helt til topps. Med tap mot Napoli i serieåpningen er det kun seier som er godt nok i Champions League.</p>
      <p>Genk føler nok at 1-4 mot Liverpool hjemme var et resultat som ikke gir et riktig bilde av kampen. I kveld var det motsatt. For hjemmelaget burde vunnet med større margin.</p>
      <p>
        <b>«En Champions League-kamp, om det er i gruppa eller seinere, er alltid som en tittelkamp i boksing. Alle lag du møter har kvaliteten til å vinne og slå deg i kanvasen», skrev Liverpool-manager Jürgen Klopp i kampprogrammet.</b>
      </p>
      <p>Det fikk tyskeren et bevis på, og utlikningen til Genk føltes nok som et kraftig slag i magen, etter at Liverpool hadde dominert kampen før pause.</p>
      <p>- Vi avsluttet ikke sjansene slik vi burde gjort. Vi hadde mange avslutninger og noen virkelig store sjanser som vi normalt scorer på. Vi gjorde ikke det og kampen forble åpen. Det ga dem mye energi, sier Klopp etter kampen.</p>
      <p>Likevel slapp de røde med skrekken, etter å ha dominert gjennom hele kampen. For Sander Berge og Genk ble det en sportslig opptur.</p>
      <p>- En stor opptur. Det er et veldig stolt øyeblikk for laget og ikke minst måten vi går ut på her i dag og tror på det vi driver med. Det blir selvfølgelig 20-25-30 minutter i starten der hvor vi vender oss til tempoet, for dette er et helt, helt annet nivå enn vi er vant med, sier Berge til Dagbladet og fortsetter:</p>
      <p>- Vi kommer fra et 0-2-tap i helga mot et lag fra nedre halvdel i Belgia, så å komme på Anfield da er selvfølgelig en tøff jobb, men ikke minst mer motiverende. Jeg tror vi viser hvor mye potensiale som bor i dette laget og vi våger gradvis mer og mer, byr på oss selv, holder på å score 2-2 på slutten der. Alt i alt står vi opp, vinner dueller og er der i de avgjørende øyeblikkene.</p>
      <h4>Kampfakta:</h4>
      <p>
        <b>Liverpool - Genk 2-1 (1-1)</b>
      </p>
      <p>MÅL: Wijnaldum (14) og Oxlade-Chamberlain (53) - Samatta (40)</p>
      <h3>Tidlig scoring</h3>
      <p>Det skjedde ikke mye de første ti minuttene på Anfield, men så kom det plutselig en scoring ut av ingenting før kvarteret spilt.</p>
      <p>Gigi Wijnaldum fikk nærmest upresset sette ballen i mål fra fem meter, etter passivt forsvarsspill fra Genk-kaptein Sebastien Dewaest, som først dempet ballen på brystet i egen boks og aldri maktet å klarere.</p>
      <p>
        <b>Sander Berge kunne på sin side puste lettet ut etter å ha mistet ballen 23 minutter ut i kampen. Liverpool kontret, og det var små marginer som gjorde at ikke Naby Keita scoret på sine to sjanser i det påfølgende angrepet.</b>
      </p>
      <p>- Det var ikke veldig bra gjort av meg. Der ventet jeg for lenge og blir litt nølende i valget, så kom han løpende opp på siden der. Jeg var heldig at det ikke blir noe mer enn det, sier Berge om situasjonen.</p>
      <p>Hjemmelaget dominerte totalt før pause og burde økt ledelsen. Særlig Salah kom til store sjanser, uten nettkjenning. I stedet scoret plutselig Genk.</p>
      <p>En lang fot fra Trent Alexander Arnold reddet først de røde, men på den påfølgende corneren stanget spissen Mbwana Aly Samatta inn utlikningen med et kraftig hodestøt.</p>
      <p>Det var kamp igjen.</p>
      <figure>
        <img src="https://dbstatic.no/71787404.jpg?imageId=71787404&amp;x=0&amp;y=0&amp;cropw=100&amp;croph=96.039603960396&amp;width=322&amp;height=195"/>
        <figcaption><b>JUBEL PÅ 1-1:</b> Genks Ally Mbwana Samatta har nettopp scoret. Foto: NTB Scanpix Vis mer</figcaption>
      </figure>
      <p>Liverpool-manager Jürgen Klopp uttalte før kampen at laget hans kun fokuserte på Genk, til tross for at de røde møter Manchester City til helga. Ut fra laguttaket er det tydelig at krefter spares til søndagens batalje.</p>
      <p>For spillere som Roberto Firmino, Sadio Mané og Andy Robertson var henvist til benken. I stedet fikk kulthelten Divock Origi sjansen fra start mot gamleklubben. Totalt gjorde Klopp seks endringer fra kampen sist.</p>
      <h3>Oxlade-Chamberlain i form</h3>
      <p>Genk er et av de yngste mannskapene i Champions League. De eldste spillerne i troppen er 28 år gamle. Snittalderen til det belgiske laget på Anfield var 23,2 år - mot Liverpools 26.</p>
      <p>På banen ble også bortelaget noen nummer for små i kveld.</p>
      <p>Alex Oxlade-Chamberlain trives mot Genk, etter at han scoret to mål i det første oppgjøret mellom lagene. Den tredje scoringen like etter pause, da han vendte opp fra rundt 16 meter og dunket ballen i mål - hans fjerde mål på de siste tre kampene fra start.</p>
      <p>
        <b>Liverpool hadde ballen 75 prosent av tiden og tidvis var det rent powerplay i og rundt Genks boks, uten at de røde maktet å øke ledelsen. Det ble for mye hælflikker og fiksfakseri mellom stjernene.</b>
      </p>
      <p>- Det blir det mot Liverpool uansett. Jeg satt og så dem mot Tottenham nå i helga og de kunne vel scoret fem mål der også, så folk vil alltid si at når Liverpool spiller på Anfield, så er de 20 ganger inne i 16-meteren og det er nesten hver gang, og vi spiller jo mot disse gutta her, sier Berge og peker bort på Sadio Mané, som står rett ved siden av og snakker med engelsk presse.</p>
      <p>Ti minutter før slutt måtte Alisson Becker i aksjon med en god redning i andre enden, da bortelaget kom på en sjelden visitt.</p>
      <p>Klopp og resten av mannskapet kunne puste lettet ut, over en seier som aldri burde vært truet.</p>
    </article>
  </body>
</html>