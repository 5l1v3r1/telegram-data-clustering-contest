<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/skorohod_koly_sydysh_poruch_iz_kolegamy_i_chuiesh_pro_shcho_vony_govoryat_dumaiesh_1684501"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T21:30:00+00:00"/>
    <meta property="og:title" content="Скороход: Коли сидиш поруч із колегами і чуєш, про що вони говорять, думаєш «краще б ти мовчав»"/>
    <meta property="og:description" content="Проблема нинішньої влади у її самовпевненості. Багато нардепів вважають, що схопили Бога за бороду і навіть не припускають, що далі потрібно вчитись та розвиватись. За 12-бальною шкалою професійність парламентарів можна оцінити у 6 балів."/>
  </head>
  <body>
    <article>
      <h1>Скороход: Коли сидиш поруч із колегами і чуєш, про що вони говорять, думаєш «краще б ти мовчав»</h1>
      <address>
        <time datetime="2019-11-05T21:30:00+00:00">05 Nov 2019, 21:30</time>
      </address>
      <p>
        <b>Проблема нинішньої влади у її самовпевненості. Багато нардепів вважають, що схопили Бога за бороду і навіть не припускають, що далі потрібно вчитись та розвиватись. За 12-бальною шкалою професійність парламентарів можна оцінити у 6 балів.</b>
      </p>
      <p>Таку думку в ефірі проєкту <a href="https://zik.ua/tv/project/hard/">«HARD з Влащенко»</a> на телеканалі <a href="https://zik.ua/news/2018/12/19/nardep_nazvav_sposoby_povernennya_u_spivvlasnist_orendovanogo_prymishchennya_u_1473327">ZIK</a> висловила народна депутатка України від фракції «Слуга народу» Анна Скороход.</p>
      <p>Вона зізналась: коли дивиться на останні рішення, які ухвалює влада, та висловлення, які озвучують представники Кабміну, сумно стає.</p>
      <p>«На жаль, вони не те, що не виправдовують покладених сподівань, але й, мені здається, найближчим часом може постати питання про їх заміну», – вважає Скороход.</p>
      <figure>
        <iframe src="https://www.youtube.com/embed/zj0q0jYQVoM" width="640" height="360" data-service="Youtube" scrolling="no"/>
      </figure>
      <p>Вона переконана: найбільша проблема нинішньої влади у самовпевненості. Це існує не лише в Кабміні, а й у Верховній Раді.</p>
      <p>«Люди не аналізують, ухвалюють рішення на словах когось іншого, навіть не хочуть думати самі по собі і робити якийсь аналіз наслідків, які можна чекати з ухваленням того чи іншого закону», – зазначила парламентарка.</p>
      <p>Вона розповіла: багато колег вважають, що досягли найбільшого успіху в житті і схопили Бога за бороду.</p>
      <p>«У них навіть немає допустимості того, що вони помиляються, що десь щось треба вивчити, десь у чомусь розібратись. Наприклад, я не приховую, що брала уроки з енергетики, і беру їх досі. я розбираюсь із кожною темою, вивчаю ті ж енергопакети. Так, я мала із цим справу, коли працювала на підприємстві, розумію, як це працює. Але, щоб бути професіоналом треба навчатися, а не бути впевненим – «Я Бог, бо мене обрали депутатом», – наголосила Скороход.</p>
      <p>Вона зізналась: часом, коли сидить поруч із колегами і чує, про що вони говорять, думає «краще б ти мовчав».</p>
      <p>«Тут стає сумно не лише за колег, але й за країну», – підкреслила нардепка.</p>
      <p>Водночас загальний рівень професійності депутатів за 12-бальною системою вона оцінила у 6 балів.</p>
      <p>Як повідомлялось, у мережі <a href="https://zik.ua/news/2019/11/04/zradnyk_na_zradnyku__tyshchenko_v_perepystsi_iz_prankerom_dzhokerom_1683251">з’явилась переписка народного депутата від «Слуги народу» Миколи Тищенка із пранкером «Джокером»</a>. Парламентар розповів про ситуацію у фракції, конфлікт із Олександром Ткаченком та інші деталі з життя партії.</p>
      <related>
        <h4>читайте також</h4>
        <a href="https://zik.ua/news/2019/11/05/ne_mozhu_skazaty_shcho_gerus_pratsyuie_na_kolomoyskogo_ale_tochno_ne_na_narod_1684523"/>
        <a href="https://zik.ua/news/2019/09/25/medvedchuk_pro_zblyzhennya_zi_slugoyu_narodu_u_radi_my_pidtrymuiemo_te_shcho_1653225"/>
        <a href="https://zik.ua/news/2019/07/31/spilnyy_znamennyk_slugy_narodu_y_golosu_znayshov_sergiy_shcherbyna_1617171"/>
        <a href="https://zik.ua/news/2019/07/16/iryna_venedyktova_rozpovila_yak_opynylasya_u_komandi_zelenskogo_1606957"/>
      </related>
    </article>
  </body>
</html>