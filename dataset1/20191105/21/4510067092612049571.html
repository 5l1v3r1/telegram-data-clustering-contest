<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/tinerii-sportivi-bihoreni-au-fost-premiati-la-galacampionii-viitorului-152583.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-05T21:11:00+00:00"/>
    <meta property="og:title" content="Tinerii sportivi bihoreni au fost premiaţi la Gala &quot;Campionii Viitorului&quot;"/>
    <meta property="og:description" content="Tinerii sportivi orădeni cu rezultatele cele mai bune în anul 2018 au fost premiaţi, luni, în cadrul ediţiei 2019 a Galei 'Campionii Viitorului', desfăşurată la Arena 'Antonio Alexe'."/>
  </head>
  <body>
    <article>
      <h1>Tinerii sportivi bihoreni au fost premiaţi la Gala "Campionii Viitorului"</h1>
      <address><time datetime="2019-11-05T21:11:00+00:00">05 Nov 2019, 21:11</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://www.ebihoreanul.ro/modules/news/files/campioniiviitorului05112019.jpg"/>
        <figcaption>(foto: CSM Oradea)</figcaption>
      </figure>
      <p>
        <b>Arena Antonio Alexe a găzduit luni ediţia din acest an a Galei "Campionii Viitorului".</b>
      </p>
      <p>Organizat de CSM Oradea, cu sprijinul Primăriei Oradea, evenimentul a avut menirea de a încuraja şi răsplăti performanţa sportivă la nivel juvenil. Astfel, au fost premiaţi cei mai buni tineri sportivi bihoreni din anul 2018. Este vorba despre sportivii cu vârste cuprinse între 14 şi 21 ani la momentul obţinerii performanţei, atât la discipline olimpice – individual şi echipe, cât şi la cele neolimpice. Nu au fost omişi nici antrenorii acestora.</p>
      <p>116 sportivi şi 33 antrenori au fost recompensaţi pe baza performanţei sportive obţinute în cursul anului trecut.</p>
      <p>Între disciplinele neolimpice premiate pentru performanţele obţinute se evidenţiază karate shotokan, karate kyokushin, respectiv orientare în alergare. La disciplinele olimpice individuale au fost premiate performanţele obţinute de sportivii orădeni la lupte greco-romane, judo, atletism, înot, tir, scrimă şi atletism. În fine, disciplinele olimpice pe echipe premiate au fost cele de polo şi baschet.</p>
      <p>După cum au transmis organizatorii, cele mai importante performanţe obţinute sunt cele ale Biancăi Benea, în proba de spadă feminin (scrimă), respectiv Alex George Creţ, la judo.</p>
      <p>Festivitatea de premiere a fost oficiată de directorul clubului organizator, CSM Oradea, Şerban Sere, şi directorul Direcţiei Judeţene pentru Tineret şi Sport, Petruţ Drăgan, cu ajutorul directorului sportiv de la CSM, Nicuşor Vaşadi.</p>
      <p>"Pe această cale, CSM Oradea şi Primăria Oradea felicită toţi sportivii, antrenorii şi entităţile sportive ce îşi desfăşoară activitatea în lumea sportului. Totodată, urăm mult succes în continuare, pe acelaşi drum", au transmis, după eveniment, organizatorii.</p>
    </article>
  </body>
</html>