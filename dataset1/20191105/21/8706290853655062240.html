<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682493/epithesi-kikilia-ston-syriza-gia-to-kethea-pigan-en-krypto-na-kan"/>
    <meta property="og:site_name" content="enikos.gr"/>
    <meta property="article:published_time" content="2019-11-05T21:05:00+00:00"/>
    <meta property="og:title" content="Επίθεση Κικίλια στον ΣΥΡΙΖΑ για το ΚΕΘΕΑ: Πήγαν εν κρυπτώ να κάνουν εκλογές με μία υποψήφια"/>
    <meta property="og:description" content="Σε αποκαλύψεις για την υπόθεση του ΚΕΘΕΑ προχώρησε σήμερα ο υπουργός Υγείας, Βασίλης Κικίλιας..."/>
  </head>
  <body>
    <article>
      <h1>Επίθεση Κικίλια στον ΣΥΡΙΖΑ για το ΚΕΘΕΑ: Πήγαν εν κρυπτώ να κάνουν εκλογές με μία υποψήφια</h1>
      <address>
        <time datetime="2019-11-05T21:05:00+00:00">05 Nov 2019, 21:05</time>
      </address>
      <p>Σε αποκαλύψεις για την υπόθεση του <a href="http://www.enikos.gr/society/682222/ergazomenoi-kethea-aprago-apochorise-to-diorismeno-ds-zitame-dial">ΚΕΘΕΑ</a> προχώρησε σήμερα ο υπουργός Υγείας, <a href="http://www.enikos.gr/politics/682435/kikilias-tha-epidotisoume-thermastres-gia-na-kapnizei-o-kosmos-ex">Βασίλης Κικίλιας,</a> στρέφοντας τα βέλη του κατά προσώπων που προέρχονται από τον ΣΥΡΙΖΑ και οι οποίοι -όπως υποστηρίζει- “πήγαν εν κρυπτώ να κάνουν εκλογές στο ΚΕΘΕΑ με μία υποψήφια, νύχτα”.</p>
      <p>Σε συνέντευξη που παραχώρησε στον ΣΚΑΪ, ο υπουργός Υγείας ανέφερε χαρακτηριστικά πως "όταν γίνονται εκλογές στη χώρα ή σε ένα οργανισμό, φαντάζομαι οι εκλογές γίνονται δημοκρατικά με πολλούς υποψηφίους, έτσι; Δύο, τρεις, πέντε κλπ. Οι κύριοι που προέρχονται από το ΣΥΡΙΖΑ και οι οποίοι πήγαν να καπελώσουν τους εργαζόμενους του ΚΕΘΕΑ, που τους στηρίζω απολύτως, πήγαν εν κρυπτώ να κάνουν εκλογές στο ΚΕΘΕΑ με μία υποψήφια, νύχτα”.</p>
      <p>Σε ερώτηση για το ποια ήταν υποψήφια, ο κ. Κικίλιας απάντησε: "Την κυρία Ξένη Δημητρίου, την πρώην Εισαγγελέα του Αρείου Πάγου, η οποία πήγε να παρακάμψει όλη τη νομοθεσία έτσι ώστε να αποφυλακίσει το γνωστό τρομοκράτη Κουφοντίνα με 11 δολοφονίες στην πλάτη του. Την κυρία Ξένη Δημητρίου, η οποία καθυστέρησε εσκεμμένα και με δική της παρέμβαση το πόρισμα για το Μάτι. Κάηκαν εκατοντάδες συνάνθρωποί μας στο Μάτι και τόλμησε, για κομματικούς λόγους, να καθυστερήσει το πόρισμα για να αποδοθούν ευθύνες γιατί κάηκαν οι συνάνθρωποί μας. Δεν έχω μιλήσει ποτέ για τη Δικαιοσύνη. Ως εδώ. Τη κυρία Ξένη Δημητρίου, η οποία εργαλειοποίησε τη Δικαιοσύνη στις υποθέσεις της Novartis, του ΚΕΕΛΠΝΟ και ούτω καθεξής”.</p>
      <p>“Εγώ λέω: αφήστε τα κομματικά και τα πολιτικά έξω από τη διοίκηση του Υπουργείου Υγείας. Αυτοί ήθελαν εν κρυπτώ να την διορίσουν, χωρίς άλλο υποψήφιο, στο Διοικητικό Συμβούλιο ως Πρόεδρο του ΚΕΘΕΑ. Και αυτό, όπως καταλαβαίνετε είναι ο τρόπος με τον οποίο αυτοί οι οποίοι ενορχήστρωσαν αυτή την ιστορία προσπάθησαν να πολιτικοποιήσουν το ΚΕΘΕΑ”, συμπλήρωσε.</p>
      <p>Σε διευκρινιστική ερώτηση για το ποιος πήγε να διορίσει την κ. Ξένη Δημητρίου, ο κ. Κικίλιας απάντησε: “Αυτοί οι οποίοι προφανώς εναλλασσόντουσαν όλα αυτά τα χρόνια στη διοίκηση του ΚΕΘΕΑ. Το ΚΕΘΕΑ επιχορηγείται από το Υπουργείο Υγείας με 20 εκατομμύρια ευρώ το χρόνο τα τελευταία 25 χρόνια… εναλλάσσονταν στην προεδρία του ΚΕΘΕΑ επί 20 χρόνια ο κύριος Παρασκευόπουλος με τον κύριο Νοταρά εναλλάξ”.</p>
      <p>Και συνέχισε αναφερόμενος στον κ. Παρασκευόπουλο: "Ο γνωστός, ο κύριος Υπουργός Δικαιοσύνης που άνοιξε τις φυλακές, που τους έβγαλε όλους έξω, όλους τους ποινικούς, τους εγκληματίες οι οποίες έκαναν ξανά εγκλήματα, δολοφόνησαν ξανά, δημιούργησαν ξανά προβλήματα στην ελληνική κοινωνία. Όλοι αυτοί, λοιπόν, πίστευαν ότι η νέα ηγεσία του Υπουργείου Υγείας δεν θα υπερασπιστεί τους εργαζόμενους και δεν θα υπερασπιστεί…”.</p>
      <p>Σε άλλο σημείο της παρέμβασής του, είπε: "αυτοί οι οποίοι δημιούργησαν πρόβλημα στο ΚΕΘΕΑ είναι κάποιοι από αυτούς οι οποίοι πολιτικά εμπλέκονται και φωνάζουν. Δεν φταίνε οι εργαζόμενοι, δεν φταίνε οι οικογένειες, δεν φταίνε οι απεξαρτημένοι, δεν φταίει η κοινότητα. Και η Αντιπρόεδρος που έβαλα στο ΚΕΘΕΑ είναι πρώην εξαρτημένη, 17 χρόνια δούλευε στο ΚΕΘΕΑ, ψυχολόγος. Και όχι δικαστικός”.</p>
      <p>Στη συνέχεια, ο υπουργός Υγείας ανέφερε πως έχει στη διάθεσή του καταγγελίες για τις φυλακές στα Διαβατά "όπου κάποιοι νομιμοποιούσαν Αλβανούς ναρκέμπορους και τους έδιναν χαρτιά ότι ήταν ανήλικοι, δήθεν, ή απεξαρτημένοι κλπ. Μία καταγγελία η οποία οδήγησε σε εσωτερικό έλεγχο ο οποίος δεν έχει καταλήξει. Έπρεπε να έχει μπει εισαγγελέας κανονικά εκεί πέρα μέσα, έχει κρυφτεί αυτή η ιστορία, θα τη βρούμε. Επίσης, ο Γενικός Διευθυντής του ΚΕΘΕΑ, ο οποίος παρατύπως και παρανόμως ορίστηκε ενώ είχε έρθει η ΠΝΠ και δεν ήταν σε ισχύ το Διοικητικό Συμβούλιο. Ανανεώθηκε η θητεία του στις 24 Οκτωβρίου και ελέγχεται και για την προηγούμενη ανανέωση της θητείας του. Είναι μία θέση η οποία διοικεί ουσιαστικά το ΚΕΘΕΑ ο γενικός διευθυντής…”.</p>
      <p>Αναφερόμενος στον Γενικό Διευθυντή του ΚΕΘΕΑ, σημείωσε πως “θα υπάρξει ανοιχτή προκήρυξη και θα προχωρήσει το ΚΕΘΕΑ αυτονόμως στην επιλογή του καλύτερου δυνατού υποψηφίου για τη συγκεκριμένη θέση” και ως προς το αυτοδιοίκητο δεσμεύτηκε πως “θα γίνει συζήτηση επάνω σε αυτό το θέμα και θα βρούμε τον καλύτερο τρόπο με τον οποίο θα εξασφαλιστεί το αυτοδιοίκητο. Αλλά αυτή τη στιγμή ορίστηκε Διοίκηση και η Διοίκηση αυτή θα ελέγξει τα οικονομικά του ΚΕΘΕΑ. Η πληροφόρηση που έχω είναι ότι και οι ίδιοι ορκωτοί λογιστές που έβαλε η προηγούμενη Διοίκηση για τα οικονομικά του ΚΕΘΕΑ δεν έφεραν το αποτέλεσμα που θα επιθυμούσε η Διοίκηση μετά τον έλεγχό τους”.</p>
      <p>Διαβεβαίωσε, τέλος, πως "ούτε ένας εργαζόμενος δεν θα απολυθεί. Δεν θα αλλάξει η δημόσια δομή του ΚΕΘΕΑ, θα στηριχθεί το ΣΠΟΚ, θα υπάρξει Γενικός Διευθυντής, θα υπάρξει αυτοδιοίκητο με δημοκρατικό τρόπο”.</p>
      <related>
        <h4>σχετικά άρθρα</h4>
        <a href="http://www.enikos.gr/politics/682435/kikilias-tha-epidotisoume-thermastres-gia-na-kapnizei-o-kosmos-ex%0A%20%20%20%20%0A"/>
        <a href="http://www.enikos.gr/politics/682408/gia-poto-stou-psyrri-me-vouleftes-tou-syriza-o-alexis-tsipras-pho%0A%20%20%20%20%0A"/>
        <a href="http://www.enikos.gr/politics/682399/skourletis-ston-realfm-978-den-tha-kanoume-doro-sto-kinal-kai-sti%0A%20%20%20%20%0A"/>
        <a href="http://www.enikos.gr/politics/682194/varemenos-ston-realfm-978-chreiazetai-mia-apantisi-gia-tin-epimon%0A%20%20%20%20%0A"/>
        <a href="http://www.enikos.gr/politics/681962/voutsis-gia-proanakritiki-den-aposyroume-tous-vouleftes-mas%0A%20%20%20%20%0A"/>
        <a href="http://www.enikos.gr/politics/681947/nea-dimoskopisi-deite-ti-diafora-nd-syriza%0A%20%20%20%20%0A"/>
        <a href="http://www.enikos.gr/politics/681910/i-proanakritiki-gia-ton-papangelopoulo-fortizei-to-politiko-klima%0A%20%20%20%20%0A"/>
        <a href="http://www.enikos.gr/politics/681834/syriza-gia-to-thema-ton-trapezikon-chreoseon-akrivi-sta-pitoura-k%0A%20%20%20%20%0A"/>
        <a href="http://www.enikos.gr/politics/681881/i-apantisi-petsa-ston-syriza-anti-na-apologeitai-paristanei-ton-k%0A%20%20%20%20%0A"/>
      </related>
    </article>
  </body>
</html>