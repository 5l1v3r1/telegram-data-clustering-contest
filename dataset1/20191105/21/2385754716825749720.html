<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595919/tourkia-syllipsi-velgidas-tzixantistrias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T21:49:00+00:00"/>
    <meta property="og:title" content="Τουρκία: Σύλληψη Βελγίδας τζιχαντίστριας"/>
    <meta property="og:description" content="Μια Βελγίδα τζιχαντίστρια, που δραπέτευσε μαζί με άλλες δύο Βελγίδες από στρατόπεδο φύλαξης ελεγχόμενο από τους Κούρδους στη βόρεια Συρία, συνελήφθη στην..."/>
  </head>
  <body>
    <article>
      <h1>Τουρκία: Σύλληψη Βελγίδας τζιχαντίστριας</h1>
      <address><time datetime="2019-11-05T21:49:00+00:00">05 Nov 2019, 21:49</time> by <a rel="author">SigmaLive</a></address>
      <p><b>Μια Βελγίδα τζιχαντίστρια, που δραπέτευσε μαζί με άλλες δύο Βελγίδες από στρατόπεδο φύλαξης ελεγχόμενο από τους Κούρδους στη βόρεια Συρία, συνελήφθη στην Τουρκία και το Βέλγιο θα ζητήσει την έκδοσή της, έγινε την Τρίτη γνωστό από την ομοσπονδιακή εισαγγελία της χώρας, επιβεβαιώνοντας τις πληροφορίες δύο φλαμανδικών εφημερίδων.<br/></b> <br/>Σύμφωνα με τις εφημερίδες De Morgen et Het Laatste Nieuws, η σύλληψη έγινε την Παρασκευή στο Κιλίς, κοντά στα συροτουρκικά σύνορα, τα οποία η νεαρή γυναίκα είχε μόλις περάσει με τη βοήθεια διακινητών.<br/> <br/>Η Φατίμα Μπενμεζιάν, όπως υποστηρίζει ότι λέγεται, μια 24χρονη από την Αμβέρσα, καταδικάστηκε ερήμην στο Βέλγιο επειδή είχε ενταχθεί στους κόλπους της οργάνωσης Ισλαμικό Κράτος. Διέφυγε από το στρατόπεδο Άιν Ίσα τον περασμένο μήνα, εκμεταλλευόμενη το χάος που προκάλεσε η στρατιωτική επιχείρηση της Τουρκίας στην περιοχή. Σύμφωνα με την ομοσπονδιακή εισαγγελία, η νεαρή γυναίκα καταδικάστηκε στην Αμβέρσα (βόρεια), την 18η Μαΐου του 2015, σε ποινή φυλάκισης 5 ετών για συμμετοχή στις δραστηριότητες μιας τρομοκρατικής οργάνωσης.<br/> <br/>«Συνελήφθη στο Κιλίς, κατόπιν μεταφέρθηκε σε κέντρο κράτησης στην Τουρκία και προετοιμάζουμε ένα αίτημα έκδοσης» προς την Άγκυρα, διευκρίνισε στο Γαλλικό Πρακτορείο ο εκπρόσωπος τύπου της ομοσπονδιακής εισαγγελίας Έρικ φαν Ντούιζε.<br/> <br/>Χιλιάδες τζιχαντιστές της οργάνωσης Ισλαμικό Κράτος κρατούνται από τις κουρδικές δυνάμεις στην Συρία, μεταξύ των οποίων περίπου 50 Βέλγοι, σύμφωνα με τα επίσημα στοιχεία στις Βρυξέλλες.<br/> <br/>Πηγή: ΑΠΕ-ΜΠΕ</p>
    </article>
  </body>
</html>