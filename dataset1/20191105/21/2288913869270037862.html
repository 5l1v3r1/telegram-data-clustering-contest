<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191105_04701958"/>
    <meta property="og:site_name" content="De Standaard"/>
    <meta property="article:published_time" content="2019-11-05T21:46:00+00:00"/>
    <meta property="og:title" content="Ajax krijgt twee rode kaarten en penalty tegen in één fase en geeft zo 1-4 uit handen: “Volgens mij mág dit niet eens”"/>
    <meta property="og:description" content="Waanzin op Stamford Bridge, waar Ajax tot twintig minuten voor tijd op weg leek uit te pakken met een fameuze zege. De Nederlanders waren na een spectacula..."/>
  </head>
  <body>
    <article>
      <h1>Ajax krijgt twee rode kaarten en penalty tegen in één fase en geeft zo 1-4 uit handen: “Volgens mij mág dit niet eens”</h1>
      <address>
        <time datetime="2019-11-05T21:46:00+00:00">05 Nov 2019, 21:46</time>
      </address>
      <p>
        <b>Waanzin op Stamford Bridge, waar Ajax tot twintig minuten voor tijd op weg leek uit te pakken met een fameuze zege. De Nederlanders waren na een spectaculaire eerste 55 minuten immers op een 1-4-voorsprong gekomen. De 2-4 van César Azpilicueta leek slechts een doekje voor het bloeden voor Chelsea, tot minuut 69. Daley Blind én Joël Veltman pakten allebei hun tweede gele kaart in dezelfde fase, terwijl Ajax ook nog eens een penalty tegen kreeg.</b>
      </p>
      <p>Die fase kwam er nadat Ajax-verdediger Blind rijkelijk te laat kwam met zijn tackle. Ref Gianluca Rocchi gaf echter balvoordeel, waarna Veltman de bal tegen zijn arm kreeg. Resultaat: penalty… en een tweede gele kaart voor zowel Blind als Veltman.</p>
      <p>Tot overmaat van ramp voor Ajax benutte Jorginho daarop de strafschop voor de 3-4, én scoorde Reece James enkele minuten later de 4-4 tegen een negenkoppige Nederlandse kampioen. Uiteindelijk mocht Ajax zelfs nog blij zijn dat de videoref de 5-4 van Azpilicueta afkeurde voor voorafgaand handspel.</p>
      <p>Bij Ajax waren ze desalniettemin ziedend. “Het is onmogelijk dat iemand onze wedstrijd op deze manier verwoest”, foeterde een boze Dusan Tadic na afloop. “Twee keer rood in één actie, dat snap ik niet. Volgens mij mág het niet eens.”</p>
      <p>
        <b>LEES OOK. <a href="https://www.nieuwsblad.be/cnt/dmf20191105_04701957">Knettergekke Champions League-avond: Ajax geeft 1-4 uit handen bij Chelsea, Dortmund met al even straffe comeback tegen Inter</a></b>
      </p>
    </article>
  </body>
</html>