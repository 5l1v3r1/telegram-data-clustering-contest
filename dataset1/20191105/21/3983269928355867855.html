<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/un-barca-decebedor-no-passa-de-lempat-sense-gols-contra-lslavia-0-0/noticia/2961170/"/>
    <meta property="og:site_name" content="CCMA"/>
    <meta property="article:published_time" content="2019-11-05T21:23:28+00:00"/>
    <meta property="og:title" content="Un Barça decebedor no passa de l'empat sense gols contra l'Slavia (0-0)"/>
    <meta property="og:description" content="Els blaugrana han estat incapaços de superar el conjunt txec, el rival més assequible del grup, i hauran d'esperar per certificar la classificació per als vuitens de final. En l'altre partit del grup, el Dortmund ha remuntat dos gols contra l'Inter de Milà (3-2)."/>
  </head>
  <body>
    <article>
      <h1>Un Barça decebedor no passa de l'empat sense gols contra l'Slavia (0-0)</h1>
      <h2>Els blaugrana han estat incapaços de superar el conjunt txec, el rival més assequible del grup, i hauran d'esperar per certificar la classificació per als vuitens de final. En l'altre partit del grup, el Dortmund ha remuntat dos gols contra l'Inter de Milà (3-2).</h2>
      <address><time datetime="2019-11-05T21:23:28+00:00">05 Nov 2019, 21:23</time> by <a rel="author">esport3</a></address>
      <p>El que havia de ser un partit assequible, per <b>redimir-se de l'última derrota en la Lliga</b>, ha acabat convertit en una <b>autèntica trampa per un Barça que no ha passat d'un preocupant empat a zero </b>contra el rival més feble del grup, l'Slavia de Praga. </p>
      <p>Valverde apostava per un onze titular amb les<b> novetats de Jordi Alba, Arturo Vidal i Dembélé</b> respecte a l'equip que va perdre contra el Llevant el passat dissabte. El Barça ha ofert un primer temps amb problemes en la sortida de pilota i amb ocasions per marcar només en accions individuals, la primera era un xut de falta de Messi. L'Slavia s'ha mostrat atrevit i era<b> Stanciu qui disposava de la millor oportunitat en el primer temps </b>per part del conjunt txec. Amb un equip blaugrana sense idees en la creació era com sempre Messi el protagonista de les millors opcions per inaugurar el marcador. En la primera era la creueta qui impedia el gol i, posteriorment, en una altra clara ocasió només la intervenció del porter rival, Kolar, evitava el primer gol dels barcelonistes.<br/>   <br/>A la mitja part, <b>Sergi Roberto ha entrat per un Jordi Alba que ha patit una lesió muscular</b>. Només encetar-se, xut de falta de Messi que surt fregant el travesser. I tot seguit, gran assistència de Dembélé i Sergi Roberto perdonava una gran oportunitat per marcar. Un encert que sí tenia Arturo Vidal a passada de Messi en el minut 58, però que era anul·lat per fora de joc del crac argentí en la desmarcada inicial. <b>L'entrada d'Ansu Fati ha donat més mobilitat a l'atac culer</b> i una passada seva es convertia en una rematada de perill de Messi que Kolar tornava a treure. Fins el final s'ha vist un Barça impotent que ha estat incapaç de trobar la xarxa rival. Un empat que els permet continuar com a líders però amb una imatge decebedora i encara lluny de la classificació matemàtica.</p>
      <p>
        <b>El Dortmund remunta contra l'Inter (3-2)</b>
      </p>
      <p>El Borussia Dortmund ha culminat una espectacular remuntada contra l'Inter de Milà i torna a entrar de ple en la lluita per accedir als vuitens de final de la Champions. Els italians s'havien avançat amb un gol matiner de Lautaro Martínez al minut 5 i semblaven encarrilar el triomf quan Matías Vecino feia el 0 a 2 culminant una gran jugada ofensiva.</p>
      <p>Però a un equip alemany se l'ha de rematar i l'Inter no ho ha fet i ho ha acabat pagant molt car. Achraf Hakimi ha reduït distàncies en l'inici de la represa, en el 64 Brandt ha fet l'empat a dos i en el 77, de nou Achraf ha culminat la remuntada del Dortmund, que amb aquesta victòria se situa segon de grup amb set punts, un menys que el Barça. Per la seva banda, l'Inter es complica el futur a la Champions i cau a la tercera plaça amb 4 punts.</p>
      <figure>
        <img src="https://www.ccma.cat/multimedia/jpg/2/9/1572992597492.jpg"/>
      </figure>
    </article>
  </body>
</html>