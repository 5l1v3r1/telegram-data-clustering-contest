<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/05/louketo-sta-katastimata-mothercare-tis-bretanias"/>
    <meta property="og:site_name" content="euronews"/>
    <meta property="article:published_time" content="2019-11-05T21:48:26+00:00"/>
    <meta property="og:title" content="«Λουκέτο» στα καταστήματα Mothercare της Βρετανίας"/>
    <meta property="og:description" content="Απώλεια 2.500 θέσεων εργασίας της διάσημης εταιρείας βρεφικών ειδών"/>
  </head>
  <body>
    <article>
      <h1>«Λουκέτο» στα καταστήματα Mothercare της Βρετανίας</h1>
      <address><time datetime="2019-11-05T21:48:26+00:00">05 Nov 2019, 21:48</time> by <a rel="author">Ιωάννης Καράγιωργας</a></address>
      <p>Η Mothercare βάζει λουκέτο στα βρετανικά της καταστήματα όπως ανακοινώθηκε από την εταιρεία με αποτέλεσμα να χάνονται 2.500 θέσεις εργασίας στη Βρετανία.</p>
      <p>Η εταιρεία με βρεφικά είδη έχει 1.010 καταστήματα στο εξωτερικό και φαίνεται πως δεν άντεξε τον ανταγωνισμό και κυρίως την κρίση την οποία περνούν οι εταιρείες λιανικής στη Γηραιά Αλβιόνα.</p>
      <p>«Η εμπορική ζώνη της Μεγάλης Βρετανίας αντιμετωπίζει ένα σχεδόν υπαρξιακό πρόβλημα, με έντονες και ολοένα και αυξανόμενες πιέσεις σε πολλαπλά μέτωπα. Ιδίως λόγω των υψηλών ενοικίων και των τιμών όπως και της αλλαγής των καταναλωτικών συνηθειών, με τον κόσμο να στρέφεται στις διαδικτυακές αγορές» είπε ο πρόεδρος της Mothercare, Κλάιβ Γουάιλι.</p>
      <p>Η Mothercare προσέλαβε την PricewaterhouseCoopers ώστε να αναλάβει την διαδικασία χειρισμού επί του καθεστώτος διαχείρισης.</p>
      <h3>Τα στοιχεία της εταιρείας</h3>
      <p>Σύμφωνα με την PwC, σε καθεστώς διαχείρισης μπαίνουν 79 καταστήματα λιανικής της Mothercare στη Βρετανία που απασχολούν 2.485 υπαλλήλους και 384 στελέχη.</p>
      <p>Πλέον η Mothercare θα στραφεί στη δραστηριότητά της εκτός Βρετανίας, όπου στοχεύει να επιστρέψει σε κερδοφορία μέχρι το 2021.</p>
    </article>
  </body>
</html>