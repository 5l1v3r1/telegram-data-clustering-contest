<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/595918/to-thema-tou-aera-sto-dali-syzitisan-yp-ergasias-dimarxos-idaliou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T21:26:00+00:00"/>
    <meta property="og:title" content="Το θέμα του αέρα στο Δάλι συζήτησαν Υπ. Εργασίας - Δήμαρχος Ιδαλίου"/>
    <meta property="og:description" content="Το θέμα με τις έντονες οσμές και την αποπνικτική ατμόσφαιρα που προκαλείται στην Ενορία Αγίων Κωνσταντίνου και Ελένης στο Δάλι, συζήτησαν ο Δήμαρχος Ιδαλίου..."/>
  </head>
  <body>
    <article>
      <h1>Το θέμα του αέρα στο Δάλι συζήτησαν Υπ. Εργασίας - Δήμαρχος Ιδαλίου</h1>
      <address><time datetime="2019-11-05T21:26:00+00:00">05 Nov 2019, 21:26</time> by <a rel="author">SigmaLive</a></address>
      <p><b>Το θέμα με τις έντονες οσμές και την αποπνικτική ατμόσφαιρα που προκαλείται στην Ενορία Αγίων Κωνσταντίνου και Ελένης στο Δάλι, συζήτησαν ο Δήμαρχος Ιδαλίου Λεόντιος Καλλένος και η Υπουργός Εργασίας, Πρόνοιας και Κοινωνικών Ασφαλίσεων Ζέτα Αιμιλιανίδου, σε συνάντησή τους.<br/></b> <br/>Σύμφωνα με ανακοίνωση του Δήμου Ιδαλίου, στην συνάντηση παρούσα ήταν και η Επίτροπος Περιβάλλοντος, Ιωάννα Παναγιώτου.<br/> <br/>Στη συνάντηση τέθηκαν όλα τα δεδομένα και η μεγάλη ανησυχία που υπάρχει από πλευράς των κατοίκων αφού εργοστάσια βρίσκονται σε κοντινή απόσταση από κατοικίες, επηρεάζοντας δυσμενώς την ποιότητα του αέρα που αναπνέουν οι κάτοικοι της περιοχής.<br/> <br/>Ο Δήμαρχος Ιδαλίου δήλωσε ότι στην συνάντηση η Υπουργός τους ενημέρωσε ότι έχει διοριστεί διυπουργική επιτροπή η οποία θα εξετάσει την εξεύρεση άλλου χώρου, μακριά από οικιστικές μονάδες, ώστε να μετακινηθούν τα δυο εργοστάσια ασφάλτου από τα οποία προκαλείται το πρόβλημα.<br/> <br/>Η διυπουργική επιτροπή θα εξετάσει και την καταβολή αποζημιώσεων που θα δοθούν στους ιδιοκτήτες των δυο ασφαλτικών μονάδων.<br/> <br/>«Είμαστε αισιόδοξοι ότι θα εξευρεθεί τρόπος αντιμετώπισης του θέματος», δήλωσε ο κ. Καλλένος, σημειώνοντας ότι ο Δήμος θα συνεχίσει την προσπάθεια ώστε οι δημότες του να απολαμβάνουν την καλύτερη δυνατή ποιότητα ζωής.<br/> <br/>«Ο Δήμος δεν πρόκειται να αφήσει μόνους τους κατοίκους στην προσπάθεια που καταβάλλουν για αντιμετώπιση του προβλήματος», κατέληξε ο κ. Καλλένος.<br/> <br/>Πηγή: ΚΥΠΕ</p>
    </article>
  </body>
</html>