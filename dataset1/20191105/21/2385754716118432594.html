<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595920/oktai-quotisxyri-tourkia-simainei-isxyri-kyprosquot"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T21:55:00+00:00"/>
    <meta property="og:title" content="Οκτάι: &quot;Ισχυρή Τουρκία σημαίνει ισχυρή Κύπρος&quot;"/>
    <meta property="og:description" content="«Το να είναι ισχυρή η Τουρκία, όρθια στα πόδια της, σημαίνει ότι είναι ισχυρή η Κύπρος, όρθια στα πόδια της», δήλωσε ο Τούρκος αντιπρόεδρος Φουάτ Οκτάι...."/>
  </head>
  <body>
    <article>
      <h1>Οκτάι: "Ισχυρή Τουρκία σημαίνει ισχυρή Κύπρος"</h1>
      <address><time datetime="2019-11-05T21:55:00+00:00">05 Nov 2019, 21:55</time> by <a rel="author">SigmaLive</a></address>
      <p><b>«Το να είναι ισχυρή η Τουρκία, όρθια στα πόδια της, σημαίνει ότι είναι ισχυρή η Κύπρος, όρθια στα πόδια της», δήλωσε ο Τούρκος αντιπρόεδρος Φουάτ Οκτάι. Επανέλαβε ότι η πολιτική ισότητα είναι εκ των ων ουκ άνευ για την επίλυση του Κυπριακού.<br/></b> <br/>Σε συνάντησή του με νεαρούς Τ/Κ που επισκέφθηκαν το προεδρικό στην Άγκυρα, ο Τούρκος αντιπρόεδρος είπε ότι «είναι σημαντικό οι νέοι τόσο στην Τουρκία όσο και στην ‘τδβκ’ (όπως αποκάλεσε το ψευδοκράτος) να αναλάβουν ρόλο στην πολιτική και να επιδείξουν όρθια στάση για τις λύσεις των προβλημάτων», προσθέτοντας ότι οι νέοι θα συμβάλουν στην οικοδόμηση ισχυρών γεφυρών μεταξύ της Κύπρου και της Τουρκίας. «Οι νέοι της ‘τδβκ’ (όπως αποκάλεσε το ψευδοκράτος) δεν έχουν θέση μόνο στο νησί αλλά τα 780 χιλιάδες χλμ εδάφη της πατρίδας είναι και δικά σας. Αυτή την στιγμή είστε στο σπίτι σας, δεν είστε φιλοξενούμενοι. Όπως φιλοξενούμε τις δικές μας οργανώσεις εδώ, το ίδιο φιλοξενούμε κι εσάς», ανέφερε.<br/> <br/>Ο Φουάτ Οκτάι ανέφερε ότι η πολιτική ισότητα των δύο πλευρών στην Κύπρο είναι εκ των ων ουκ άνευ, προσθέτοντας ότι δεν είναι δυνατόν να διασφαλιστεί ειρήνη με βάση την αρχή της μειοψηφίας. "Για το μέλλον σας πρέπει να έχετε οι ίδιοι λόγο. Αυτό είναι ανθρώπινο. Υπάρχουν υδρογονάνθρακες. Βλέπετε από που προέρχεται το ενδιαφέρον για την περιοχή. Αυτό είναι κάτι που συζητείται σήμερα, αλλά είναι γνωστό εδώ και χιλιάδες χρόνια. Αφού στο νησί υπάρχουν ‘δύο λαοί’ πρέπει να γίνει αυτός ο δίκαιος διαμοιρασμός. Αυτή η ευημερία είναι εκείνων που ζουν στο νησί και πρέπει να μοιραστεί ισότιμα στις δύο πλευρές», υποστήριξε ο Φουάτ Οκτάι. <br/> <br/>Ο Τούρκος αντιπρόεδρος είπε ότι η Τουρκία δεν θα επιτρέψει ποτέ να σπάσει η μύτη κανενός στην Κύπρο. «Όποιος και να κάνει ό,τι και να κάνει, όποιος και να πει ό,τι και να πει, ακόμη και αν ξεσηκωθεί όλος ο κόσμος. Δεν μας ενδιαφέρει καν», είπε ο Φουάτ Οκτάι και πρόσθεσε: «Η πατρίδα στην οποία ζούμε δεν αποτελείται μόνο από έδαφος, είναι ένα ιερό μέρος ο οποίος έχουμε ποτίσει με αίμα σε κάθε του εκατοστό. Και η Κύπρος είναι έτσι. Γνωρίζετε κι εσείς πολύ καλά από που μέχρι που έφτασε η ‘τδβκ’. Το να είναι ισχυρή η Τουρκία όρθια στα πόδια της, σημαίνει ότι είναι ισχυρή η Κύπρος, όρθια στα πόδια της. Είναι πολύ μα πολύ σημαντικό για μας να έχετε αυτοπεποίθηση και να έχετε το κεφάλι σας ψηλά».<br/> <br/>Πηγή: ΚΥΠΕ</p>
    </article>
  </body>
</html>