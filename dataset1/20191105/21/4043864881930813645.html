<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/5/7231107/"/>
    <meta property="og:site_name" content="Українська правда"/>
    <meta property="article:published_time" content="2019-11-05T21:50:25+00:00"/>
    <meta property="og:title" content="У Лівію прибули російські снайпери &quot;ПВК Вагнера&quot; – NYT"/>
    <meta property="og:description" content="За останні півтора місяці в рамках кампанії Кремля з відновлення впливу на Близькому Сході та в Африці у Лівію прибули близько 200 російських найманців, зокрема снайпери з “ПВК Вагнера”."/>
  </head>
  <body>
    <article>
      <h1>У Лівію прибули російські снайпери "ПВК Вагнера" – NYT</h1>
      <address>
        <time datetime="2019-11-05T21:50:25+00:00">05 Nov 2019, 21:50</time>
      </address>
      <p>За останні півтора місяці в рамках кампанії Кремля з відновлення впливу на Близькому Сході та в Африці у Лівію прибули близько 200 російських найманців, зокрема снайпери з "ПВК Вагнера".</p>
      <p><b>Джерело:</b> <a href="https://www.nytimes.com/2019/11/05/world/middleeast/russia-libya-mercenaries.html">The New York Times</a></p>
      <p><b>Деталі:</b> За словами трьох високопоставлених лівійських чиновників і п'яти західних дипломатів, що уважно стежать за війною, російські снайпери належать до групи "Вагнера" – пов'язаної з Кремлем приватної компанії, яка очолювала російську інтервенцію в Сирії.</p>
      <p>На думку лівійських військових, ознакою боєприпасів, якими користуються російські найманці, є відсутність наскрізної рани від снайперської кулі.</p>
      <p>Західний експерт з питань безпеки підтвердив, що <b>так само не було наскрізних ран від куль російських снайперів на сході України</b>.</p>
      <p>Крім снайперів, Росія привезла в Лівію вдосконалені літаки Сухого, скоординовані ракетні удари і високоточну артилерію – все те, що "зробило Москву законодавцем у громадянській війні в Сирії".</p>
      <p>Росіяни воюють на боці лідера східної частини Лівії Халіфи Хафтара. На його боці також Об'єднані Арабські Емірати, Єгипет і Саудівська Аравія, які вбачають у ньому надію на відновлення авторитаризму в країні.</p>
      <p>Хафтар уже понад 5 років веде війну проти уряду національної єдності в західній Лівії, де знаходиться столиця Тріполі.</p>
      <p>Уряд офіційно підтримує США та інші західні країни. Однак на практиці, як повідомляють журналісти, Туреччина є його єдиним покровителем.</p>
      <p>
        <b>Передісторія:</b>
      </p>
      <ul>
        <li>Після повалення режиму Муаммара Каддафі в 2011 році в Лівії встановилося двовладдя. Тріполі і захід країни знаходяться під контролем уряду національної єдності.</li>
        <li>Схід і частково південь Лівії контролює обрана в 2014 році палата представників ("уряд в Тобруці"), яку підтримує фельдмаршал Халіфа Хафтар і його армія.</li>
        <li>У квітні Хафтар почав <a href="https://www.eurointegration.com.ua/news/2019/04/10/7095016/">наступ</a> на Тріполі, звідки урядує підтримуваний ООН прем'єр Фаїз аль-Саррадж. За даними ООН, внаслідок наступу Хафтара щонайменше 4500 жителів Тріполі залишили місто.</li>
        <li>Євросоюз неодноразово <a href="https://www.eurointegration.com.ua/news/2019/04/14/7095161/">закликав</a> до деескалації насильства у Лівії.</li>
        <li><a href="https://www.pravda.com.ua/news/2018/10/7/7194363/">Найманців "ПВК Вагнера" </a>фіксували в Україні, Сирії та інших країнах.</li>
        <li>7 лютого 2018 року в Сирії <a href="https://www.pravda.com.ua/news/2018/02/16/7171809/">загинули або були поранені 300 російських найманців</a>. Це сталося, коли вони разом з проурядовими силами атакували позиції Cирійських демократичних сил, підтримуваних США, і <a href="https://www.pravda.com.ua/news/2018/02/15/7171678/">були повністю розбиті</a>.</li>
        <li>Бійці "ПВК Вагнера" ймовірно <a href="https://www.pravda.com.ua/news/2018/07/19/7186747/">брали участь у боях за Дебальцеве.</a></li>
        <li>Також відомо, що <a href="https://www.pravda.com.ua/news/2017/10/7/7157613/">члени "групи Вагнера" причетні</a> до знищення українського літака Іл-76 на Донбасі та штурму Луганського аеропорту.</li>
      </ul>
      <p>
        <b>Читайте також: <i><a href="https://www.pravda.com.ua/news/2019/01/25/7204850/">Російська "ПВК Вагнера" розганяє протести у Судані – СБУ</a></i></b>
      </p>
      <p>
        <a href="https://www.pravda.com.ua/news/2018/05/26/7181426/">
          <b>
            <i>NYT розповіла подробиці розгрому ПВК Вагнера в Сирії</i>
          </b>
        </a>
      </p>
      <footer>Українська правда</footer>
      <related>
        <a href="https://www.pravda.com.ua/news/2019/07/6/7220183/"/>
        <a href="https://www.eurointegration.com.ua/news/2019/04/5/7094836/"/>
        <a href="https://www.pravda.com.ua/news/2018/12/26/7202292/"/>
      </related>
    </article>
  </body>
</html>