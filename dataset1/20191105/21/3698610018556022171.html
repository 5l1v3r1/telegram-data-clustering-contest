<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/polscha-zbilshila-kvoti-dlya-ukrayinskih-pereviznikiv-328612_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T21:18:00+00:00"/>
    <meta property="og:title" content="Польща збільшила квоти для українських перевізників"/>
    <meta property="og:description" content="Українські перевізники отримають додатково 15 тисяч дозволів."/>
  </head>
  <body>
    <article>
      <h1>Польща збільшила квоти для українських перевізників</h1>
      <h2>Українські перевізники отримають додатково 15 тисяч дозволів.</h2>
      <address>
        <time datetime="2019-11-05T21:18:00+00:00">05 Nov 2019, 21:18</time>
      </address>
      <p>Українські перевізники отримають 15 тисяч дозволів Республіки Польща на здійснення <b><a href="https://dt.ua/ECONOMICS/ukrzaliznicya-pidvischila-tarifi-na-vantazhoperevezennya-307263_.html">автомобільних вантажних перевезень</a></b> в 2019 році. Відповідний протокол підписано Мінінфраструктури та представниками Польщі. Про це інформує прес-служба відомства.</p>
      <p>"Міністерство інфраструктури доклало всі зусилля щодо захисту українських перевізників, які додатково отримають 5000 польських дозволів, які будуть передані українській стороні на початку листопада 2019 року, і 10 тис. дозволів щодо попереднього обміну дозволами на 2020 рік для використання в 2019 році", - йдеться в повідомленні.</p>
      <p>Наголошується, що дозволи щодо попереднього обміну на 2020 рік будуть дійсними до 31 січня 2021 року, польська сторона повинна передати їх до 15 листопада 2019 року. Буде також створена спільна робоча група з обміну досвідом щодо розподілу дозволів.</p>
      <p>Також наголошується, що за рішенням Змішаної комісії з 12 листопада 2019 року анулюються 160 тисяч дозволів Республіки Польща на в'їзд. Для повернення у країну реєстрації транспортного засобу у перевізників є час до 31 грудня 2019 року.</p>
      <p>Крім того повідомляється, що підтверджено домовленості щодо здійснення попереднього обміну дозволів на 2020 рік на рівні 2019 - 160 тис.</p>
      <p>"Українська сторона і надалі буде наполягати на встановленні квоти дозволів щонайменше на рівні 200 000. Під час зустрічі міністрів інфраструктури обох країн, яка має відбутися наприкінці листопада, міністр інфраструктури України буде наполягати на дотриманні прав українських перевізників та забезпечення вільного руху товарів", - додали в прес-службі.</p>
      <p>Проблеми автомобільного транспорту та його інфраструктури, особливо доріг, цілком обґрунтовано займають провідне місце. Адже транспортна логістика через слабкість і недосконалість всіх інших компонентів робить його незамінним в переміщенні вантажів.</p>
      <p>25 вересня набули чинності два закони, покликані в комплексі вирішити взаємопов'язані проблеми. Детальніше читайте у статті Еліанда Гоцуєнко <b><a href="https://dt.ua/business/perevirki-na-avtodorogah-326080_.html">"Перевірки на автодорогах"</a> </b>в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>