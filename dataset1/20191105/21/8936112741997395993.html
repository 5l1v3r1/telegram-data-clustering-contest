<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/fc-barcelona-slavia-praga-wynik-bramki-relacja-liga-mistrzow-2019-20,983206.html"/>
    <meta property="og:site_name" content="TVN24"/>
    <meta property="article:published_time" content="2019-11-05T21:00:00+00:00"/>
    <meta property="og:title" content="Niespodzianka na Camp Nou. Slavia wraca z Barcelony z punktem"/>
    <meta property="og:description" content="Kolejny raz FC Barcelona zaprezentowała się zdecydowanie poniżej oczekiwań. Mistrzowie Hiszpanii w kiepskim stylu zremisowali bezbramkowo ze Slavią Praga w czwartej kolejce grupy F Ligi Mistrzów."/>
  </head>
  <body>
    <article>
      <h1>Niespodzianka na Camp Nou. Slavia wraca z Barcelony z punktem</h1>
      <address>
        <time datetime="2019-11-05T21:00:00+00:00">05 Nov 2019, 21:00</time>
      </address>
      <slideshow>
        <figure>
          <img src="https://r-scale-c0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/d9f8dfa1-febd-4914-82a0-e3c862e7bc68.jpg?type=1&amp;srcmode=0&amp;srcx=1/1&amp;srcy=37/50&amp;srcw=99/100&amp;srch=21/25&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/f9eafb4b-d7a3-441a-8b42-c9a9c5284bac-480p.mp4"/>
          <figcaption>Slavia Praga - Barcelona</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/906237f2-5eb7-417f-b883-0605800988ed-480p.mp4"/>
          <figcaption>Barcelona trenowała przed meczem ze Slavią Praga</figcaption>
        </figure>
        <figcaption>Barcelona męczyła się po raz kolejny Foto: Getty Images | Video: PAP/EPA</figcaption>
      </slideshow>
      <h3>Kolejny raz FC Barcelona zaprezentowała się zdecydowanie poniżej oczekiwań. Mistrzowie Hiszpanii w kiepskim stylu zremisowali bezbramkowo ze Slavią Praga w czwartej kolejce grupy F Ligi Mistrzów.</h3>
      <p>W październikowym starciu w stolicy Czech nie dało się zauważyć gigantycznej różnicy w doświadczeniu na wielkich arenach, jaka dzieli obie ekipy. Slavia nic nie robiła sobie z wyżej notowanego, słynnego rywala i długimi momentami przejmowała inicjatywę.</p>
      <p>Ogranie i klasa Barcy wówczas wystarczyły jednak do zwycięstwa 2:1. Wtorkowe spotkanie było niemalże kopią poprzedniego. Tym razem jednak europejska rutyna okazała się już niewystarczająca.</p>
      <related>
        <a href="https://eurosport.tvn24.pl/liga-mistrzow,107/meczarnie-barcelony-w-pradze-slavia-postraszyla-faworyta,979972.html"/>
      </related>
      <p>Rutyna to za mało</p>
      <p>Obie ekipy po raz kolejny zagrały ze sobą właściwie jak równy z równym. Barcelona tradycyjnie przeważała w posiadaniu piłki, była w stanie tworzyć groźne sytuacje, lecz praski przeciwnik nie pozostawał dłużny.</p>
      <p>Goście kilkukrotnie zapędzali się pod pole karne i gdyby dopisał im tego wieczoru łut szczęścia, to mogliby pokusić się o sensację. Udało im się nawet w doliczonym czasie gry pierwszej połowy trafić do siatki, gdy Jan Bozil w polu karnym przejął strzał Nicolae Stanciu i na raty pokonał Marca-Andre ter Stegena. Sędzia zareagował jednak jeszcze szybciej od Bozila, słusznie dopatrując się spalonego.</p>
      <h3>Messiemu brakowało szczęścia i kolegów</h3>
      <p>A Barcelona? Po raz kolejny w tym sezonie piłkarze Ernesto Valverde pokazali tylko niewielki procent swojego ogromnego potencjału. Jak zwykle wszystko, co najlepsze w jej grze, zaczynało się i kończyło na Leo Messim. To genialny Argentyńczyk obił spojenie słupka z poprzeczką w pierwszej połowie, to on po kwadransie drugiej części gry asystował przy nieuznanym golu Arturo Vidala (spalony), to także on był bardzo bliski pokonania Ondreja Kolara po dwójkowej akcji z Ansu Fatim w końcówce.</p>
      <p>Messiemu nie brakowało chęci, lecz szczęścia i przede wszystkim kolegów do gry. Niespodzianka stała się więc faktem.</p>
      <p>Barcelona ponownie straciła punkty z o wiele niżej notowanym rywalem, a stało się to raptem trzy dni po kompromitującej porażce 1:3 z Levante w lidze. Czarne chmury nad Valverde niebezpiecznie gęstnieją.</p>
      <p>
        <b>FC Barcelona - Slavia Praga 0:0</b>
      </p>
      <p>Autor: mb\kwoj / Źródło: Eurosport</p>
    </article>
  </body>
</html>