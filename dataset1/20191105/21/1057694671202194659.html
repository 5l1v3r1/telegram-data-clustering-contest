<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2021501/adiki-kratisi-tou-mr-bitcoin-edo-ke-27-mines-katangeloun-i-dikigori-tou.html"/>
    <meta property="og:site_name" content="News.gr"/>
    <meta property="article:published_time" content="2019-11-05T21:30:35+00:00"/>
    <meta property="og:title" content="Άδικη κράτηση του Mr. Bitcoin εδώ και 27 μήνες καταγγέλουν οι δικηγόροι του"/>
    <meta property="og:description" content="«Από τον Ιούλιο του 2017 ζω μια κόλαση» ανέφερε η μητέρα του Βέρα Βίνικ"/>
  </head>
  <body>
    <article>
      <h1>Άδικη κράτηση του Mr. Bitcoin εδώ και 27 μήνες καταγγέλουν οι δικηγόροι του</h1>
      <address>
        <time datetime="2019-11-05T21:30:35+00:00">05 Nov 2019, 21:30</time>
      </address>
      <h3>«Από τον Ιούλιο του 2017 ζω μια κόλαση» ανέφερε η μητέρα του Βέρα Βίνικ</h3>
      <p>Για άδικη κράτηση επί 27 μήνες έκαναν λόγο σε συνέντευξή τους, οι δικηγόροι του 40χρονου Ρώσου, Αλεξάντερ Βίνικ, γνωστού ως <a href="https://www.news.gr/tag/mr-bitcoin"><b>Mr. Bitcoin</b></a>, Ζωή Κωνσταντοπούλου και Τιμοφέι Μουσάτοφ, καθώς και η μητέρα του, Βέρα Βίνικ, η οποία σημείωσε, ότι ενώ ο γιός της κρατείται, η γυναίκα του πάσχει από βαριάς μορφή καρκίνου στον εγκέφαλο και τα δύο παιδιά τους, 5 και 8 ετών, ζουν χωρίς τους γονείς τους.</p>
      <p>Η Βέρα Βίνικ, όπως αναφέρει το Αθηναϊκό Πρακτορείο Ειδήσεων, επισήμανε ότι θέλει να ρωτήσει «την ελληνική κυβέρνηση και τη Δικαιοσύνη, γιατί δεν υπάρχει έλεος» και προσέθεσε: «Από τον Ιούλιο του 2017 ζω μια κόλαση. Ο γιος μου, η νύφη μου και τα παιδιά του ''θανατώνονται''».</p>
      <p>Όπως είπε, «είναι υπερήφανη για τον γιο της», ο οποίος σύμφωνα με τους συνηγόρους του νοσηλεύεται, ακόμα, φρουρούμενος στο Αττικό νοσοκομείο, λόγω σοβαρών προβλημάτων υγείας, μετά την απεργία πείνας 88 ημερών που είχε κάνει από τον Νοέμβριο του 2018 έως τον Φεβρουάριο του 2019.</p>
      <p>Υπενθυμίζεται ότι ο Mr. Bitcoin συνελήφθηκε στη Χαλκιδική στις 25 Ιουλίου 2017, ενώ παραθέριζε με τη σύζυγο και τα δύο παιδιά του και από τότε διεκδικούν την έκδοσή του οι ΗΠΑ, η Γαλλία και η Ρωσία.</p>
      <p>Ο Άρειος Πάγος έχει αποφανθεί θετικά για όλα τα αιτήματα, αλλά αναμένεται η απόφαση του υπουργού Δικαιοσύνης, ο οποίος έχει τον τελικό λόγο.</p>
      <p>Το μεσημέρι της Τετάρτης, θα συζητηθεί στον Άρειο Πάγο ένα νέο αίτημα του 40χρονου Ρώσου, να αφεθεί ελεύθερος ή να εκδοθεί στην χώρα του, αντί των ΗΠΑ ή της Γαλλίας.</p>
      <p>Οι συνήγοροί του έχουν προσφύγει στο Συμβούλιο του Αρείου Πάγου και ζητούν την δικαστική επανεξέταση των προηγούμενων αποφάσεων υπέρ της έκδοσής του.</p>
      <p>Βασικός ισχυρισμός τους είναι ότι, σύμφωνα με το νέο Ποινικό Κώδικα, το αδίκημα της «απάτης μέσω ηλεκτρονικού υπολογιστή» προϋποθέτει μήνυση, έστω από ένα θιγόμενο. Όπως χαρακτηριστικά ανέφεραν, «η προθεσμία παρήλθε χωρίς να εμφανιστεί ούτε ένας παθών, ούτε ένας να δηλώνει ότι εξαπατήθηκε από τον Βίνικ, άρα πλέον δεν υφίσταται ούτε αυτό το αδίκημα στην Ελλάδα». Ακόμη, για το δεύτερο αδίκημα που του αποδίδεται (λειτουργία μη αδειοδοτημένης επιχείρησης) υποστήριξαν ότι δεν προβλέπεται από την ελληνική ποινική νομοθεσία.</p>
      <p>Παράλληλα, οι συνήγοροι του ανέφεραν ότι παραμένει προφυλακισμένος στην Ελλάδα επί 27 μήνες, χωρίς δίκη, χωρίς καταδίκη, χωρίς ποινή, όταν ο μέγιστος χρόνος προσωρινής κράτησης δεν πρέπει να ξεπερνά τους 18 μήνες.</p>
      <p>Στο μεταξύ, ο Ρώσος συνήγορός του Τιμοφέυ Μουσάτωφ, έκανε λόγο για μια κακή αντιμετώπιση ενός Ρώσου υπηκόου, επισημαίνοντας, μεταξύ των άλλων, ότι τα δικαιώματά του έχουν υποβαθμιστεί σε μία μη ανθρώπινη κατηγορία.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/1680737/h-istoria-mou-eos-simera-echi-diastrevlothi-entelos.html"/>
        <a href="https://www.news.gr/ellada/article/1620724/kindinevi-i-zoi-tou-mr-bitcoin-anisichia-gia-tin-ikona-tou.html"/>
        <a href="https://www.news.gr/ellada/article/1619116/paraviasi-ton-dikeomaton-tou-katangelli-o-mr-bitcoin.html"/>
      </related>
    </article>
  </body>
</html>