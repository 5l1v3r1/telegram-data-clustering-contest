<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-10-novembre-PP-Junta-Electoral-Tsunami-jornada-reflexio_0_2338566355.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T21:41:52+00:00"/>
    <meta property="og:title" content="El PP anuncia que recorrerà a la Junta Electoral la concentració del Tsunami de la jornada de reflexió"/>
    <meta property="og:description" content="Quedarà en mans de l'ens electoral la prohibició de la manifestació"/>
  </head>
  <body>
    <article>
      <h1>El PP anuncia que recorrerà a la Junta Electoral la concentració del Tsunami de la jornada de reflexió</h1>
      <h2>Quedarà en mans de l'ens electoral la prohibició de la manifestació</h2>
      <address>
        <time datetime="2019-11-05T21:41:52+00:00">05 Nov 2019, 21:41</time>
      </address>
      <p>La candidata del PP, Cayetana Álvarez de Toledo, ha anunciat durant el debat electoral de TV3 que recorrerà a la Junta Electoral la concentració convocada pel <a href="https://www.ara.cat/politica/Tsunami-Democratic-activitat-jornada-reflexio_0_2335566627.html"> Tsunami Democràtic durant la jornada de reflexió</a>. En el marc de la seva primera intervenció, la dirigent popular ha assegurat que el Govern de la Generalitat "avala" aquesta manifestació i que per això la recorreran a l'ens electoral. No obstant això, aquest dimarts, la portaveu del Govern, Meritxell Budó, ha afirmat que l'executiu català <a href="https://www.ara.cat/politica/eleccions-espanyoles-10-novembre-2019-Govern_0_2338566258.html">"garantirà el dret a vot" i que la jornada del 10-N es "desenvolupi amb normalitat"</a>. </p>
      <p>"Avui hem vist que el Govern ha avalat el Tsunami en el dia de reflexió, volen un altre 1 d'octubre, ara volen impedir un vot democràtic", ha dit Cayetana Álvarez de Toledo, malgrat que no hi ha cap crida a la mobilització el dia de les eleccions.</p>
      <p>El recurs del PP, doncs, deixarà en mans de la Junta Electoral la prohibició o no de la convocatòria del Tsunami –avui ha avalat l'acampada de plaça Universitat– de la jornada de reflexió. Ara bé, sigui quina sigui la resposta de la Junta, el <a href="https://www.ara.cat/politica/Tsunami-Democratic-activitat-jornada-reflexio_0_2335566627.html">Tsunami té la intenció de mantenir la concentració</a>, en el marc de la seva estratègia de desobediència civil. </p>
      <p>En aquest punt, Álvarez de Toledo ha interpel·lat el president espanyol en funcions, Pedro Sánchez, perquè actuï, acusant-lo de voler pactar amb els independentistes per governar un altre cop a la Moncloa. Malgrat que la mateixa Álvarez de Toledo va obrir la porta a abstenir-se per facilitar la governabilitat, la líder del PP ha assegurat a TV3 que no ho faran i ha fet una crida a la "reagrupació del votant constitucionalista" al voltant del PP, que va obtenir un escó en els últims comicis. </p>
    </article>
  </body>
</html>