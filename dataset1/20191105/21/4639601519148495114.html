<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/politics/diki-xrysis-aygis-apologeitai-tin-tetarti-o-mixaloliakos/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T21:21:17+00:00"/>
    <meta property="og:title" content="Δίκη Χρυσής Αυγής: Απολογείται την Τετάρτη ο Μιχαλολιάκος"/>
    <meta property="og:description" content="Αντιφασιστικό συλλαλητήριο στο Εφετείο"/>
  </head>
  <body>
    <article>
      <h1>Δίκη Χρυσής Αυγής: Απολογείται την Τετάρτη ο Μιχαλολιάκος</h1>
      <h2>Αντιφασιστικό συλλαλητήριο στο Εφετείο</h2>
      <address><time datetime="2019-11-05T21:21:17+00:00">05 Nov 2019, 21:21</time> by <a rel="author">ΤοΒΗΜΑ Team</a></address>
      <p>Διαδήλωση και πορεία διοργανώνουν αύριο, Τετάρτη, την ημέρα απολογίας του αρχηγού της Χρυσής Αυγής, Νίκου Μιχαλολιάκου, αντιρατσιστικές/αντιφασιστικές ομάδες και οργανώσεις.</p>
      <p>Συγκεκριμένα, σε συγκέντρωση στο μετρό Αμπελοκήπων, στις 8:30 πμ, και πορεία προς το Εφετείο, καλούν οι: ΠΑΜΕ, ΚΕΕΡΦΑ, ΑΔΕΔΥ, ΠΟΣΠΕΡΤ, η ΠΟΕΣΥ, Γ’ ΕΛΜΕ Αθήνας, Σύλλογος Εργαζόμενων Νοσοκομείου Άγιος Σάββας, ΠΕΝΕΝ και άλλα σωματεία, καθώς και οι φοιτητικοί σύλλογοι, η Πακιστανική Κοινότητα Ελλάδος «Η Ενότητα», η Μουσουλμανική Ένωση Ελλάδος, η Αιγυπτιακή κοινότητα, η ΑΝΤΑΡΣΥΑ κ.α.</p>
      <p>
        <a href="https://www.in.gr/2019/11/05/economy/oikonomikes-eidiseis/ebz-ekleise-symfonia-tin-royal-sugar/">Διαβάστε ακόμη : EBZ : Έκλεισε η συμφωνία με την Royal Sugar</a>
      </p>
      <p>Η ώρα της λογοδοσίας της ηγεσίας έχει πλέον φτάσει, δηλώνουν οι δικηγόροι Πολιτικής Αγωγής των Αιγύπτιων αλιεργατών στη δίκη της Χρυσής Αυγής Θανάσης Καμπαγιάννης, Δημήτρης Ζώτος, Κώστας Παπαδάκης και Κώστας Σκαρμέας.</p>
      <p>Οι τρεις δικηγόροι απευθύνουν κάλεσμα σε συλλαλητήριο έξω από το Εφετείο την Τετάρτη 6 Νοεμβρίου, ημέρα που απολογείται ο επικεφαλής της Χρυσής Αυγής Νίκος Μιχαλολιάκος.</p>
      <h3>Η ανακοίνωση των δικηγόρων της Πολιτικής Αγωγής</h3>
      <p>«Η ώρα της λογοδοσίας της ηγεσίας της Χρυσής Αυγής για τα εγκλήματα των ταγμάτων εφόδου, η ώρα για την οποία το αντιφασιστικό κίνημα επιχειρηματολογούσε και πάλεψε επί δεκαετίες, έχει πλέον φτάσει. Η απολογία του Μιχαλολιάκου στις 6 Νοεμβρίου σηματοδοτεί την ολοκλήρωση της αποδεικτικής διαδικασίας στη δίκη της Χρυσής Αυγής και ανοίγει το δρόμο για την εισαγγελική πρόταση και την έκδοση της δικαστικής απόφασης», τονίζουν οι δικηγόροι και προσθέτουν:</p>
      <p>Αυτήν ακριβώς τη στιγμή, τα θύματα και οι οικογένειές τους δεν πρέπει να νιώσουν μόνοι. Ενώνουμε κι εμείς της φωνή μας, ως δικηγόροι πολιτικής αγωγής που εκπροσωπούμε θύματα της εγκληματικής δράσης της Χρυσής Αυγής, και καλούμε σε συλλαλητήριο στο Εφετείο στις 6 Νοεμβρίου. Για να ξεχειλίσουν οι δρόμοι από αλληλεγγύη και για να ακουστεί δυνατά το μήνυμα της κοινωνίας ενάντια στον φασισμό. Καμία επανάπαυση, μέχρι την οριστική καταδίκη της Χρυσής Αυγής ως εγκληματικής οργάνωσης και την παραδειγματική τιμωρία των κατηγορούμενων ηγετικών στελεχών και μελών της».</p>
      <h4>Οι εγκληματίες κυκλοφορούν ελεύθεροι</h4>
      <p>Το ΠΑΜΕ στο κάλεσμα του αναφέρει:</p>
      <p>«4,5 χρόνια έχουν περάσει από την ημερομηνία έναρξης της δίκης της εγκληματικής ναζιστικής οργάνωσης της Χρυσής Αυγής. 4,5 χρόνια οι εγκληματίες δολοφόνοι κυκλοφορούν ελεύθεροι σπέρνοντας τον ναζιστικό ρατσιστικό τους δηλητήριο παρά τα συντριπτικά αποδεικτικά στοιχεία που φανερώνουν την εγκληματική τους δράση, που απορρέει από την ίδια τη ναζιστική τους ιδεολογία.</p>
      <p>Η δολοφονία του Παύλου Φύσα, η δολοφονική επίθεση στους συνδικαλιστές του ΠΑΜΕ στο Πέραμα, των αλιεργατών στην ιχθυόσκαλα, αποδεικνύει το ρόλο τους ως μαντρόσκυλα των αφεντικών. Προσπαθούν να τρομοκρατήσουν και να φιμώσουν Έλληνες και μετανάστες εργάτες που παλεύουν, αγωνίζονται, διεκδικούν.</p>
      <p>Δεν κάνουμε βήμα πίσω από τη δράση μας για ένα καλύτερο παρόν και μέλλον, για ένα κόσμο χωρίς εκμετάλλευση, πολέμους, προσφυγιά. Η αναγκαία καταδίκη τους δεν αρκεί για την αντιμετώπισή τους.</p>
      <p>Την τελειωτική απάντηση θα την δώσει το οργανωμένο κίνημα απομονώνοντάς τους κάθε λογής φασίστες από κάθε χώρο δουλειάς και μόρφωσης, από κάθε γειτονιά και πετώντας τους μια για πάντα στον σκουπιδοτενεκέ της ιστορίας. Γυρνώντας την πλάτη στο ίδιο το σύστημα που γεννάει και θρέφει τον φασισμό».</p>
      <h4>Το κάλεσμα της ΚΕΕΡΦΑ</h4>
      <p>ΚΙΝΗΣΗ ΕΝΩΜΕΝΟΙ ΕΝΑΝΤΙΑ ΣΤΟ ΡΑΤΣΙΣΜΟ ΚΑΙ ΤΗ ΦΑΣΙΣΤΙΚΗ ΑΠΕΙΛΗ-ΚΕΕΡΦΑ</p>
      <p>Στις 6 Νοέμβρη στο Εφετείο, η δίκη της Χρυσής Αυγής φτάνει στο στάδιο της απολογίας του αρχηγού του ναζιστικού μορφώματος, Νίκου Μιχαλολιάκου, κατηγορούμενου για τη διεύθυνση εγκληματικής οργάνωσης. Είναι ο τελευταίος από τους 68 κατηγορούμενους και έτσι ολοκληρώνονται οι απολογίες.</p>
      <p>Είναι η πλέον κρίσιμη φάση της δίκης των δολοφόνων του Παύλου Φύσσα και του Σαχζάτ Λουκμάν , των οργανωτών των ταγμάτων εφόδου της Χρυσής Αυγής, που επιτέθηκαν δολοφονικά κατά των συνδικαλιστών του ΠΑΜΕ στο Πέραμα, των Αιγυπτίων αλιεργατών, εκατοντάδων μεταναστών, γυναικών και αγωνιστών των κινημάτων.</p>
      <figure>
        <img src="https://www.in.gr/wp-content/uploads/2019/11/resized-bc2afdefcd3247ec1f40051d000112d8-426x600.jpg"/>
      </figure>
      <p>Η Χρυσή Αυγή είναι ένα ναζιστικό μόρφωμα, όπως το Εθνικοσοσιαλιστικό Κόμμα του Χίτλερ. Φόρεσε το μανδύα του πολιτικού κόμματος και με την είσοδο στη Βουλή, χρησιμοποιούσε την κρατική χρηματοδότηση για να οργανώνει τάγματα εφόδου στις γειτονιές και να ανοίγει γραφεία-ορμητήρια.</p>
      <p>Επιχείρησε να διασπάσει τα συνδικάτα, φτιάχνοντας κίτρινα εργοδοτικά «σωματεία», οργανώνοντας ρατσιστική αιμοδοσία και συσσίτια «μόνο για ΄Ελληνες» σε μια περίοδο, που ενωμένοι οι εργαζόμενοι αντιστεκόντουσαν στις επιθέσεις της εργοδοσίας και στις πολιτικές των μνημονίων και της φτωχοποίησης.</p>
      <p>Η αντίσταση του εργατικού κινήματος και η αντιφασιστική και αντιρατσιστική δράση την οδήγησαν στην απομόνωση και επιτέλους έξω από τη Βουλή, με κλειστά τα περισσότερα γραφεία τους.<br/>Η δίκη της Χρυσής Αυγής χρειάζεται να ολοκληρωθεί με μια παραδειγματική καταδίκη των δολοφόνων.</p>
      <p>
        <a href="https://www.tovima.gr/2019/11/06/society/aytokinita-allages-fernoun-ta-pano-kato/">Αυτοκίνητα : Αλλαγές φέρνουν τα πάνω κάτω – Τι θα συμβεί με τα τέλη κυκλοφορίας</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/01/society/diki-xa-kalesma-se-syllalitirio-ti-mera-apologias-mixaloliakou-apo-politiki-agogi/"/>
        <a href="https://www.tovima.gr/2019/10/30/society/diki-xrysi-aygi-proklitikos-o-lagos-den-exo-na-apologitho-gia-tipota/"/>
        <a href="https://www.tovima.gr/2019/10/29/opinions/fasistes-kai-ratsistes-tis-diplanis-portas-as-prostatepsoume-toulaxiston-ta-paidia/"/>
        <a href="https://www.tovima.gr/2019/10/22/society/diki-xrysis-aygis-neaniki-epipolaiotita-to-heil-hitler/"/>
        <a href="https://www.tovima.gr/2019/10/21/society/diki-xrysis-aygis-dyo-ekdoxes-gia-ti-dolofonia-fyssa-apo-ton-panagiotaro/"/>
        <a href="https://www.tovima.gr/2019/10/18/opinions/ton-fasismo-ton-nikas-kathe-mera-kai-pantou/"/>
        <a href="https://www.tovima.gr/2019/10/18/society/diki-x-a-apokalyptikos-mixos-o-mixaloliakos-iksere-gia-ti-dolofonia-fyssa/"/>
        <a href="https://www.tovima.gr/2019/10/18/society/diki-xrysis-aygis-emfylios-metaksy-ton-dikigoron-mixou-kai-mixaloliakou/"/>
        <a href="https://www.tovima.gr/2019/10/17/society/diki-xrysis-aygis-proklitikoi-oi-koutsoukis-kai-matthaiopoulos-stin-apologia-tous/"/>
        <a href="https://www.tovima.gr/2019/10/16/society/diki-xrysis-aygis-den-iksere-den-eide-den-akouse-oute-o-kasidiaris/"/>
        <a href="https://www.tovima.gr/2019/10/16/society/diki-xrysis-aygis-sto-edolio-o-kasidiaris/"/>
        <a href="https://www.tovima.gr/2019/10/11/society/diki-xrysis-aygis-pan-iliopoulos-exo-pesei-thyma-politikis-plektanis/"/>
        <a href="https://www.tovima.gr/2019/10/09/society/diki-xrysi-aygi-gia-politiki-dioksi-kanei-logo-i-zaroulia/"/>
      </related>
    </article>
  </body>
</html>