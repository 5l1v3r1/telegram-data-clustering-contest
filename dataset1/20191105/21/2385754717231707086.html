<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595917/to-koino-anakoinothen-trimerous-ypam-elladas-aigyptou-kyprou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T21:01:00+00:00"/>
    <meta property="og:title" content="Tο κοινό ανακοινωθέν τριμερούς ΥΠΑΜ Ελλάδας, Αιγύπτου, Κύπρου"/>
    <meta property="og:description" content="Η καταδίκη των παράνομων ενεργειών της Τουρκίας εκφράστηκε στο κοινό ανακοινωθέν της 3ης τριμερούς συνάντησης των υπουργών Άμυνας Ελλάδας-Κύπρου-Αιγύπτου..."/>
  </head>
  <body>
    <article>
      <h1>Tο κοινό ανακοινωθέν τριμερούς ΥΠΑΜ Ελλάδας, Αιγύπτου, Κύπρου</h1>
      <address><time datetime="2019-11-05T21:01:00+00:00">05 Nov 2019, 21:01</time> by <a rel="author">SigmaLive</a></address>
      <p><b>Η καταδίκη των παράνομων ενεργειών της Τουρκίας εκφράστηκε στο κοινό ανακοινωθέν της 3ης τριμερούς συνάντησης των υπουργών Άμυνας Ελλάδας-Κύπρου-Αιγύπτου και, παράλληλα, εκφράστηκε η κοινή βούληση για περαιτέρω ενίσχυση της συνεργασίας τους στον αμυντικό και αμυντικο-τεχνικό τομέα, «προκειμένου να αντιμετωπίσουν τις προκλήσεις ασφάλειας στην Ανατολική Μεσόγειο και να προωθήσουν την ειρήνη, τη σταθερότητα και την ευημερία στην ευρύτερη περιοχή».<br/></b> <br/>Ειδικότερα, στο κοινό ανακοινωθέν που εξεδόθη μετά το τέλος των εργασιών της τριμερούς συνάντησης που πραγματοποιήθηκε σήμερα στην Αθήνα, μεταξύ του υπουργού Εθνικής 'Αμυνας, Νικόλαου Παναγιωτόπουλου, του υπουργού 'Αμυνας της Κυπριακής Δημοκρατίας, Σάββα Αγγελίδη, και του στρατηγού Μοχάμεντ Αχμέτ Ζακί, αρχηγός των αιγυπτιακών Ενόπλων Δυνάμεων και υπουργού 'Αμυνας και Στρατιωτικής Παραγωγής, να στις 5 Νοεμβρίου, αναφέρεται ότι:<br/> <br/> <br/>   «-Οι υπουργοί εξέτασαν τις τελευταίες εξελίξεις και την πρόοδο που επιτεύχθηκε στον τομέα της άμυνας και της ασφάλειας και τόνισαν την κοινή τους βούληση να ενισχύσουν περαιτέρω την συνεργασία τους στον αμυντικό και αμυντικο-τεχνικό τομέα, προκειμένου να αντιμετωπίσουν τις προκλήσεις ασφάλειας στην Ανατολική Μεσόγειο και να προωθήσουν την ειρήνη, την σταθερότητα και την ευημερία στην ευρύτερη περιοχή. <br/> <br/>   -Οι υπουργοί επιβεβαίωσαν ότι η αμυντική συνεργασία μεταξύ των τριών χωρών προωθεί την ανταλλαγή γνώσεων και εμπειριών καθώς και τον συνδυασμό δυνατοτήτων και συγκριτικών πλεονεκτημάτων με παραγωγικούς τρόπους, μέσω της συμμετοχής σε προγράμματα εκπαίδευσης και κοινές ασκήσεις. Οι τρεις χώρες διεξάγουν σήμερα συχνές κοινές στρατιωτικές ασκήσεις, μεταξύ των οποίων αεροπορικές και ναυτικές ασκήσεις, καθώς και ασκήσεις Ειδικών Δυνάμεων. Οι υπουργοί συμφώνησαν να διατηρήσουν και να εντείνουν την αυξανόμενη δυναμική, αλλά και να διερευνήσουν περαιτέρω και αναπτύξουν νέες πτυχές στην αμυντική τους συνεργασία. <br/> <br/>   - Οι υπουργοί καταδίκασαν τις παράνομες τουρκικές ερευνητικές δραστηριότητες στην Κυπριακή ΑΟΖ, ζητώντας την άμεση παύση τους και προβάλλοντας την ανάγκη σεβασμού της κυριαρχίας και των κυριαρχικών δικαιωμάτων της Κυπριακής Δημοκρατίας στις θαλάσσιες ζώνες της, σύμφωνα με το Διεθνές Δίκαιο και την UNCLOS. Επιπλέον, οι υπουργοί καταδίκασαν τις τουρκικές παραβιάσεις του Ελληνικού Εναερίου Χώρου και Χωρικών Υδάτων, κατά παράβαση του Διεθνούς Δικαίου. <br/> <br/>   - Επιπρόσθετα, οι υπουργοί αποδοκίμασαν την πρόσφατη τουρκική εισβολή στη Συρία η οποία έχει δημιουργήσει μια νέα ανθρωπιστική κρίση, έχει αυξήσει περαιτέρω τις μεταναστευτικές ροές, αλλά και δυναμιτίσει σε σημαντικό βαθμό την πρόοδο που είχε μέχρι τώρα επιτευχθεί από τον Παγκόσμιο Συνασπισμό στην καταπολέμηση του Da'esh, υπογραμμίζοντας ότι το Da'esh παραμένει απειλή για την περιφερειακή, ευρωπαϊκή και διεθνή ασφάλεια. Καταδίκασαν κάθε τουρκική προσπάθεια που υπονομεύει την κυριαρχία, την εδαφική ακεραιότητα και την ενότητα της Συρίας, που επιβάλλει δημογραφικές μεταβολές, αλλά και οποιεσδήποτε προσπάθειες κοινωνικής χειραγώγησης. <br/> <br/>   - Οι υπουργοί επανέλαβαν την δέσμευσή τους για περαιτέρω ενίσχυση των διεθνών προσπαθειών προς καταπολέμηση της τρομοκρατίας. Εν προκειμένω, εξέφρασαν την έντονη ανησυχία τους για την ανοχή που επιδεικνύουν ορισμένες χώρες, οι οποίες επιτρέπουν σε ξένους μαχητές να διέρχονται και να μετακινούνται μέσω των εδαφών τους, απειλώντας την ασφάλεια και την σταθερότητα άλλων χωρών. <br/> <br/>   -Υπό το πρίσμα των ανωτέρω, η εμφάνιση νέων προκλήσεων και απειλών Ασφάλειας στην περιοχή μας απαιτεί την ύπαρξη κοινής εκτίμησης απειλής και στενότερη συνεργασία μεταξύ των τριών χωρών για την προστασία των κοινών συμφερόντων τους και την ενίσχυση της συνεργασίας τους στον τομέα της 'Αμυνας.<br/> <br/>   - Οι υπουργοί τόνισαν ότι έχουν εισέλθει σε μια νέα εποχή γεωστρατηγικής συνεργασίας, η οποία εδράζεται στις δυνατότητές τους για αμοιβαίως επωφελή συνεργασία.<br/> <br/>   - Οι υπουργοί συμφώνησαν η επόμενη Τριμερής Συνάντηση υπουργών 'Αμυνας να διεξαχθεί στην Κύπρο, το 2020».<br/> <br/>Πηγή: ΑΠΕ-ΜΠΕ</p>
    </article>
  </body>
</html>