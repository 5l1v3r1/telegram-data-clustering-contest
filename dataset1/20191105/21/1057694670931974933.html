<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2021528/igetiko-stelechos-ton-tzichantiston-skotothike-apo-gallikes-dinamis.html"/>
    <meta property="og:site_name" content="News.gr"/>
    <meta property="article:published_time" content="2019-11-05T21:52:43+00:00"/>
    <meta property="og:title" content="Ηγετικό στέλεχος των τζιχαντιστών σκοτώθηκε από γαλλικές δυνάμεις"/>
    <meta property="og:description" content="Η επιχείρηση συνέβη τη νύχτα της 8ης προς την 9η Οκτωβρίου στο Μάλι"/>
  </head>
  <body>
    <article>
      <h1>Ηγετικό στέλεχος των τζιχαντιστών σκοτώθηκε από γαλλικές δυνάμεις</h1>
      <address>
        <time datetime="2019-11-05T21:52:43+00:00">05 Nov 2019, 21:52</time>
      </address>
      <h3>Η επιχείρηση συνέβη τη νύχτα της 8ης προς την 9η Οκτωβρίου στο Μάλι</h3>
      <p>Ο Μαροκινός Αμπού Αμπντεραχμάν αλ Μαγρέμπι, που θεωρείτο ο «υπ' αριθμόν 2» και θρησκευτικός ηγέτης μιας ισχυρής <a href="https://www.news.gr/tag/tzichantistes"><b>τζιχαντιστικής</b></a> οργάνωσης που συνδέεται με την Αλ Κάιντα, σκοτώθηκε από τις γαλλικές δυνάμεις στο Μαλί, στις αρχές Οκτωβρίου, ανακοίνωσε απόψε η υπουργός Ενόπλων Δυνάμεων της <a href="https://www.news.gr/tag/gallia"><b>Γαλλίας</b></a> Φλοράνς Παρλί.</p>
      <p>Ο Αλ Μαγρέμπι ή «Αλί Μαϊσού» ήταν ο υπαρχηγός της Ομάδας Υποστήριξης στο Ισλάμ και τους Μουσουλμάνους (GSIM) που δρα στην περιοχή του Σάχελ.</p>
      <p>Ο τζιχαντιστής, σύμφωνα με το Αθηναϊκό Πρακτορείο Ειδήσεων, σκοτώθηκε «τη νύχτα της 8ης προς την 9η Οκτωβρίου» στο Μάλι, σε συντονισμό των γαλλικών ενόπλων δυνάμεων με τις τοπικές και με τη στήριξη των ΗΠΑ, διευκρίνισε η Παρλί.</p>
      <p>Η υπουργός μίλησε στους δημοσιογράφους μέσα στο αεροσκάφος με το οποίο επιστρέφει στη Γαλλία μετά την περιοδεία που πραγματοποίησε σε πολλές χώρες του Σάχελ, όπου έχουν αναπτυχθεί περίπου 4.500 Γάλλοι στρατιώτες στο πλαίσιο της επιχείρησης Μπαρκάν για την εκδίωξη των τζιχαντιστών.</p>
      <p>Ο Αλ Μαγρέμπι ήταν καταζητούμενος και από τις ΗΠΑ. Είχε ενταχθεί στην <a href="https://www.news.gr/tag/al-kainta"><b>Αλ Κάιντα</b></a> του Ισλαμικού Μαγρέμπ (AQMI) το 2012 και αναδείχθηκε σε πνευματικό ηγέτη της. Στη συνέχεια, το 2017, συμμετείχε στην ίδρυση της Ομάδας Υποστήριξης του Ισλάμ και των Μουσουλμάνων (GSIM) μαζί με τον Ιγιάντ αγκ Γάλι, τον «υπ' αριθμόν 1» της οργάνωσης αυτής.</p>
      <p>Η GSIM έχει αναλάβει την ευθύνη για τις πρόσφατες επιθέσεις, στα τέλη Σεπτεμβρίου με αρχές Οκτωβρίου, εναντίον των ενόπλων δυνάμεων του Μάλι στο Μπουλκέσι και το Μοντόρο, όπου σκοτώθηκαν 40 στρατιώτες, καθώς και άλλη μία επίθεση στην Ουαγκαντούγκου, τον Μάρτιο του 2018 (8 νεκροί). Δύο παλαιότερες επιθέσεις στην ίδια πόλη, το 2016 (30 νεκροί) και το 2017 (19 νεκροί), πραγματοποιήθηκαν επίσης από την Αλ Κάιντα.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2018090/pethane-i-ivet-lanti-morfi-tis-gallikis-antistasis.html"/>
        <a href="https://www.news.gr/kosmos/article/2017712/ripes-anemou-163-chlm-tin-ora-sarosan-tis-ditikes-aktes-sti-gallia.html"/>
        <a href="https://www.news.gr/kosmos/article/2016869/gallia-trianta-ena-pakistani-vrethikan-krimmeni-mesa-se-fortigo.html"/>
      </related>
    </article>
  </body>
</html>