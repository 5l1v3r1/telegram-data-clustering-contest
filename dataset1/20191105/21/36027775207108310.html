<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/05/daryo-oqshomi-xodiyevning-narxozdan-ketishi-qashqadaryolik-15-yoshli-ona-ozbekistondagi-islohotlarni-bemano-qiladigan-balo-va-5-noyabrning-bosh/?utm_source=daryo"/>
    <meta property="og:site_name" content="Daryo"/>
    <meta property="article:published_time" content="2019-11-05T21:00:00+00:00"/>
    <meta property="og:title" content="“Daryo” oqshomi: Xodiyevning “Narxoz”dan ketishi, qashqadaryolik 15 yoshli ona, O‘zbekistondagi islohotlarni bema’no qiladigan balo va 5-noyabrning boshqa muhim xabarlari"/>
    <meta property="og:description" content="Kunning e’tiborga molik voqea-hodisalari dayjesti bilan “‘Daryo’ oqshomi”da tanishing"/>
  </head>
  <body>
    <article>
      <h1>“Daryo” oqshomi: Xodiyevning “Narxoz”dan ketishi, qashqadaryolik 15 yoshli ona, O‘zbekistondagi islohotlarni bema’no qiladigan balo va 5-noyabrning boshqa muhim xabarlari</h1>
      <address>
        <time datetime="2019-11-05T21:00:00+00:00">05 Nov 2019, 21:00</time>
      </address>
      <p><b>Xalq orasida “Narxoz” nomi bilan tanilgan Toshkent davlat iqtisodiyot universiteti (TDIU)ning ko‘p yillik rektori <a href="https://daryo.uz/2019/11/05/toshkent-davlat-iqtisodiyot-universiteti-rektori-ishdan-olindi/">Bahodir Xodiyev ishdan olindi</a>.</b> Aytishlaricha, Xodiyevning ishdan olinishi ortidan “Narxoz”da katta tozalash boshlanadi (qanaqa tozalash? Nega birdan?). Shu vaqtgacha oliy va o‘rta maxsus ta’lim vaziri o‘rinbosari bo‘lgan Qo‘ng‘irotboy Sharipov — <a href="https://daryo.uz/2019/11/05/ishdan-olingan-bahodir-hodiyev-orniga-yangi-rektor-tayinlandi/">TDIUning yangi rektori</a>.</p>
      <figure>
        <img src="https://s.daryo.uz/wp-content/uploads/2019/11/UCrSpI15729393599575_b.jpg"/>
        <figcaption>Bahodir Xodiyev.<br/>Foto: “Gazeta.uz”</figcaption>
      </figure>
      <p><b>Kunning eng dahshatli reportaji:</b> <a href="https://daryo.uz/2019/11/05/kosonda-oquvchi-qiz-15-yoshida-ona-boldi-maktab-rahbariyati-tuman-xtb-va-tuguruqxona-masullari-hodisani-bir-yildan-ortiq-yashirgan/">Kosonda o‘quvchi qiz 15 yoshida ona bo‘ldi — maktab rahbariyati, tuman XTB va tug‘uruqxona mas’ullari hodisani bir yildan ortiq yashirgan</a>. Chaqaloq tug‘ilganidan so‘ng uni, tug‘uruqxona xodimi bilan kelishib, tug‘uruqxonada qoldirib ketishgan — so‘ngra uni ko‘chadan topildi qilib, boshqa oilaga farzandlikka berishgan.</p>
      <p><b>Narx-navo haqida.</b> O‘zbekistonda buxanka non narxi so‘nggi <a href="https://daryo.uz/2019/11/05/ozbekistonda-buxanka-narxi-songgi-20-kun-ichida-ikkinchi-marta-qimmatlashdi/">20 kun ichida ikkinchi marta qimmatlashdi</a> — avvaliga 1350—1500 so‘mgacha, keyin 1600—1900 so‘mgacha. Nachora, buyog‘iga shunaqa bo‘laveradi — erkin narxlar degani shu. Chorasi — inflyatsiyaga qarshi kurash. Moliya vaziri birinchi o‘rinbosari Timur Ishmetovning <a href="https://daryo.uz/2019/11/05/moliya-vaziri-orinbosari-yuqori-inflyatsiya-sabab-islohotlarda-hech-qanday-mani-bolmaydi/">aytishicha</a>, agar O‘zbekistonda inflyatsiya darajasi pasaymasa, islohotlardan ma’no qolmaydi.</p>
      <p><b>G‘alati qarorlar.</b> Futbol bo‘yicha O‘zbekiston milliy terma jamoasi bosh murabbiyi Vadim Abramov bir kun avval ham jamoaning Qirg‘izistonga qarshi o‘yini televideniye orqali ko‘rsatishiga <a href="https://daryo.uz/2019/11/05/ozbekiston-qirgiziston-uchrashuvini-sport-tv-translyatsiya-qiladi-vadim-abramov-esa-buni-xohlamagan-edi/">qarshi edi</a>, bugun esa fikri <a href="https://daryo.uz/2019/11/05/vadim-abramov-ozbekiston-qirgiziston-uchrashuvi-tv-olib-berilmasligi-haqidagi-xabardan-song-menga-har-xil-qongiroqlar-boldi/">o‘zgarib qoldi</a>. Undan ham g‘alatiroq qaror Uzbekistan Airways tomonidan Samarada qoldirilgan xasta vatandoshimiz tomonidan qabul qilingan — u <a href="https://daryo.uz/2019/11/05/sogligi-tufayli-samarada-qoldirilgan-aviayolovchi-ozbekistonga-taksida-yolga-chiqdi/">O‘zbekistonga taksida yo‘lga chiqibdi</a>.</p>
      <p><b>Mantiqli va mantiqsiz cheklovlar.</b> <a href="https://daryo.uz/2019/11/05/nemislarning-bayrogi-xalqlar-dostligi-oldidagi-bayroqdan-katta-emish-zulfiqor-musoqov-filmlari-kesilishining-kulgili-sabablari-haqida-video/">Rejissor Zulfiqor Musoqov asabiy</a> — “Berlin-Oqqo‘rg‘on” filmidagi Germaniya bayrog‘i aks etgan lavhani u bayroq Toshkentning Xalqlar do‘stligi maydonidagi O‘zbekiston bayrog‘idan katta bo‘lgani uchun kesib tashlashibdi (O‘zMTRKdan mantiq kutmang). Qozog‘iston rasmiylari esa qo‘shni mamlakatlar, xususan, O‘zbekiston iqtisodiyotini qo‘llab-quvvatlamaslik uchun mantiqan to‘g‘ri qaror qabul qildi — mamlakatdan <a href="https://daryo.uz/2019/11/05/qozogiston-ozbekiston-tufayli-benzinni-olib-chiqib-ketishga-taqiq-qoydi/">benzin olib chiqishni taqiqladi</a>.</p>
      <p><b>Jahonda yana nima gap?</b> Hindistonlik erkak bir o‘tirishda 50 ta tuxum yeyishdan bahs boylab <a href="https://daryo.uz/2019/11/05/hindistonlik-erkak-bir-otirishda-50-ta-tuxum-yeyishdan-bahs-boylab-halok-boldi/">halok bo‘ldi</a>. Turkiya Al-Bag‘dodiyning opasi va uning oila a’zolarini <a href="https://daryo.uz/2019/11/05/turkiyada-al-bagdodiyning-opasi-va-uning-oila-azolari-hibsga-olindi/">hibsga oldi</a>. Putin 11 nafar generalni <a href="https://daryo.uz/2019/11/05/putin-11-nafar-generalni-ishdan-boshatdi/">ishdan bo‘shatdi</a>. Shveysariyada Krishtianu Ronalduning sartaroshi <a href="https://daryo.uz/2019/11/05/shveysariyada-krishtianu-ronalduning-sartaroshi-oldirib-ketildi/">o‘ldirib ketildi</a>. Istanbulda yana bir o‘zbekistonlik <a href="https://daryo.uz/2019/11/05/istanbulda-yana-bir-ozbekistonlik-vafot-etdi/">vafot etdi</a>.</p>
      <p><b>Agar yuqoridagi xabarlar shodasiga “to‘ymasangiz”</b>, u holda O‘zbekistonda <a href="https://daryo.uz/2019/11/05/ozbekistonda-2000-dollarga-toy-qilsa-boladimi/">2000 dollarga qanday qilib to‘y qilish mumkinligi</a> haqidagi videolavhani tomosha qiling yoki IIV <a href="https://daryo.uz/2019/11/05/iiv-01-001-vip-avtoraqami-paydo-bolgani-haqidagi-malumotga-oydinlik-kiritdi-video/">qaysi harf ishtirokida avtoraqam chiqarmasligini</a> bilib oling.</p>
    </article>
  </body>
</html>