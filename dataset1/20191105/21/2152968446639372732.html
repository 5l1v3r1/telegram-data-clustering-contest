<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/05/naglost-kradci-obraha-dva-pyti-cyrkva-v-rusensko-za-sedmica.428641"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T21:12:00+00:00"/>
    <meta property="og:title" content="Наглост! Крадци обраха два пъти църква в Русенско за седмица"/>
    <meta property="og:description" content="Те откраднали монети и икони | Dnes.bg"/>
  </head>
  <body>
    <article>
      <h1>Наглост! Крадци обраха два пъти църква в Русенско за седмица</h1>
      <h2>Те откраднали монети и икони</h2>
      <address><time datetime="2019-11-05T21:12:00+00:00">05 Nov 2019, 21:12</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Крадци са обрали църквата в русенското село Пепилина за втори път в рамките на седмица, съобщиха от областната дирекция на МВР в Русе.</p>
      <p>Кметският наместник на селото подал сигнал за кражбата вчера. Престъплението е извършено, след като били срязани халките на катинар на входната врата.</p>
      <p>От храма са взети икона "Богородица с младенеца" с размери 110 на 74 см и още 19 по-малки икони. По случая се води разследване.</p>
      <p>От полицията припомнят, че кражба от същата църква е била извършена и през миналата седмица, когато неизвестни са взели 100 лева на монети. По същото време са били обрани още два храма - в селата Острица и Каран Върбовка. Крадците са взели от тях икони и кутия за парични дарения с неуточнена сума.</p>
      <p>От областната дирекция на МВР съобщиха, че разследването продължава, като до момента няма заподозрени.</p>
      <p>От полицията са дадени указания към стопанисващите храмовете в населените места в община Две могили за засилване на мерките за охрана и сигурност, както и за своевременно подаване на сигнали, ако бъдат забелязани съмнителни лица.</p>
    </article>
  </body>
</html>