<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/05/celik-ureticisi-arcelormittal-7-bin-500-kisinin-olumunden-sorumlu-tutulan-ilva-da-geri-ad"/>
    <meta property="og:site_name" content="euronews"/>
    <meta property="article:published_time" content="2019-11-05T21:33:40+00:00"/>
    <meta property="og:title" content="En büyük çelik üreticisi ArcelorMittal, Ilva'da geri adım attı"/>
    <meta property="og:description" content="Çelik üretim devi ArcelorMittal, Ilva çelik firmasının çevre kanunlarına karşı dokunulmazlığının kaldırılmasının ardından şirketi satın alma anlaşmasından çekildiğini duyurdu"/>
  </head>
  <body>
    <article>
      <h1>En büyük çelik üreticisi ArcelorMittal, Ilva'da geri adım attı</h1>
      <address><time datetime="2019-11-05T21:33:40+00:00">05 Nov 2019, 21:33</time> by <a rel="author">Zehra Yildiz</a></address>
      <p>Dünyanın en büyük çelik üreticisi ArcelorMittal, Roma hükümetinin İtalyan Ilva çelik firmasının çevre kanunlarına karşı dokunulmazlığını kaldırmasının ardından söz konusu şirketi satın alma anlaşmasından çekildiğini duyurdu.</p>
      <p>Çokuluslu çelik üreticisi ArcelorMittal, geçen yıl kasım ayında, Ilva'yı satın alma zorunluluğu koşuluyla tesisleri kiralamaya başlamıştı. Dev çelik üreticisi, İtalyan şirkete 2,4 milyar euro yatırım yapmayı planlıyordu.</p>
      <p>Öte yandan uzmanlar, söz konusu çelik fabrikasının saldığı zehirli gazlar nedeniyle bölgede yaklaşık 7 bin 500 kişinin salgın veya kanser nedeniyle hayatını yitirdiğini savunuyor. Zira çevre savunucuları ve kanser mağdurlarının aileleri de, Taranto tesislerinin kapanması çağrısında bulunuyor.</p>
      <h3>"Maddi zarara uğrama nedeniyle anlaşmadan çekiliyoruz"</h3>
      <p>ArcelorMittal'a, Ilva tesislerini çevre koruma standartlarına uyumlu hale getirmek için yasal dokunulmazlık süresi tanınmıştı.</p>
      <p>Öte yandan Roma hükümeti, "kamuoyunu yanlış bilgilendirme" gerekçesiyle Ilva'nın dokunulmazlık kararını kaldırdı. Nitekim şirket, 3 Kasım itibarıyla dokunulmazlığını yitirdi.</p>
      <p>ArcelorMittal ise “maddi zarara uğrama” nedeniyle İtalyan Ilva'yı satın alma anlaşmasından çekildiğini ve bunun sözleşmeye bağlı bir hak olduğunu açıkladı.</p>
      <h3>Sanayi Bakanı Patuanelli: Ilva’nın kapanmasına izin vermeyeceğiz</h3>
      <p>ArcelorMittal'ın anlaşmadan çekildiğini duyurmasının ardından İtalyan işçi sendikaları, çelik üreticisini ve Beş Yıldız Hareketi'ni binlerce kişiyi işsiz bırakmakla suçlayarak karara tepki gösterdi.</p>
      <p>İtalyan işçi sendikası CISL Başkanı Annamaria Furlan, "Gerçek bir endüstriyel, sosyal ve çevresel felaketle karşı karşıyayız." açıklamasını yaptı.</p>
      <p>Furlan, Twitter hesabı üzerinden, "Hükümeti müdahale etmeye ve şirketi kararını geri almaya çağırıyoruz" dedi.</p>
      <p>Sanayi Bakanı Stefano Patuanelli ise, "Ilva’nın kapanmasına izin vermeyeceğiz" diyerek diğer bakanlara "kriz toplantısı" çağrısında bulundu.</p>
      <p>Ülkenin Başbakanı Giuseppe Conte de, ArcelorMittal yöneticileriyle toplantı yapacağını duyurdu.</p>
      <p>Avrupa’nın en büyük entegre çelik üretim tesisleri olan Ilva'nın Taranto fabrikası 8 binden fazla iş gücüne sahip.</p>
      <ul>
        <li>
          <a href="https://tr.euronews.com/2019/08/16/oyak-ingiliz-sanayi-sirketi-british-steel-i-satin-almak-icin-on-anlasmaya-vardi">OYAK, İngiliz sanayi şirketi British Steel'i satın almak için ön anlaşmaya vardı</a>
        </li>
        <li>
          <a href="https://tr.euronews.com/2018/08/01/turk-celik-ihracatcilari-yuzunu-bati-afrika-ya-cevirdi">ABD ek vergi koydu, Türk ihracatçıları yüzünü Batı Afrika'ya çevirdi</a>
        </li>
      </ul>
      <p>Ek kaynaklar<b> • AFP</b></p>
    </article>
  </body>
</html>