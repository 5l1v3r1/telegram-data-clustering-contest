<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/sampiyonluk-yolunda-evde-ilk-kayip-15529yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-05T01:00:00+00:00"/>
    <meta property="og:title" content="Şampiyonluk yolunda evde ilk kayıp!"/>
    <meta property="og:description" content="Balıkesirspor karşısında ikinci yarıdaki etkili oyununu golle süsleyemeyen Bursaspor, Büyükşehir Belediye Stadı’nda ilk kez puan bıraktıİlk..."/>
  </head>
  <body>
    <article>
      <h1>Şampiyonluk yolunda evde ilk kayıp!</h1>
      <address><time datetime="2019-11-05T01:00:00+00:00">05 Nov 2019, 01:00</time> by <a rel="author">Ertan Erkuvvet</a></address>
      <p>Balıkesirspor karşısında ikinci yarıdaki etkili oyununu golle süsleyemeyen Bursaspor, Büyükşehir Belediye Stadı’nda ilk kez puan bıraktı</p>
      <p>İlk 45 dakikayı uykuda geçiren Timsah, Diarra’nın kafasında topun direkten döndüğü, Burak Kapacak’ın karşı karşıya atamadığı maçta galibiyeti kaçırarak, 2. sıraya çıkma fırsatını tepti.</p>
      <p>TFF 1. Lig’de <b>Büyükşehir Belediye Stadı</b>’nı adeta kalesi yapan <b>Bursaspor,</b> ikinci yarısında <b>birçok pozisyon bulduğu </b>maçta <b>Balıkesirspor</b> ile golsüz berabere kalarak <b>evinde ilk kez puan kaybetti. </b>Yeşil beyazlılar, bu sonuçla <b>2. sıraya yükselme </b>fırsatını da elinin tersiyle itti. İlk 11 konusunda <b>istikrar yakalamaya</b> başlayan <b>Yalçın Koşukavak,</b> beklenildiği gibi <b>İstanbulspor’u 2-1 yenen</b> kadroyu bozmadı. Sadece cezası biten <b>Diarra</b>’yı ilk 11’e monte eden <b>Yalçın Hoca,</b> geçen hafta <b>stoperde</b> oynattığı <b>Aykut Akgün</b>’ü de cezalı <b>Selçuk Şahin</b>’in yerine <b>orta sahaya kaydırarak</b> maça başladı.</p>
      <p>
        <b>İLK YARI UYUTTU</b>
      </p>
      <p>İki takımın da <b>‘aman kaybetmeyeyim’ </b>düşüncesiyle başladığı maçın ilk yarısı kayda değer tek bir pozisyon olmadan tamamlandı. Sadece <b>26. dakikada Burak Kapacak topu filelere gönderdi</b> ama pozisyonun öncesinde <b>Latovlevici</b>’nin elle oynamasına düdük çalmıştı zaten.</p>
      <p>İkinci yarıda maça sol kanatta başlayan <b>Burak Kapacak</b>’la birlikte <b>hücum yönünü de sağ tarafa kaydıran </b>Bursaspor, rakip kaleyi adeta <b>abluka altına </b>aldı. <b>54’te</b> Timsah’ın sürpriz golcüsü <b>Diarra</b>’nın kafasında <b>top direkten dönerken,</b> <b>66’da Özer</b>’in güzel pasında <b>Burak Kapacak</b>’ın topu filelere göndermesi gerekirdi.</p>
      <p>Takımının iştahını gören Yalçın Koşukavak <b>68’de Seleznov</b>’u da sahaya sürerek <b>galibiyeti ne kadar istediğini </b>gösterdi. Ancak <b>Ukraynalı </b>forvetin hocasının beklentisine <b>karşılık verdiği </b>söylenemez. Yalçın Hoca’nın ilk yarı boyunca ileriye çıkmakta zorlanan takımda <b>Burak</b>’ı neden ısrarla sol kanatta oynattığını da anlamış değilim.</p>
      <p>
        <b>BOLU’DA KAZANMAK GEREK</b>
      </p>
      <p>Burada <b>Shehu</b>’ya ayrı bir parantez açmak istiyorum. <b>Süper Lig</b>’de geçirdiği <b>1,5 sezonda</b> sakatlık ve hastalıklarla boğuşup sadece <b>27 maçta </b>forma giyen <b>Nijeryalı</b> futbolcu, bu sezon ise <b>istikrarlı futbolu </b>ve <b>tecrübesiyle </b>takıma önemli bir katkı veriyor.</p>
      <p><b>Bursaspor </b>bu sezon evinde <b>ilk kez puan kaybetti</b> ama ikinci yarıda ortaya konulan <b>iştahlı futbol</b> taraftarını gelecek haftalar için <b>umutlandırdı. </b>Yeşil beyazlılar, haftalar sonra ilk kez bu kadar <b>tempolu </b>bir görüntü sergiledi. Bu tür kayıplar <b>uzun maratonda </b>mutlaka olacaktır, ancak bunları <b>deplasmanda telafi etmek gerek.</b> Timsah, bu istekli futbolunu <b>pazar </b>günü <b>Boluspor</b> karşısında da sergilerse <b>evine 3 puanla dönmesi</b> çok da sürpriz olmaz.</p>
    </article>
  </body>
</html>