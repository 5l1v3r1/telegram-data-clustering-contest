<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/poslanci-by-mohli-jednat-o-referendu-program-se-ale-muze-zmenit/1817230?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T01:18:00+00:00"/>
    <meta property="og:title" content="Poslanci by mohli jednat o referendu, program se ale může změnit"/>
    <meta property="og:description" content="Praha - Poslanci by dnes mohli dál debatovat o návrhu na zavedení obecného referenda. Program řádné schůze, která pokračuje od odpoledne, však může doznat změn. Je možné, že Sněmovna dá přednost předlohám v úvodním kole, mezi něž patří prodloužení lhůty pro vyplacení nadměrných odpočtů na dani z přidané hodnoty."/>
  </head>
  <body>
    <article>
      <h1>Poslanci by mohli jednat o referendu, program se ale může změnit</h1>
      <address><time datetime="2019-11-05T01:18:00+00:00">05 Nov 2019, 01:18</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Poslanci by dnes mohli dál debatovat o návrhu na zavedení obecného referenda. Program řádné schůze, která pokračuje od odpoledne, však může doznat změn. Je možné, že Sněmovna dá přednost předlohám v úvodním kole, mezi něž patří prodloužení lhůty pro vyplacení nadměrných odpočtů na dani z přidané hodnoty.</p>
      <p>V prvním čtení je také například předloha, podle níž by na středních školách a na druhém stupni základních škol mohli opět učit i lidé bez pedagogického vzdělání. Učitelské vzdělání by si ale museli do tří let doplnit. Poslanci by mohli projednat také novelu, která má zlepšit práva spotřebitelů při přeshraničních nákupech a platbách.</p>
      <p>Na podobě ústavní předlohy o referendu se dohodly vládní ANO a ČSSD s Piráty. Úprava předpokládá, že k vyvolání referenda by bylo nutných nejméně 450.000 podpisů. Nebylo by možné měnit ústavu ani hlasovat o vystoupení z EU nebo z NATO. Rozhodnutí v referendu by bylo závazné, pokud by pro návrh byla nadpoloviční většina hlasujících, která by zároveň představovala aspoň čtvrtinu všech voličů.</p>
      <p>Hnutí ANO, ČSSD a Piráti nemají ve Sněmovně potřebnou ústavní většinu. I v případě, že by dolní komora předlohu schválila, patrně by narazila v Senátu. Bez jeho souhlasu ústavní zákon přijat nebude.</p>
    </article>
  </body>
</html>