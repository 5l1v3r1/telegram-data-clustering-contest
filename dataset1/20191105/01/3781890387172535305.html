<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740031"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T01:16:00+00:00"/>
    <meta property="og:title" content="ผู้นำจีนให้กำลังใจหัวหน้าคณะบริหารเกาะฮ่องกง"/>
    <meta property="og:description" content="ประธานาธิบดีสี จิ้นผิง ยืนยันความสนับสนุนอย่างเต็มที่ของรัฐบาลกลางในกรุงปักกิ่ง ต่อคณะผู้บริหารฮ่องกงของนางแคร์รี แลม ด้านตำรวจฮ่องกงจับกุมผู้ต้องสงสัยเกี่ยวข้องกับเหตุนองเลือดถึงขั้นใช้มีดแทงและมีการกัดหู ระหว่างการประท้วงเมื่อวันอาทิตย์ที่ผ่านมา"/>
  </head>
  <body>
    <article>
      <h1>ผู้นำจีนให้กำลังใจหัวหน้าคณะบริหารเกาะฮ่องกง</h1>
      <address>
        <time datetime="2019-11-05T01:16:00+00:00">05 Nov 2019, 01:16</time>
      </address>
      <p>
        <b>ประธานาธิบดีสี จิ้นผิง ยืนยันความสนับสนุนอย่างเต็มที่ของรัฐบาลกลางในกรุงปักกิ่ง ต่อคณะผู้บริหารฮ่องกงของนางแคร์รี แลม ด้านตำรวจฮ่องกงจับกุมผู้ต้องสงสัยเกี่ยวข้องกับเหตุนองเลือดถึงขั้นใช้มีดแทงและมีการกัดหู ระหว่างการประท้วงเมื่อวันอาทิตย์ที่ผ่านมา</b>
      </p>
      <p>สำนักข่าวต่างประเทศรายงานจากเมืองเซี่ยงไฮ้ ประเทศจีน เมื่อวันที่ 5 พ.ย. โดยอ้างจากรายงานของสำนักข่าวซินหัว ว่าประธานาธิบดีสี จิ้นผิง พบกับนางแคร์รี แลม หัวหน้าคณะผู้บริหารฮ่องกง ที่งานมหกรรมแสดงสินค้านำเข้านานาชาติจีน ( ซีไอไออี ) เมื่อวันจันทร์ ซึ่งผู้นำจีนยืนยัน "ความเชื่อมั่นในระดับสูง" ต่อการปฏิบัติหน้าที่ของคณะผู้บริหารฮ่องกงชุดปัจจุบันภายใต้การนำของแลม ขณะเดียวกันรัฐบาลปักกิ่งรับทราบและมีความเข้าใจต่อความพยายามของแลม ในการฟื้นฟูความสงบและเสถียรภาพให้กลับคืนสู่สังคม อย่างไรก็ตาม ผู้นำจีนขอให้แลมและคณะเพิ่มความพยายาม ในการหาหนทางยกระดับคุณภาพชีวิตของชาวฮ่องกงในทุกภาคส่วน และย้ำว่าการภิจสำคัญที่สุดในตอนนี้คือการยุติการประท้วงที่ใช้ความรุนแรง<br/> </p>
      <figure>
        <iframe data-src="https://twitter.com/XHNews/status/1191421441411080194?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/AJEnglish/status/1191399709954445312?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191105/news_abjxHTLQZg083412_533.jpg?v=20191105157?v=4297"/>
      </figure>
      <p><b>พลเมืองดีเข้าให้การปฐมพยาบาลเบื้องต้นต่อนายแอนดรูว์ เฉียว นักการเมืองท้องถิ่นซึ่งถูกกัดเข้าที่ใบหู<br/></b> <br/>ความเคลื่อนไหวดังกล่าวเกิดขึ้นเพียงไม่กี่ชั่วโมง หลังสำนักข่าวซินหัวเผยแพร่บทบรรณาธิการ เรียกร้องรัฐบาลฮ่องกง "เพิ่มความเด็ดขาด" ในการจัดการกับกลุ่มผู้ประท้วงหัวรุนแรง จากเหตุการณ์ทำลายสำนักงานสาขาฮ่องกงของสำนักข่าวซินหัวจนเสียหายยับเยิน ระหว่างการประท้วงเมื่อช่วงสุดสัปดาห์ที่ผ่านมา ด้านสำนักงานตำรวจฮ่องกงออกแถลงการณ์เรื่องการจับกุมชาย 3 คน อายุ 48 ปี 29 ปี และ 23 ปี ฐานมีส่วนเกี่ยวข้องโดยตรงกับเหตุทะเลาะวิวาท ซึ่งบานปลายเป็นการใช้มีดทำร้ายร่างกายและถึงขั้นที่ชายวัย 48 ปี กัดใบหูของนายแอนดรูว์ เฉียว นักการเมืองท้องถิ่นฝ่ายสนับสนุนแผ่นดินใหญ่ เมื่อคืนวันอาทิตย์ที่ผ่านมา ขณะที่ผู้ได้รับบาดเจ็บจากเหตุการณ์นี้อยู่ที่ 5 คน ในจำนวนนี้ 2 คนยังมีอาการสาหัส<br/> </p>
      <figure>
        <iframe data-src="https://twitter.com/Ruptly/status/1191456331519188993?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191105/news_BscmaFghfb083620_533.jpg?v=20191105157?v=7258"/>
      </figure>
      <p>ทั้งนี้ ยังไม่เป็นที่ชัดเจนว่าเฉียวมีส่วนร่วมในเหตุการณ์ครั้งนี้ ซึ่งเกิดขึ้นหน้าศูนย์การค้าแห่งหนึ่งได้อย่างไร นอกจากนี้ ตำรวจรายงานการจับกุมผู้ก่อความไม่สงบ 325 คนเฉพาะเมื่อช่วงสุดสัปดาห์ที่ผ่านมา ซึ่งเป็นการประท้วงต่อเนื่องเป็นสัปดาห์ที่ 21 แล้ว อนึ่ง เดิมทีโฆษกสำนักงานตำรวจเตรียมแถลงด้วยตัวเอง แต่ต้องยกเลิกกลางคัน เมื่อผู้สื่อข่าวกลุ่มหนึ่งรวมตัว "ประท้วงเงียบ" เพื่อต่อต้านการใช้ความรุนแรงของเจ้าหน้าที่ต่อผู้ประท้วง.<br/><br/><b>เครดิตภาพ : AP</b></p>
    </article>
  </body>
</html>