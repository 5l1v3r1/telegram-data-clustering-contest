<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-unique-wedding-woman-beaten-for-marrying-with-photo-of-boyfriend-2832590.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-05T01:20:20+00:00"/>
    <meta property="og:title" content="एक शादी ऐसी भी : प्रेमी के फोटो से विवाह करने वाली महिला को पीटा"/>
    <meta property="og:description" content="प्रेमी की मौत के ढाई साल बाद उसकी फोटो से शादी का ऐलान करने वाली महिला के खिलाफ मोहल्ले में आक्रोश पनप गया। गुस्साए लोगों ने विरोध के बावजूद शादी की तैयारियों में लगे उसके सहयोगियों की धुनाई कर दी।..."/>
  </head>
  <body>
    <article>
      <h1>एक शादी ऐसी भी : प्रेमी के फोटो से विवाह करने वाली महिला को पीटा</h1>
      <address><time datetime="2019-11-05T01:20:20+00:00">05 Nov 2019, 01:20</time> by <a rel="author">हिन्दुस्तान संवाद, अतरौली, अलीगढ़।</a></address>
      <p>प्रेमी की मौत के ढाई साल बाद उसकी फोटो से शादी का ऐलान करने वाली महिला के खिलाफ मोहल्ले में आक्रोश पनप गया। गुस्साए लोगों ने विरोध के बावजूद शादी की तैयारियों में लगे उसके सहयोगियों की धुनाई कर दी। बीच बचाव में आई महिला को भी पीट दिया। सूचना मिलते ही इलाका पुलिस मौके पर पहुंच गई। बमुश्किल पुलिस ने हालात काबू किए।</p>
      <p>नगर के मोहल्ला टेढ़ानीम निवासी महिला कविता पत्नी स्व. दीपक वर्मा ने अपने ढाई साल पहले आत्महत्या कर चुके प्रेमी की फोटो के साथ आठ नवंबर को प्राचीन शिव मंदिर में शादी का ऐलान किया था। पति की मौत के बाद भी दोनों ने शादी की कसमें खाई थी, लेकिन उस वक्त प्रेमी सौरभ वर्मा ने आत्महत्या कर ली थी। अब प्रेमी से शादी की कसम को पूरा करने के लिए कविता ने फोटो से शादी की तैयारियां शुरू कर दी थीं। परिजन भी इससे नाराज थे, मोहल्ले में विरोध बढ़ रहा था।</p>
      <p>समझाने के बाद भी कविता नहीं मानी तो सोमवार को लोगों का गुस्सा भड़क गया। कविता की शादी की तैयारियों में जुटे गुलजार नवी अंसारी को मोहल्लेवासियों ने धुन दिया। इधर एक महिला ने बीच बचाव में आई कविता को भी पीट दिया। सूचना पर आई पुलिस ने मामला शांत कराया। पुलिस का कहना है कि मामले में अभी किसी भी पक्ष की ओर से कोई तहरीर नहीं दी गई है। महिला के ससुराली और मायका पक्ष दोनों ही इससे रजामंद नहीं हैं। उधर प्राचीन मंदिर कमेटी ने भी शादी की अनुमति से इनकार कर दिया है।</p>
      <p><b>एसडीएम ने मांगी रिपोर्ट</b><br/>प्रेमी के फोटो से शादी पर विरोध देखते हुए महिला ने एसडीएम अतरौली से मुलाकात की। एक पत्र देकर आठ नवंबर को प्रस्तावित शादी के दौरान सुरक्षा मुहैया कराने को गुहार लगाई है। इस पर एसडीएम ने पुलिस से पूरे मामले में विस्तृत रिपोर्ट मांगी है। साथ ही सुरक्षा इंतजाम कड़े करने के लिए भी पुलिस से कहा है। अतरौली एसडीएम पंकज कुमार ने बताया कि मामले की मुझे मीडिया से जानकारी हुई है। पुलिस से पूरे मामले पर आख्या मांगी है। शांति व्यवस्था बनाए रखने के निर्देश पुलिस को दिए हैं।</p>
    </article>
  </body>
</html>