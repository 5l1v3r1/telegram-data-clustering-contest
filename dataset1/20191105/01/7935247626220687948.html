<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/zabitanincakari-neden-sokuluyor-15524yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-05T01:00:00+00:00"/>
    <meta property="og:title" content="Zabıtanın çakarı neden sökülüyor?"/>
    <meta property="og:description" content="Bursa’da belki çok hissetmiyorduk ama Ankara ve İstanbul caddelerinin neredeyse hepsinde çakarlı araç istilası vardı.Trafikte..."/>
  </head>
  <body>
    <article>
      <h1>Zabıtanın çakarı neden sökülüyor?</h1>
      <address><time datetime="2019-11-05T01:00:00+00:00">05 Nov 2019, 01:00</time> by <a rel="author">İhsan Aydın</a></address>
      <p><b>Bursa</b>’da belki çok hissetmiyorduk ama <b>Ankara</b> ve <b>İ</b><b>stanbul </b>caddelerinin neredeyse hepsinde çakarlı araç istilası vardı.</p>
      <p>Trafikte geçiş üstünlüğü sağlama amaçlı takılan renkli ışıklı araç sayımız maşallah o kadar artmış ki, sayıları ambulans ve itfaiye araçlarını da geçmiş.</p>
      <p>Böylesi vahim bir tablo ortaya çıkınca hükümet duruma müdahale etmek zorunda kaldı.</p>
      <p>Çıkarılan bir yasal düzenleme ile çakarlı araç kullanımına kısıtlama getirildi.</p>
      <p>O uygulama<b> 1 Kas</b><b>ı</b><b>m</b>’da yürürlüğe girdi.</p>
      <p>Polis, izin verilen devlet erkanı dışında çakar kısıtlamasına uymayan araçlara para cezası kesmeye ve trafikten men etmeye başladı.</p>
      <p>Dün öğrendik ki, çakarlı araç kısıtlamasına <b>belediye zabıtası</b> da dahil edilmiş.</p>
      <p>Belediye zabıtasının yerel yönetimlerin kolluk gücü olduğu bilindiği halde kısıtlama içine alınması doğrusu şaşırtıcı bir durum.</p>
      <p><b>Polis </b>ve<b> Jandarma</b>’ya böyle bir kısıtlama yokken zabıta araçlarından çakarların söktürülecek olmasına anlam verebilmiş değiliz.</p>
      <p>Bu kapsamda <b>Bursa Emniyet Müdürlü</b><b>ğ</b><b>ü</b> ekipleri de düzenleme gereği <b>Büyük</b><b>ş</b><b>ehir</b> ve <b>ilçe belediyeleri</b>nin zabıta araçlarındaki çakarları sökmeleri için uyarıda bulunmuş.</p>
      <p>Sökmezlerse bu araçlar trafikten men edilecek.</p>
      <p>Kolluk gücü arasına zabıta niye dahil edilmez ki?</p>
      <p>Yerleşimlerin tertip düzeninden, kentlerde yaşayan yurttaşların huzurundan zabıta sorumlu değil mi?</p>
      <p>Yasa ve yönetmelikler uymayan esnafın, vatandaşın kamuya ait alanları işgallerine müdahale eden zabıta artık sıradan bir devlet aracı gibi olay mahalline intikal edecek.</p>
      <p>Caydırıcılık rolü olan çakarlar sökülmüş biçimde olaylara müdahale edecek.</p>
      <p>Zabıtayı kent suçu işleyenler karşısında daha da pasifize edecek bu uygulamadan vazgeçilmeli. </p>
      <p>Çıkarılan bu düzenlemenin en azından zabıta teşkilatı açısından doğru olmadığını düşünenlerdeniz.</p>
      <p>Umarız bu yanlıştan dönülür.</p>
      <p><b>İ</b><b>çi</b><b>şleri Bakanlığı</b> belediye zabıtasını yok saymaktan vazgeçer.</p>
      <p>Çünkü Bakanlık da iyi biliyor ki, kentlerin ve kırsalın huzuru sadece polis ve jandarma ile sağlanamaz.</p>
      <p> </p>
      <p>
        <b>Yasa ne zaman de</b>
        <b>ğişecek?</b>
      </p>
      <p> </p>
      <p>Ulusal basında her gün bir haber okuyoruz.</p>
      <p>Yerel yönetim yasalarında yapılacak değişiklilere ilişkin çeşitli kaynaklardan çıkmış haberler dikkatimizi çekiyor.</p>
      <p>Önceki gün konuştuğumuz <b>AK Parti Bursa Milletvekili Atilla </b><b>Ödünç</b>’e,<b> ‘TBMM gündeminde </b><b>ş</b><b>u an yerel yönetim yasalar</b><b>ında değişilik </b><b>öngören bir taslak haz</b><b>ırlığı var mı’</b> diye sorduk.</p>
      <p>Vekil Ödünç, <b>Bursa Büyük</b><b>ş</b><b>ehir Belediyesi</b>’nde başkan vekilliği, imar komisyon başkanlığı görevlerinde bulunmuş tecrübeli bir eski yerel yönetici.</p>
      <p>Ödünç bu konuda henüz <b>Türkiye Büyük Millet Meclisi</b> gündemine alınmış tasarı olmadığını, kendilerine de henüz böyle bir taslak gelmediğini söyledi.</p>
      <p>Demek ki, ortada bir düşünce var ama hayata geçmiş değil.</p>
      <p>Örneğin;</p>
      <p><b>Çevre ve </b><b>Şehircilik Bakanlığı</b>’nın bir hazırlığından bahsediliyor ama bunun daha henüz bürokratlar düzeyinde yapılan çalışma olduğunu tahmin ediyoruz.</p>
      <p>Yasada eksik olan yönler çok.</p>
      <p>Özellikle <b>6360 Say</b><b>ı</b><b>l</b><b>ı B</b><b>ütün</b><b>şehir Kanunu</b> sonrası sahadaki uygulamanın ilçe ve büyükşehir belediyeleri arasında yetki, finans  vb. gibi sıkıntılar doğurduğu biliniyor.</p>
      <p>Planlama yetkileri ve kırsalda yapılaşma koşullarına ilişkin radikal değişikliklerden bahsediliyor ama bunların hepsi şimdilik bir düşünce.</p>
      <p>Yerel yönetim yasalarında revizyona ihtiyaç olduğu bir gerçek.</p>
      <p>Büyükşehir belediyelerinin gelir paylaşımındaki adaletsizlik ortadan kaldırılmalı.</p>
      <p>İlçe belediyeleri mali, idari, teknik ve araç gereç yönünden güçlendirecek adımlar atılmalı.</p>
      <p>Bir de yasa çıkarılırken sahadaki uygulayıcı durumundaki belediye başkanlarının da muhakkak görüşü alınmalı.</p>
    </article>
  </body>
</html>