<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739913"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T01:00:00+00:00"/>
    <meta property="og:title" content="รอคอย'แทรมภูเก็ต' รฟม.พร้อมเสิร์ฟตจว.สายแรก"/>
    <meta property="og:description" content="ชาวภูเก็ตและคนต่างจังหวัดกำลังรอคอยได้นั่งรถไฟฟ้าสายแรก เตรียมเสนอ ครม.ขออนุมัติ หากได้ไฟเขียว พร้อมเปิดประมูลต้นปี 63"/>
  </head>
  <body>
    <article>
      <h1>รอคอย'แทรมภูเก็ต' รฟม.พร้อมเสิร์ฟตจว.สายแรก</h1>
      <address>
        <time datetime="2019-11-05T01:00:00+00:00">05 Nov 2019, 01:00</time>
      </address>
      <p>
        <b>ชาวภูเก็ตและคนต่างจังหวัดกำลังรอคอยได้นั่งรถไฟฟ้าสายแรก เตรียมเสนอ ครม.ขออนุมัติ หากได้ไฟเขียว พร้อมเปิดประมูลต้นปี 63</b>
      </p>
      <p>สัปดาห์นี้ไปอัพเดท<b>แทรมภูเก็ต</b> รถไฟฟ้าสายแรกของต่างจังหวัด ที่<b>การรถไฟฟ้าขนส่งมวลชนแห่งประเทศไทย หรือ รฟม. </b>เตรียมเสนอ ครม. อนุมัติรายงาน <b>“พีพีพี” </b>การร่วมทุนระหว่างภาครัฐกับเอกชนหากได้ไฟเขียว พร้อมเปิดประมูลต้นปี 63 ไปดูกันเลย!!<br/><br/>กระทรวงคมนาคม มอบหมายสำนักงานนโยบายและแผนการขนส่งและจราจร (สนข.) ศึกษาระบบขนส่งมวลชนในรูปแบบของรถไฟฟ้าใน 5 จังหวัดเสร็จเรียบร้อยแล้วประกอบด้วย จ.ภูเก็ต เชียงใหม่ นครราชสีมา ขอนแก่น และ จ.สงขลา พร้อมส่งต่อการรถไฟฟ้าขนส่งมวลชนแห่งประเทศไทย (รฟม.) ศึกษารายละเอียดเพิ่มเติมรวมทั้งพิจารณารูปแบบการลงทุน โดย รฟม. เริ่มศึกษารถไฟฟ้ารางเบาหรือแทรมภูเก็ตเป็นสายแรก และ<i>เ<i>กิ</i>ดปัญหาเรื่องการปรับแบบก่อสร้างบริเวณจุดตัด </i>เนื่องจากกรมทางหลวง (ทล.) เจ้าของพื้นที่มีข้อกังวลเรื่องการแชร์เลนถนนระหว่างแทรมกับรถยนต์เพราะกังวลปัญหาจราจรและเรื่องอุบัติเหตุ<br/><br/>ล่าสุด <b>รฟม. และกรมทางหลวงเจรจาได้ข้อสรุปลงตัวแล้ว</b> ทำให้โครงการระบบขนส่งมวลชนจังหวัดภูเก็ต หรือรถไฟฟ้ารางเบา (แทรม) กลายเป็นโปรเจ็กท์รถไฟฟ้าในต่างจังหวัดที่มีความคืบหน้ามากที่สุด โดยมีแผนก่อสร้างระยะ (เฟส) ที่ 1 ช่วงท่าอากาศยานนานาชาติภูเก็ต-ห้าแยกฉลอง ระยะทาง 42 กิโลเมตร (กม.) ก่อน</p>
      <figure>
        <img src="https://www.dailynews.co.th/admin/upload/20191104/news_EGErOQbzWC143717_533.jpg?v=20191105114?v=6135"/>
      </figure>
      <p>ขณะนี้ รฟม. ได้จัดทำรายงานการศึกษาและวิเคราะห์โครงการตาม พ.ร.บ.การให้เอกชนร่วมลงทุนในกิจการของรัฐ พ.ศ.2562 (PPP) เสร็จเรียบร้อยแล้ว เตรียมเสนอคณะกรรมการ (บอร์ด) รฟม., กระทรวงคมนาคม, สำนักงานคณะกรรมการนโยบายรัฐวิสาหกิจ (สคร.) คณะกรรมการ PPP และคณะรัฐมนตรี (ครม.) พิจารณาตามขั้นตอน หากได้รับอนุมัติในหลักการ คาดว่าต้นปี 63 จะประกาศเชิญชวนเอกชนเข้าร่วมลงทุนโครงการได้ โดยวางแผนเริ่มก่อสร้างภายในปี 63 ใช้เวลาสร้างประมาณ 3 ปีครึ่ง เปิดบริการปี 67<br/><br/><b>นายภคพงศ์ ศิริกันทรมาศ </b>ผู้ว่าการ รฟม. บอกว่า ประเด็นการปรับแบบการก่อสร้างร่วมกับกรมทางหลวงเพื่อลดปัญหาการจราจรและอุบัติเหตุได้ข้อสรุปแล้ว โดยต้องปรับต้นทุนโครงการเพิ่มกว่า 3 พันล้านบาท รวมวงเงินลงทุนกว่า 3.4 หมื่นล้านบาท ทั้งนี้จะปรับแบบบริเวณแยกบางคู และแยกอนุสาวรีย์ท้าวเทพกษัตรีและท้าวศรีสุนทร เป็นอุโมงค์ทางลอดใต้ดินสำหรับแทรมส่วนบริเวณแยกสนามบินภูเก็ต จะทำเป็นทางยกระดับข้ามแยกหลีกเลี่ยงปัญหาการจราจรติดขัด จากเดิมจะใช้เลนร่วมกันการสร้างอุโมงค์ทางลอดใต้ดิน ไม่มีความยุ่งยาก เพราะไม่ได้อยู่ในเขตเมืองเก่าที่ต้องสำรวจทางโบราณคดีก่อน จึงไม่น่าจะส่งผลกระทบต่อความล่าช้าของโครงการ</p>
      <figure>
        <img src="https://www.dailynews.co.th/admin/upload/20191104/news_WTjVyLNIDB144411_533.jpg?v=20191105114?v=8774"/>
      </figure>
      <p><b>นายภคพงศ์ </b>กล่าวอีกว่า เบื้องต้นการก่อสร้างจะแล้วเสร็จ และเปิดให้บริการปลายปี 67 ถือเป็นรถไฟฟ้าในต่างจังหวัดเส้นทางแรกของ รฟม. อย่างไรก็ตาม สำหรับข้อเสนอของประชาชนที่ต้องการให้สร้างส่วนต่อขยายแทรมภูเก็ตไปถึง อ.กระทู้ และต่อไปถึงบริเวณเมืองป่าตองนั้น ในส่วนนี้จะอยู่ในเฟส 2 เวลานี้ต้องทำเฟส 1 ซึ่งเป็นเส้นทางหลักก่อน จากนั้นจะสามารถต่อไปยังเส้นทางรองได้ทันที<br/><br/>แนวเส้นทางโครงการฯ เริ่มจากท่าอากาศยานนานาชาติภูเก็ต ไปตามทางหลวงหมายเลข 4031 (แยกศาลาแดง-แยกหมากปรก) เชื่อมทางหลวงหมายเลข 4036 (แยกเหนือคลอง-แหลมกรวด) เข้าสู่ทางหลวงหมายเลข 402 (โคกกลอย-เมืองภูเก็ต) เพื่อเข้าเมืองภูเก็ต จากนั้นผ่านอนุสาวรีย์ท้าวเทพกษัตรี และท้าวศรีสุนทร ข้ามสะพานสารสิน มุ่งหน้าสถานีปลายทางท่าเรือฉลอง คาดว่าปีแรกที่เปิดให้บริการจะมีผู้โดยสาร 7 หมื่นคนต่อวัน และจะเพิ่มเป็น 1.14 แสนคนต่อวันในปี 94<br/><br/><b>ไม่ใช่แค่ รฟม. ที่กำลังลุ้นรถไฟฟ้าสายแรก แต่ชาวภูเก็ตและคนต่างจังหวัดกำลังรอคอยนั่งรถไฟฟ้าสายแรกเช่นกัน.</b><br/>..........................................<br/>คอลัมน์ : <mark><b>มุมคนเมือง</b></mark><br/>โดย <mark><b>"เทียนหยด" </b></mark><br/>ขอบคุณภาพประกอบจาก : การรถไฟฟ้าขนส่งมวลชนแห่งประเทศไทย<br/><br/> </p>
    </article>
  </body>
</html>