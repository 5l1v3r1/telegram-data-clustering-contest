<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/simdi-degilse-ne-zaman-15530yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-05T01:00:00+00:00"/>
    <meta property="og:title" content="Şimdi değilse ne zaman"/>
    <meta property="og:description" content="Balıkesirspor’la oynanan karşılaşma Bursaspor için eşik atlama maçıydı.Son yıllarda böylesine kritik maçlarda bir türlü beklentilere..."/>
  </head>
  <body>
    <article>
      <h1>Şimdi değilse ne zaman</h1>
      <address><time datetime="2019-11-05T01:00:00+00:00">05 Nov 2019, 01:00</time> by <a rel="author">Recai Uysal</a></address>
      <p><b>Balıkesirspor</b>’la oynanan karşılaşma <b>Bursaspor </b>için eşik atlama maçıydı.</p>
      <p>Son yıllarda böylesine <b>kritik maçlarda </b>bir türlü <b>beklentilere karşılık veremeyen </b>yeşil beyazlıların bu mücadeledeki performansı herkes tarafından da <b>merakla bekleniyordu</b>.</p>
      <p>Ama yine <b>beklentiler boşa çıktı</b>. Bursaspor ikinci sıraya yerleşebileceği haftada <b>yine o meşhur eşiği atlayamadı </b>ve fırsatı kullanamadı.</p>
      <p>Maça <b>Balıkesirspor </b>baskılı başladı. Sanki evsahibi ekip yeşil beyazlıler değil de kırmızı beyazlılar gibi... Belli ki <b>Ali Tandoğan</b>, Bursaspor’un <b>ilk dakikalardaki konsantrasyon zaafından </b>yararlanmak istemiş.</p>
      <p>Yeşil beyazlılar, karşılaşmanın ilk 15 dakikasında pas yapmakta zorlandı... Hatta bir ara sanki <b>topu yere düşüren yanacakmış gibi </b>meşin yuvarlak yere inmedi.</p>
      <p>İlk şutunu 18. dakikada çeken <b>Bursaspor</b>, bu dakikayla birlikte biraz daha organize olmaya başladı. Yeşil beyazlılarda <b>Burak Kapacak </b>ve <b>Abdullahi Shehu</b>, ilkyarıda takımın en istekli oyuncuları olarak göze çarparken, bu futbolculara diğer isimlerin <b>ayak uyduramaması </b>etkisiz futbolun baş nedenlerinden birisiydi.</p>
      <p>İlkyarıda iki ekip de sanki <b>1’er puana razı </b>bir görüntü sergiledi. Neredeyse ilk 45 dakikayı <b>pozisyonsuz </b>geçirdiler.</p>
      <p>İkinci yarıda ise tam tersi bir <b>Bursaspor </b>vardı sahada.</p>
      <p>Bu devrenin başlangıcıyla oyunu <b>rakip sahaya yıkan </b>yeşil beyazlılar, <b>sağlı sollu ataklarıyla Balıkesirspor</b>’u sallamaya çalıştı.</p>
      <p>Bu devreye sağ kanatta başlayan <b>Burak Kapacak</b>, rakibin bu kanadını adeta <b>yol geçen hanına </b>çevirdi. Ancak yakaladığı net fırsatı gole çevirebilseydi güzel futbolunu <b>taçlandırmış </b>olacaktı.</p>
      <p>Bu devrede belki bu sezonun en iyi <b>Bursaspor</b>’unu izledik de diyebiliriz. Ancak ne yalan söyleyelim güzel futbol yerine alınacak <b>3 puan daha çok işimize yarayacaktı</b>.</p>
      <p>68’de ise Teknik Direktör <b>Yalçın Koşukavak</b>, <b>Seleznov</b>’u da oyuna alarak galibiyeti ne kadar istediğini gösterdi. Zaten rakibiniz karşısında bu kadar baskı kurmuşken, hücumda etkinliğinizi artırmak istemekten başka daha ne olabilir ki... Ancak oyunda kaldığı süre boyunca <b>Seleznov</b>’un neredeyse hiç topla buluşamaması da tartışılması gereken ayrı bir konu.</p>
      <p>Bu değişiklik sonrasında <b>Bursaspor </b>adeta el frenini çekti.</p>
      <p><b>Latovlevici</b>’nin yerine <b>Onur</b>’u sahaya süren <b>Yalçın Hoca</b>’nın orta sahanın aksaması üzerine <b>Ramazan hamlesi de işe yaramadı</b>.</p>
      <p>Başta da belirttiğimiz gibi <b>Bursaspor </b>yine bir eşik atlama sınavını geçemedi. Bu kez güzel futbol galibiyet için yeterli olmadı.</p>
    </article>
  </body>
</html>