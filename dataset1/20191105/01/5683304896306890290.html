<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/05/job-time-to-be-nine-hours.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-05T01:47:00+00:00"/>
    <meta property="og:title" content="ജോലി സമയം 9 മണിക്കൂർ; നിർദേശം ദേശീയ വേതന നിയമത്തിന്റെ കരടിൽ"/>
    <meta property="og:description" content="ന്യൂഡൽഹി ∙ ജോലിസമയം 9 മണിക്കൂറായി നിജപ്പെടുത്തണമെന്ന് ദേശീയ വേതന നിയമത്തിന്റെ കരടിൽ നിർദേശം. സാധാരണ പ്രവൃത്തി ദിനമെന്നത്, വിശ്രമസമയങ്ങളടക്കം 9.Government of India. Manorama News. manorama online.India News. National News. Malayalam News. Manorama Online"/>
  </head>
  <body>
    <article>
      <h1>ജോലി സമയം 9 മണിക്കൂർ; നിർദേശം ദേശീയ വേതന നിയമത്തിന്റെ കരടിൽ</h1>
      <address><time datetime="2019-11-05T01:47:00+00:00">05 Nov 2019, 01:47</time> by <a rel="author">രാജീവ് മേനോൻ</a></address>
      <p>ന്യൂഡൽഹി ∙ ജോലിസമയം 9 മണിക്കൂറായി നിജപ്പെടുത്തണമെന്ന് ദേശീയ വേതന നിയമത്തിന്റെ കരടിൽ നിർദേശം. സാധാരണ പ്രവൃത്തി ദിനമെന്നത്, വിശ്രമസമയങ്ങളടക്കം 9 മണിക്കൂറായിരിക്കും. 12 മണിക്കൂറിൽ കൂടരുത്. അതേസമയം, ദിവസവേതനം 8 മണിക്കൂർ അടിസ്ഥാനമാക്കിയും മാസ വേതനം 26 ദിവസം 8 മണിക്കൂർ എന്ന് അടിസ്ഥാനമാക്കിയുമാകും നിശ്ചയിക്കുക. ഇത് അവ്യക്തത സൃഷ്ടിച്ചിട്ടുണ്ട്. അഭിപ്രായങ്ങൾ അറിയിക്കാൻ ഒരു മാസത്തോളം സമയമുണ്ട്.</p>
      <p>
        <b>മറ്റു നിർദേശങ്ങൾ:</b>
      </p>
      <p>കേന്ദ്ര, സംസ്ഥാന സർക്കാരുകൾ പ്രഖ്യാപിക്കുന്ന നിശ്ചിത പ്രതിമാസത്തുകയിൽ കവിയാത്ത വരുമാനമുള്ള എല്ലാവർക്കും ബോണസ്. കരാറുകാരൻ മുഖേന ജീവനക്കാരെ നിയമിച്ചു പ്രവർത്തിക്കുന്ന കമ്പനിയിൽ കരാറുകാരൻ ബോണസ് നൽകിയില്ലെങ്കിൽ കമ്പനിക്ക് ഉത്തരവാദിത്തം.</p>
      <p>∙ തൊഴിലാളി എന്ന നിർവചനത്തിനു കീഴിൽ വരുന്ന എല്ലാവർക്കും മിനിമം വേതനം; 5 വർഷം കൂടുമ്പോൾ പുതുക്കും.</p>
      <p>∙ എല്ലാ വർഷവും ഏപ്രിൽ ഒന്ന്, ഒക്ടോബർ ഒന്ന് തീയതികൾ അടിസ്ഥാനമാക്കി ഡിഎ നിശ്ചയിക്കും.</p>
      <p>∙ മാധ്യമപ്രവർത്തകരുടെ ശമ്പളം നിശ്ചയിക്കാൻ വേജ് ബോർഡിനു പകരം സാങ്കേതിക സമിതി. </p>
    </article>
  </body>
</html>