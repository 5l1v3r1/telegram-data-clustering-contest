<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/kiss-s-koncert-v-sofija-kato-chast-ot-proshtalnoto-si-turne.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T14:42:00+00:00"/>
    <meta property="og:title" content="KISS с концерт в София като част от прощалното си турне"/>
    <meta property="og:description" content="Легендарната рок група ще изнесе шоу, което ще продължи повече от два часа"/>
  </head>
  <body>
    <article>
      <h1>KISS с концерт в София като част от прощалното си турне</h1>
      <h2>Легендарната рок група ще изнесе шоу, което ще продължи повече от два часа</h2>
      <address><time datetime="2019-11-07T14:42:00+00:00">07 Nov 2019, 14:42</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Легендарната рок група KISS ще изнесат един от последните си концерти в София. Представлението е част от прощалното турне на американците, наречено „Краят на пътя”, пише БТА.</p>
      <p>Групата обяви, че се сбогува със своите фенове след над 40-годишна музикална история. Почитателите на тяхната музика трябва да се заредят с енергия. Обещава ги невероятно шоу, внушителна продукция, разтърсващи хитове, гарнирани с тяхната запазена марка - зрелищни сценични и светлинни ефекти, пиротехника, огромна сцена.</p>
      <p>Пол Стенли, Джин Симънс, Ерик Сингър и Томи Тейлър ще изстрелват ракети от инструментите си, ще кръжат над феновете и ще превърнат всеки концерт в незабравимо изживяване за почитателите си, допълват от организаторите.</p>
      <p> </p>
      <p>Шоуто ще продължи повече от два часа. В него ще звучат култовите песни, станали любими на няколко поколения - I Was Made For Lovin' You, Love Gun, Deuce и Rock And Roll Nite. Турнето започва във Ванкувър, Канада и премина през най-големите зали в Северна Америка, Европа и големи музикални фестивали. KISS ще свирят на 75 дати през 2020 г.</p>
      <figure>
        <iframe src="https://www.youtube.com/embed/Gcj34XixuYg" width="560" height="315" data-service="Youtube" scrolling="no"/>
      </figure>
      <p>"Турнето ще бъде наистина невероятен празник, за тези, които бяха с нас през всички тези години, и последен шанс за тези, които са ни пропуснали", казват от групата. На 17 юли 2021 г. групата основана през 1973 г., ще излезе на сцената за последен път в града, където започва своята история - Ню Йорк.</p>
      <p>Концертът на рок легендите е на 18 юли 2020 г. в "Арена Армеец", съобщиха организаторите от „София мюзик ентерпрайсис”.</p>
    </article>
  </body>
</html>