<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%BE%D9%84%DB%8C%D8%B3-%D8%A7%D8%B1%D8%AF%D9%88%DA%AF%D8%A7%D9%87%E2%80%8C%D9%87%D8%A7%DB%8C-%D8%BA%DB%8C%D8%B1-%D8%B1%D8%B3%D9%85%DB%8C-%D8%B4%D9%85%D8%A7%D9%84-%D8%B4%D8%B1%D9%82-%D9%BE%D8%A7%D8%B1%DB%8C%D8%B3-%D8%B1%D8%A7-%DA%A9%D9%87-%D8%B4%D9%85%D8%A7%D8%B1-%D8%B2%DB%8C%D8%A7%D8%AF%DB%8C-%D8%A7%D8%B2-%D9%85%D9%87%D8%A7%D8%AC%D8%B1%D8%A7%D9%86-%D8%A7%D9%81%D8%BA%D8%A7%D9%86-%D8%AF%D8%B1-%D8%A2%D9%86-%D8%A8%D9%87-%D8%B3%D8%B1-%D9%85%DB%8C%E2%80%8C%D8%A8%D8%B1%D8%AF%D9%86%D8%AF-%D8%AA%D8%AE%D9%84%DB%8C%D9%87-%DA%A9%D8%B1%D8%AF-20191107/%D9%81%D8%B1%D8%A7%D9%86%D8%B3%D9%87"/>
    <meta property="og:site_name" content="RFI"/>
    <meta property="article:published_time" content="2019-11-07T14:44:14+00:00"/>
    <meta property="og:title" content="پلیس، اردوگاه‌های غیر رسمی شمال شرق پاریس را که شمار زیادی از مهاجران افغان در آن به سر می‌بردند تخلیه کرد"/>
    <meta property="og:description" content="همزمان با ورود شمار فراوانی پناه جو و مهاجر، شمال شرق پاریس همواره شاهد حضور مهاجران زیادی بوده است که با چادر زدن در خیابان‌های  پایتخت فرانسه و حومۀ آن شب و روز خود را می‌گذرانند. امروز پلیس پاریس، در یک عملیات گسترده، دو اردوگاه غیرقانونی در شمال..."/>
  </head>
  <body>
    <article>
      <h1>پلیس، اردوگاه‌های غیر رسمی شمال شرق پاریس را که شمار زیادی از مهاجران افغان در آن به سر می‌بردند تخلیه کرد</h1>
      <address>
        <time datetime="2019-11-07T14:44:14+00:00">07 Nov 2019, 14:44</time>
      </address>
      <p>
        <b>همزمان با ورود شمار فراوانی پناه جو و مهاجر، شمال شرق پاریس همواره شاهد حضور مهاجران زیادی بوده است که با چادر زدن در خیابان‌های  پایتخت فرانسه و حومۀ آن شب و روز خود را می‌گذرانند. امروز پلیس پاریس، در یک عملیات گسترده، دو اردوگاه غیرقانونی در شمال شرقی پاریس را تخلیه کرد و ساکنان آن را به استادیوم گوناگون منتقل ساخت.</b>
      </p>
      <p>یک روز پس از اعلام محدودیت‌های جدید و بحث انگیز در بارۀ قانون مهاجرت در فرانسه، پلیس این کشور امروز پنجشنبه ۷ اکتبر، عملیات گسترده تخلیه مهاجران شمال شرق پاریس را آغاز کرد.</p>
      <p>بر اساس آمار اعلام شده توسط فرمانداری پلیس پاریس، بیش از هزار و ششصد مهاجر اهل افغانستان و مناطق جنوب صحرای بزرگ آفریقا، در شمال شرق این شهر به برپاکردن آلونک و چادر پرداخته و همانجا بسر می‌بردند.</p>
      <p>حدود ششصد مأمور پلیس پاریس، بامداد امروز توانستند مهاجران مناطق «پورت دولاشاپل» و «سن‌دنی» را بدون درگیری و خشونت تخلیه کنند.</p>
      <p>فرمانداری پلیس پاریس می‌گوید که این مهاجران برای اسکان به مراکز پذیرش موقت و سالن‌های ورزشی شهر منتقل شده‌اند.</p>
      <p>«دیدیه لالمان»، فرماندار پاریس، می‌گوید که وضعیت خطرناک شمال شرق پاریس نمی‌تواند ادامه یابد و دولت باید کنترل بیشتری روی مهاجرت در فرانسه داشته باشد.</p>
      <p>بر اساس آمار رسمی دولت فرانسه، پناهجویان زیادی در شرایط بسیار نامطلوب در شمال شرق پاریس به سر می‌برند. شمار کل پناهجویان حومه پاریس که تا کنون در خیابان‌های این شهر می‌خوابیدند، حدود ۳ هزار نفر گزارش شده است.</p>
      <p>«آن ایدالگو»، شهردار پاریس که امروز هنگام تخلیه اردوگاه‌های شمال شرق پاریس خود در صحنه حضور داشت می‌گوید که این عملیات پنجاه و نهمین عملیات از سال ۲۰۱۵ به این سو می‌باشد. وی تاکید می‌کند که اگر تمامی اردوگاه‌های غیر رسمی پاریس تخلیه نشوند، باز هم مهاجران در نقاطی در نزدیکی همان اردوگاه‌ها تجمع خواهند کرد.</p>
      <p>وضعیت اردوگاه‌های غیر رسمی شمال شرق پاریس همواره غیر بهداشتی و غیر انسانی ارزیابی شده اند.</p>
      <p>«یان مونزی»، یکی از بنیان گذاران انجمن «اتوپیا ۵۶» که به مهاجران کمک می‌کند، امروز در شمال شرق پاریس حاضر بود و می‌گوید : «مقامات دولتی می‌خواهند مهاجران در این مناطق دیده نشوند و هدف از تخلیه شمال شرق پاریس نیز همین است».</p>
      <p>علاوه بر دو اردو‌گاهی که امروز صبح تخلیه شد، اردو‌گاه سومی نیز در منطقه «اوبرویلیه» در شمال شرق پاریس وجود دارد. فرمانداری پلیس پاریس گفته است که این اردوگاه نیز هفته آینده تخلیه خواهد شد.</p>
    </article>
  </body>
</html>