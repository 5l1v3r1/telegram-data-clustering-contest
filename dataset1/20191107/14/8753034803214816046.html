<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/zGzz61/vil-ha-sjakk-vm-til-oslo"/>
    <meta property="og:site_name" content="Aftenbladet"/>
    <meta property="article:published_time" content="2019-11-07T14:10:32+00:00"/>
    <meta property="og:title" content="Vil ha sjakk-VM til norsk by"/>
    <meta property="og:description" content="Oslo Høyre vil nå jobbe for at Oslo blir arrangør for et nytt sjakk-VM med Magnus Carlsen."/>
  </head>
  <body>
    <article>
      <h1>Vil ha sjakk-VM til norsk by</h1>
      <h2>Oslo Høyre vil nå jobbe for at Oslo blir arrangør for et nytt sjakk-VM med Magnus Carlsen.</h2>
      <address><time datetime="2019-11-07T14:10:32+00:00">07 Nov 2019, 14:10</time> by <a rel="author">Kurt B. M. Haugli</a></address>
      <p>Bærum var nylig vertskap for VM i Fischersjakk nylig. Nå vil Oslo også ha et sjakkmesterskap.</p>
      <p>– Det er jo helt naturlig at en by som Oslo stadig har noen store mesterskap foran seg, sier Øystein Sundelin, leder av Høyres gruppe i Oslo bystyre til Aftenposten.</p>
      <p>Han synes det er helt naturlig at Oslo forsøker å bli arrangør av VM i hurtig- og lynsjakk i romjulen om et drøyt år.</p>
      <aside>
        <a href="https://www.aftenbladet.no/article/sa-wPknyo.html">VM-fiasko for Carlsen: – Jeg skammer meg dypt</a>
      </aside>
      <p>– Vi skal nå forsøke å oppnå en tverrpolitisk enighet om at vi vil dette. Vi vil starte med å åpne for en dialog om å være en kandidat til arrangementet, sier han.</p>
      <p>De som sitter med makten i Oslo er heller ikke fremmed for tanken om Oslo som sjakk-VM-by. Byråd for kultur og idrett, Rina Mariann Hansen, ser ingen grunn til å være negativ nå.</p>
      <p>– For det første må en idé som dette være forankret i idretten. Og så må vi se på hva dette innebærer av forpliktelser økonomisk. Jeg er avventende positiv til dette sier Hansen.</p>
      <h4>Vil ikke ha selve VM-matchen</h4>
      <p>Selv om VM-matchen som Magnus Carlsen skal spille neste høst ikke har fått en arrangørby, så er det ikke aktuelt for Oslo å søke på den oppgaven.</p>
      <p>Det er kun aktuelt å forsøke å bli arrangør av VM i hurtig- og lynsjakk.</p>
      <hr/>
      <h3>Fakta: VM i lyn og hurtigsjakk</h3>
      <p>VM har vært arrangert jevnlig siden 1988. Siden 2012 har det vært arrangert hvert år.</p>
      <p>Magnus Carlsen har vært verdensmester i hurtigsjakk to ganger. Han har vunnet lynsjakk-VM fire ganger.</p>
      <p>Carlsen er regjerende mester i lynsjakk. Russiske Daniil Dubov er regjerende mester i hurtigsjakk.</p>
      <p>Forrige mesterskap gikk i St. Petersburg i Russland.</p>
      <p>Det er usikkert hvor årets utgave av mesterskapet blir arrangert.</p>
      <hr/>
      <aside>
        <a href="https://www.aftenbladet.no/article/sa-2GgjLq.html">Fra VM-skuffelse til seier og smil på under 24 timer: – Greit å fokusere på noe annet</a>
      </aside>
      <p>– Det er snakk om et langt billigere arrangement, men langt flere deltagere og gode muligheter for sponsorinntekter, sier Sundelin.</p>
      <p>Et røft kostnadsoverslag ligger på rundt 15 millioner kroner. En VM-match har en kostnadsramme på rundt 50 til 60 millioner kroner.</p>
      <h4>Støtte fra forbundet</h4>
      <p>– Vi støtter ideen om et mesterskap i hurtig- og lynsjakk i Oslo, sier Morten L. Madsen, president i Norges Sjakkforbund.</p>
      <p>Sjakken er ikke helt som annen internasjonal sport. Søknad om å arrangere et mesterskap trenger nødvendigvis ikke komme fra det nasjonale forbundet. Men Madsen mener at det vil være naturlig at en søknad om å arrangere VM i 2020 bør komme i samarbeid mellom forbundet, kommune, staten og eventuelt et privat selskap.</p>
      <p>Finansieringen må staten, kommune og sponsorene stå for. FIDE ønsker også i utgangspunktet at det nasjonale forbundet er med.</p>
      <p>– Et VM av denne typen er lettere å arrangere enn en VM-match. Det er snakk om en kortere periode, tidspunktet er gunstig for et TV-publikum og kostnadsrammen er lettere å håndtere, sier Madsen.</p>
      <aside>
        <a href="https://www.aftenbladet.no/article/sa-AdBXyj.html">FIDE: Carlsen skal forsvare VM-tittelen i Argentina eller Emiratene</a>
      </aside>
      <h4>Arrangørmangel</h4>
      <p>Dersom Oslo skulle ønske å bli arrangør av et VM, er sjansene for at de får det betydelig. Presidenten i FIDE, Arkadij Dvorkovitsj, sa til NRK under VM i Fischersjakk på Høvikodden, at det ikke ville være unaturlig at Norge var arrangør av et stort mesterskap i fremtiden.</p>
      <p>Nå er det ikke slik at FIDE har flust opp av villige søkerbyer til sine mesterskap. Det er ennå ikke avklart hvor årets VM i hurtig- og lynsjakk skal gå. Det blir trolig en avklaring i løpet av en uke eller to.</p>
      <p>Da Wien og Stavanger hadde trukket seg som kandidater til VM-matchen mellom Magnus Carlsen og den som blir hans utfordrer neste høst, sto FIDE plutselig uten kandidater. Nå har dukket opp to kandidater som kan være villig til å ta kampen. De handler om de Forente Arabiske Emirater og Argentina.</p>
    </article>
  </body>
</html>