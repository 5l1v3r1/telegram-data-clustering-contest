<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-berline-je-mozne-nahlednout-do-tunelu-pod-berlinskou-zdi/1818370?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T14:17:00+00:00"/>
    <meta property="og:title" content="V Berlíně je možné nahlédnout do tunelu pod berlínskou zdí"/>
    <meta property="og:description" content="Berlín - Berlín má novou historickou atrakci. Je jí možnost v několikametrové hloubce nahlédnout do úzkého tunelu pod berlínskou zdí, který vznikl na přelomu let 1970 a 1971, aby východní Němci mohli uprchnout na Západ. Jedinečný vhled do dějin dříve rozděleného města dnes slavnostně otevřel berlínský primátor Michael Müller."/>
  </head>
  <body>
    <article>
      <h1>V Berlíně je možné nahlédnout do tunelu pod berlínskou zdí</h1>
      <address><time datetime="2019-11-07T14:17:00+00:00">07 Nov 2019, 14:17</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Berlín má novou historickou atrakci. Je jí možnost v několikametrové hloubce nahlédnout do úzkého tunelu pod berlínskou zdí, který vznikl na přelomu let 1970 a 1971, aby východní Němci mohli uprchnout na Západ. Jedinečný vhled do dějin dříve rozděleného města dnes slavnostně otevřel berlínský primátor Michael Müller.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573134514_P201911070760701.jpg"/>
        </figure>
        <figure>
          <img src="https://i3.cn.cz/6/1573134574_P201911070762601.jpg"/>
        </figure>
        <figure>
          <img src="https://i3.cn.cz/6/1573134635_P201911070763201.jpg"/>
        </figure>
      </slideshow>
      <p>"V novém výstavním tunelu je možné ve vší bezprostřednosti znovu zažít tragický kus berlínských dějin - nasazení plné rizika a odvahu žen a mužů, kteří se pokoušeli touto cestou dostat své bližní na svobodu a vzepřít se se tak režimu NDR (Německé demokratické republiky)," uvedl Müller.</p>
      <p>Takových pokusů se právě pod ulicí Bernauer Strasse, kde je i nová historická atrakce, po stavbě berlínské zdi v roce 1961 uskutečnilo hned několik. Ne všechny ale skončily úspěchem, což dokládá i příběh tunelu, do něhož mohou ode dneška nahlédnout návštěvníci. Na jeho stavbu totiž v únoru 1971 přišla východoněmecká tajná policie Stasi, která ho zničila a navíc pozatýkala některé lidi, kteří jim měli uprchnout.</p>
      <p>Tunel, který sahá až do hloubky devíti metrů, byl přitom těsně před dokončením. Za pouhých devět týdnů totiž skupiny dobrovolníků vyhloubily úsek dlouhý 105 metrů. Celkově plánovaná délka byla jen o deset metrů delší. Výška tunelu byla kolem 120 centimetrů a šířka 90 centimetrů.</p>
      <p>Nový tunel, z něhož je do toho originálního dvěma otvory možné nahlédnout zhruba v hloubce 7,5 metru, má rozměry pro návštěvníky o poznání příjemnější. Výška 30 metrů dlouhé chodby, při jejímž budování bylo od září 2017 zapotřebí odstranit 334 tun zeminy, totiž činí 205 centimetrů. I přesto stavba, za níž stojí nezisková organizace Berliner Unterwelten, některým dnešním návštěvníkům originální tunely připomněla.</p>
      <p>"Člověku se znovu vrací ty emoce. Když tam prochází tak se - i přes veškerou techniku, která to činí mnohem průchodnější než dříve - cítí, jakoby se přenesl v čase do doby, kdy se v tunelu musel pohybovat po všech čtyřech a postupně se centimetr po centimetru probíjel dopředu," řekl ČTK pětasedmdesátiletý Carl-Wolfgang Holzapfel, který v roce 1963 pomáhal se stavbou podobného tunelu.</p>
      <p>Jeho osud byl nakonec stejný jako toho, do něhož se dá ode dneška nahlédnout. Tunel byl krátce před dokončením prozrazen. Život to stálo jednu ženu, svobodu dalších 21 osob.</p>
    </article>
  </body>
</html>