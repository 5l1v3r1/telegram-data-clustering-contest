<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620355/%DB%B3%DB%B7-%D8%AE%D8%A7%D9%86%D9%87-%D9%85%D8%AC%D8%B1%D8%AF%DB%8C-%D8%AF%D8%B1-%D8%AA%D9%87%D8%B1%D8%A7%D9%86-%D9%BE%D9%84%D9%85%D8%A8-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T14:34:00+00:00"/>
    <meta property="og:title" content="۳۷ خانه مجردی در تهران پلمب شد"/>
    <meta property="og:description" content="رئیس پلیس پیشگیری تهران بزرگ امروز با اشاره به اجرای طرح انضباط اجتماعی در محله‌های اطراف میدان امام حسین (ع) با هماهنگی مقام قضایی گفت:‌ ۳۷ خانه مجردی در این محدوده پلمب شد."/>
  </head>
  <body>
    <article>
      <h1>۳۷ خانه مجردی در تهران پلمب شد</h1>
      <address>
        <time datetime="2019-11-07T14:34:00+00:00">07 Nov 2019, 14:34</time>
      </address>
      <p>
        <i>رئیس پلیس پیشگیری تهران بزرگ امروز با اشاره به اجرای طرح انضباط اجتماعی در محله‌های اطراف میدان امام حسین (ع) با هماهنگی مقام قضایی گفت:‌ ۳۷ خانه مجردی در این محدوده پلمب شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ کیوان ظهیری با بیان اینکه پلیس سه ماه کار اطلاعاتی برای شناسایی این منازل انجام داد، اظهار داشت:‌ در سه محله اطراف میدان امام حسین (ع) پاتوق‌هایی را شناسایی کردیم که افرادی به استعمال موادمخدر می‌پرداختند و سارقانی نیز در این پاتوق‌ها اقدام به نگهداری و فروش اموال مسروقه می‌کردند.</p>
      <p>وی با اشاره به فروش کالای قاچاق در منازل مذکور، گفت: به مالکان این منازل اخطار ۱۰ روزه برای تخلیه داده شد اما متأسفانه تعدادی از آنها منازل را تخلیه نکردند و با پایان یافتن مهلت تخلیه، با دستور مقام قضایی نسبت به پاکسازی و پلمب منازل مذکور اقدام کردیم.</p>
      <figure>
        <img src="https://aftabnews.ir/files/fa/news/1398/8/16/356402_750.jpg"/>
      </figure>
      <p>ظهیری از شناسایی ۶۳ باب منزل در این علمیات پلیس و پلمب ۳۷ باب از این منازل با دستور قضایی خبر داد و خاطر نشان کرد:‌ هر کدام از این منازل به چندین واحد تقسیم شده و در هر واحد نیز تعدادی اتاق قرار دارد که این اتاق‌ها شبانه و روزانه به چندین نفر اجاره داده می‌شد.</p>
      <p>رئیس پلیس پیشگیری تهران بزرگ با بیان اینکه مالکان این واحدها، منازل را با قیمتی شبانه ۳۰ هزار تومان اجاره می‌دادند، افزود: به طور مثال حدود ۳۰۰ نفر فقط در یکی از این منازل سکونت داشتند.</p>
      <p>وی با اشاره به سکونت حدود ۲ هزار نفر در منازل مذکور، یادآور شد: با شروع این طرح، حدود ۷۰۰ معتاد متجاهر را دستگیر کردیم که به کمپ‌های بازپروی تحویل داده می‌شوند.</p>
      <p>ظهیری تاکید کرد:‌ پلیس با اقتدار به این طرح خود ادامه می‌دهد و مالکان اینگونه منازل باید نسبت به اخذ مجوزهای لازم اقدام کنند، در غیر این صورت پلمب خواهند شد.</p>
      <p>به گزارش روز پنجشنبه روابط عمومی پلیس تهران، وی از شهروندان خواست، در صورت مشاهده چنین منازلی در سطح پایتخت به صورت غیرقانونی به افراد مختلف اجاره داده می‌شود، موضوع را با مرکز فوریت‌های پلیسی ۱۱۰ درمیان بگذارند تا برخورد لازم انجام شود.</p>
    </article>
  </body>
</html>