<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1980776/d%C3%BCnya-%C3%A7ap%C4%B1ndaki-milyonerlerin-say%C4%B1s%C4%B1-a%C3%A7%C4%B1kland%C4%B1-t%C3%BCrkiye-bir-y%C4%B1lda-24-bin"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-07T14:30:00+00:00"/>
    <meta property="og:title" content="Dünya çapındaki milyonerlerin sayısı açıklandı: Türkiye bir yılda 24 bin milyoner kaybetti"/>
    <meta property="og:description" content="Zürih merkezli banka ve finans şirketi Cedit Suisse’in araştırma enstitüsü, 2019’un Global Servet Raporu’nu açıkladı. Rapora göre ABD, dünyanın yeni milyonerlerinin yarısından fazlasına sahip olurken, Türkiye bir yılda 24 bin milyoneri kaybetti. Ekon"/>
  </head>
  <body>
    <article>
      <h1>Dünya çapındaki milyonerlerin sayısı açıklandı: Türkiye bir yılda 24 bin milyoner kaybetti</h1>
      <address>
        <time datetime="2019-11-07T14:30:00+00:00">07 Nov 2019, 14:30</time>
      </address>
      <p>Zürih merkezli banka ve finans şirketi Cedit Suisse’in araştırma enstitüsü, 2019’un Global Servet Raporu’nu açıkladı. Rapora göre ABD, dünyanın yeni milyonerlerinin yarısından fazlasına sahip olurken, Türkiye bir yılda 24 bin milyoneri kaybetti. Ekonomist Mahfi Eğilmez Türkiye'nin dolar milyoneri sayısındaki düşüşün, Türk lirasının dolar karşısındaki değer kaybının doğal sonucu olabileceğini vurguladı.<br/><br/>Araştırmacılar 2019’un ortalarında, dünya genelindeki en az 1 milyon doları olan kişi sayısının, 46,8 milyona ulaştığını tespit etti. Hala en fazla milyoneri barındıran ABD, toplam sayının yüzde 40’ına sahip. Bu oran 18 milyon 614 bin kişiye tekabül ediyor.<br/><br/>ABD’deki milyoner nüfusun son bir yılda 675 bin arttığı belirtilen raporda, “Son 10 yılın küresel servet oranları, ABD ve Çin merkezli. ABD bu yıl, 2008’deki küresel krizle başlayan servet artışını daha da büyüttü” ifadeleri yer aldı.</p>
      <figure>
        <img src="https://aawsat.com/sites/default/files/diagrams/1_5.png"/>
      </figure>
      <p>Independent Türkçe'de yer alan habere göre, küresel çapta 1,1 milyon artan milyoner sayısına Japonya 187 bin kişilik artışla katkı koyarken, Çin’deki milyoner sayısı da bir yılda 158 bin artarak, 4 milyon 447 bine ulaştı. Çin’i, 2 milyon 187 bin kişiyle Almanya izledi.<br/><br/>Öte yandan, Avustralya ortalama servetindeki düşüşün ardından 124 bin milyoner kaybetti. Avustralya’yı da 27 bin milyoner kaybeden Birleşik Krallık izledi.<br/><br/>Birleşik Krallık’taki (dolar cinsinden) milyoner kaybının, Brexit’le ilişkili olduğu yorumları yapılırken, The Economist’te yer alan haberde, Boris Johnson’ın Londra belediye başkanıyken sarf ettiği sözler hatırlatıldı. Johnson 2014’te, Londra’da 72 milyarder yaşadığını ve bu sayının New York’tan fazla olduğunu söylemişti. The Economist, konuyla ilgili şu ifadelere yer verdi:<br/><br/>Şehirde şu an 95 milyarder olduğu iddia edilse de bunların milyoner kuzenlerinin durumu pek de parlak olmayabilir. Britanya son bir yılda, Brexit’teki belirsizliğin sonucunda poundun değer kaybetmesi nedeniyle 27 bin milyoner kaybetti.</p>
      <figure>
        <img src="https://aawsat.com/sites/default/files/diagrams/2_100.jpg"/>
      </figure>
      <p>Avustralya ve Birleşik Krallık’ı takip eden (milyoner kaybeden) ülkeler arasında Türkiye de yer aldı. 2018’de 118 bin milyonere sahip ülke, 24 bin milyoner kaybetti. Böylece 2019’un ortalarında Türkiye’de yaşayan milyoner sayısı, 94 bine düştü. Son bir yılda 7 bin kişi kaybeden Yunanistan’daysa 68 bin milyoner bulunuyor.<br/><br/>Yunanistan’daki kaybın ülkedeki krizle bağlantılı olabileceğini söyleyen ekonomist, yazar ve öğretim görevlisi Mahfi Eğilmez, Türkiye’deki durumu Independent Türkçe’ye şöyle yorumladı:<br/><br/>Türk Lirası’nda tutulan paraların dolar karşısında değeri düştüğü için çok normal olarak bu milyonerler, milyonlarını kaybetmiş olabilir. Türkiye bir önceki yıla göre yüzde 20-25 değer kaybetmişse, 1 milyon lirası olan kişinin serveti bugün dolar cinsinden yüzde 25 düşer. Değer kaybının çok ciddi etkisi vardır.<br/><br/>Raporda yerel parası dolar karşısında en sert değer kaybeden ülkeler olarak Türkiye, Pakistan ve Arjantin sayılırken, TL'nin dolar karşısındaki değer kaybı yüzde 21 olarak belirtildi. Raporda ayrıca, “Ülkelerin büyüme kayıtları, servetlerinin dolar cinsinden ya da yerel para biriminden hesaplanmasına göre ciddi oranlarda değişebilir” ifadeleri yer aldı.<br/><br/> </p>
    </article>
  </body>
</html>