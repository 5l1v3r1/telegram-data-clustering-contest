<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545452.html/%D9%88%D8%A7%DA%A9%D9%86%D8%B4-%DA%A9%D8%A7%D8%B1%DA%AF%D8%B1%D8%AF%D8%A7%D9%86--%DA%AF%DB%8C%D9%84%D9%87-%D9%88%D8%A7--%D8%A8%D9%87-%D8%AD%D9%88%D8%A7%D8%B4%DB%8C-%D9%BE%DB%8C%D8%B1%D8%A7%D9%85%D9%88%D9%86-%D9%86%D9%82%D8%B4--%D9%85%DB%8C%D8%B1%D8%B2%D8%A7-%DA%A9%D9%88%DA%86%DA%A9-%D8%AC%D9%86%DA%AF%D9%84%DB%8C---%D8%AC%D8%B1%D9%82%D9%87-%D8%B3%D8%A7%D8%AE%D8%AA-%D8%A7%DB%8C%D9%86-%D8%B3%D8%B1%DB%8C%D8%A7%D9%84-%D8%A7%D8%B2-%D8%AE%D9%88%D8%A7%D9%86%D8%AF%D9%86-%DA%A9%D8%AA%D8%A7%D8%A8%DB%8C-%D8%A8%D9%87-%D9%86%D8%A7%D9%85--%D9%82%D8%AD%D8%B7%DB%8C-%D8%A8%D8%B2%D8%B1%DA%AF--%D8%B2%D8%AF%D9%87-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T14:58:00+00:00"/>
    <meta property="og:title" content="واکنش کارگردان “گیله وا” به حواشی پیرامون نقش “میرزا کوچک جنگلی”/ جرقه ساخت این سریال از خواندن کتابی به نام “قحطی بزرگ” زده شد"/>
    <meta property="og:description" content="کارگردان سریال ” گیله وا”، گفت: جرقه ساخت این سریال از خواندن کتابی به نام “قحطی بزرگ” نوشته “محمد قلی مجد” آغاز شد."/>
  </head>
  <body>
    <article>
      <h1>واکنش کارگردان “گیله وا” به حواشی پیرامون نقش “میرزا کوچک جنگلی”/ جرقه ساخت این سریال از خواندن کتابی به نام “قحطی بزرگ” زده شد</h1>
      <h2>کارگردان "گیله وا":</h2>
      <address>
        <time datetime="2019-11-07T14:58:00+00:00">07 Nov 2019, 14:58</time>
      </address>
      <p>کارگردان سریال ” گیله وا”، گفت: جرقه ساخت این سریال از خواندن کتابی به نام “قحطی بزرگ” نوشته “محمد قلی مجد” آغاز شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ عاشوری کارگردان سریال “گیله وا” در گفت و گو با خبرنگار <a href="http://www.8deynews.com/441985/%d9%88%d8%a7%da%a9%d9%86%d8%b4-%da%a9%d8%a7%d8%b1%da%af%d8%b1%d8%af%d8%a7%d9%86-%da%af%db%8c%d9%84%d9%87-%d9%88%d8%a7-%d8%a8%d9%87-%d8%ad%d9%88%d8%a7%d8%b4%db%8c-%d9%be%db%8c%d8%b1%d8%a7%d9%85/">۸دی</a> با بیان اینکه جرقه ساخت این سریال از خواندن کتابی به نام “قحطی بزرگ” نوشته “محمد قلی مجد” آغاز شد و شروع به تحقیات و نوشتن طرحی کردم تا در مورد این موضوع کار کنم.</p>
      <p>وی افزود: داستان این کتاب تکان دهنده و خیلی تلخ بود و بخشی از این داستان برای پخش در تلویزیون خیلی سخت بود، تصمیم گرفتم به دنبال روزنه های امید برای زندگی در این قحطی بزرگ بگردم و به سریال تبدیل کنم تا در این دوره یک سری کارها انجام شود.</p>
      <p>کارگردان سریال “گیله وا” تأکید کرد: در این دوره دولت مرکزی کار چندانی برای مردم نمی کرد و احمد شاه خودش بزرگترین محتکر غله بود.</p>
      <p>عاشوری افزود: “میرزا کوچک” با شناسایی انگلیسی ها به عنوان عامل اصلی قحطی، به امورات ۷ تا ۸ هزار آدمی که از تهران، قزوین و زنجان به گیلان پناه آورده بودند رسیدگی کرد، و ماهیانه به مردم غذا و اسکان می داد و داستان جنگش با دشمن جدی شد و این آوارگان را به دست روستاییان سپرد.</p>
      <p>وی افزود: این خطی بود که بنده دنبال کردم و به شکل دراماتیک و دلنشین این غصه تلخ را روایت کردم.</p>
      <p> </p>
      <figure>
        <img src="http://newsroom.dana.ir/content/upload/3d4acb04-13fd-4d69-8afa-f2b3fe6d49ee.jpg"/>
      </figure>
      <p> </p>
      <p>
        <b>** خواستم نوجوانان و جوانان را با تاریخ معاصر کشور و “میرزا” آشنا کنم</b>
      </p>
      <p>عاشوری با تأکید براینکه “گیله وا” اثری از تاریخ معاصر است، اضافه کرد: خواستم نوجوانان و جوانان را با تاریخ معاصر کشور و “میرزا” آشنا کنم و این سریال را باید به زبان نسل جدید نزدیک می کردم.</p>
      <p>کارگردان سریال “گیله وا” با اشاره به اینکه ما کم از این فیلم های تاریخی مهم نداشتیم، تصریح کرد: رنگ عاشقانه در “گیله وا” به خاطر این نوع نگاه به جوانان کم کم پیدا شد.</p>
      <p>وی با بیان اینکه خیلی سعی کردم “گیله وا” آیینه انعکاس فرهنگ گیلانیان به مخاطب شود، اضافه کرد: خودم در این استان بزرگ شدم و این فرهنگ را می شناختم که این فرهنگ چه ظرفیت هایی دارد و سعی کردم به شکل خوبی آن را نشان دهم و بگویم که اقوام مختلف کشور در این شرایط سخت به هم کمک کردند.</p>
      <p>کارگردان سریال “گیله وا” با تأکید بر اینکه تمام روند ساخت این سریال خاطره است، در پاسخ به اینکه آیا مسئولان گیلان در ساخت این سریال به شما کمک کردند، گفت: ما در کیاشهر وشهرهای مختلف کار کردیم که نیاز به هماهنگی هایی داشت، حتما تهیه کننده و مدیر تولید ما با مسئولان ارتباط داشتند و این هماهنگی ها انجام شد ولی من با هیچکدام از مسئولان برخوردی نداشتم و بدون مشکل کارمان را انجام دادیم.</p>
      <p>
        <b>** ظرفیت هنرمندان گیلانی را فراموش نکردم</b>
      </p>
      <p>وی در پاسخ به این سؤال که چرا در این سریال از بازیگران گیلانی در نقش های درجه دو ی سه استفاده شده است، گفت: من ظرفیت هنرمندان گیلانی را فراموش نکردم، این کار اگر فقط با چهره های گیلانی ساخته می شد به هیچ عنوان الان ما با هم صحبت نمی کردیم و فقط در شبکه های محلی و “باران” پخش می شد و بازتاب بیشتری پیدا نمی کرد.</p>
      <p>عاشوری با بیان اینکه بنده تا آنجا که توانستم از چهره های خوب گیلانی استفاده کردم و خانم حدیث نیک رو، حسین طوسی، حمید حامد و محمد نوری از چهره های خوبی هستند، افزود: استفاده از چهره های غیر بومی از اقتضاهای پروژه است و از نشانه های مدیریت پروژه برای بازتابِ بیشتر و مؤثر است.</p>
      <p>کارگردان سریال ” گیله وا” با تأکید بر اینکه یکی از دلایل علاقه به سریال های مختلف حضور بازیگرانی است که ما در نقش های مختلف آنها را دیدیم، اضافه کرد: خیلی ها دوست دارند بازیگران محبوبشان را در نقش های مختلف ببینند و این جزء فرهنگ سینما و سریال است که سعی می کنیم پروژه دیده شود.</p>
      <p> </p>
      <figure>
        <img src="http://newsroom.dana.ir/content/upload/bfdbe479-afd1-4d70-af0d-b4f86a5c0599.jpg"/>
      </figure>
      <p> </p>
      <p>وی  در پاسخ به حاشیه های پیرامون نقش “میرزا” با اشاره به اینکه “بهروز شعیبی” بازیگر نقش “میرزا” در سریال “گیله وا” با سابقه درخشان کارگردانی و بازیگری به عنوان بازیگر محبوب و دوست داشتنی مثال زدنی است و اخلاق متینی دارد، گفت: به دنبال داشتن میرزایی متفاوت با مجموعه های گذشته با نقش آفرینی “بهروز شعیبی” بودم، “میرزایی” که منطبق بر واقعه تاریخی است.</p>
      <p>عاشوری اظهار کرد: احساس کردم “بهروز شعیبی” بی نقص بتواند بازی کند، “میرزا” انسانی بسیار محجوب و محبوب بود و فکر کردم چهره محجوب “بهروز شعیبی” می تواند به بازخورد این نقش کمک کند.</p>
      <p>انتهای پیام/</p>
    </article>
  </body>
</html>