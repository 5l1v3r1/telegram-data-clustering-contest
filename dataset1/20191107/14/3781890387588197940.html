<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740540"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T14:20:00+00:00"/>
    <meta property="og:title" content="เกาะสมุยคว้าชัยบอลคิงเพาเวอร์คัพโซนใต้"/>
    <meta property="og:description" content="“เกาะสมุย” เชือด “กีฬาตรัง” 2-1 ขณะที่ “เทพมิตร” ต้อน “คัมภีร์” 2-0 เข้ารอบตัดเชือกศึกลูกหนัง คิง เพาเวอร์ คัพ โซนใต้"/>
  </head>
  <body>
    <article>
      <h1>เกาะสมุยคว้าชัยบอลคิงเพาเวอร์คัพโซนใต้</h1>
      <address>
        <time datetime="2019-11-07T14:20:00+00:00">07 Nov 2019, 14:20</time>
      </address>
      <slideshow>
        <figure>
          <img src="https://www.dailynews.co.th/admin/upload/20191107/news_GwFJpOTtwc213359_533.jpg?v=20191108002"/>
        </figure>
        <figure>
          <img src="https://www.dailynews.co.th/admin/upload/20191107/news_xrQnsiRpqe213400_533.jpg?v=20191108002"/>
        </figure>
        <figure>
          <img src="https://www.dailynews.co.th/admin/upload/20191107/news_ZMbJDTPosV213401_533.jpg?v=20191108002"/>
        </figure>
        <figure>
          <img src="https://www.dailynews.co.th/admin/upload/20191107/news_UXcDgePCFn213402_533.jpg?v=20191108002"/>
        </figure>
      </slideshow>
      <p>
        <b>“เกาะสมุย” เชือด “กีฬาตรัง” 2-1 ขณะที่ “เทพมิตร” ต้อน “คัมภีร์” 2-0 เข้ารอบตัดเชือกศึกลูกหนัง คิง เพาเวอร์ คัพ โซนใต้</b>
      </p>
      <p>การแข่งขันฟุตบอลเยาวชนรุ่นอายุไม่เกิน 15 ปี คิง เพาเวอร์ คัพ 2019/20 รอบภูมิภาคโซนภาคใต้ ณ สนามกีฬากลางจังหวัดสุราษฎร์ธานี โดย บิลล์ วอลล์ หัวหน้าทีม Scout จากสโมสรเลสเตอร์ ซิตี้ เข้ามาชมเกม เพื่อคัดเลือกนักเตะเข้าสู่โครงการ ฟ็อกซ์ ฮันท์ รุ่นที่ 5 <br/> <br/>สำหรับการแข่งขันวันที่สาม เป็นเกมนัดสุดท้ายของรอบแบ่งกลุ่ม ประจำวันพฤหัสบดีที่ 7 พฤศจิกายน 2562 มีการแข่งขันทั้งหมด 4 คู่ โดยคู่ที่น่าสนใจเป็นการแข่งขันของกลุ่ม กลุ่ม C โรงเรียนกีฬาจังหวัดตรัง ที่เอาชนะ โรงเรียนองค์การบริหารส่วนจังหวัสุราษฎร์ธานี 2 (บ้านดอนเกลี้ยง) 3-0 ลงสนามนัดที่ 2 พบกับ โรงเรียนเกาะสมุย ที่ถล่ม โรงเรียนองค์การบริหารส่วนจังหวัดสุราษฎร์ธานี 2 (บ้านดอนเกลี้ยง) มาในเกมแรก 5-0<br/> <br/>เริ่มเกมมาถึงนาทีที่ 11 รร.เกาะสมุยขึ้นนำก่อน 1-0 มูฮำหมัดสุกรี แวอีซอ จ่ายบอลให้ กิติศักดิ์ พงษานิล หลุดไปยิงด้วยขวาอย่างเฉียบคม เป็นประตูที่สามของเจ้าตัวในทัวร์นาเมนต์นี้ จบครึ่งแรก รร.เกาะสมุย ขึ้นนำ รร.กีฬาจังหวัดตรัง 1-0<br/> <br/>ครึ่งหลังนาทีที่ 40 ธีรวุฒิ ชินคำ ปั่นฟรีคิกด้วยซ้ายบอลเลี้ยวเข้าประตูไปอย่างสวยงาม รร.เกาะสมุยขยับสกอร์หนีเป็น 2-0 นาทีที่ 47 เกมต้องหยุดพักชั่วคราว เนื่องจากพายุฝนเทกระหน่ำลงมา เกมต้องหยุดไปราวหนึ่งชั่วโมงกว่า ก่อนกลับมาเล่นกันอีกครั้ง<br/> <br/>นาทีที่ 52 จากสภาพสนามที่ชุ่มฉ่ำไปด้วยน้ำ รร.กีฬาจังหวัดตรัง ได้ประตูไล่มา 2-1 จากจังหวะฟรีคิกบอลติดน้ำทำให้ผู้รักษาประตู รร.เกาะสมุย เสียจังหวะ และเป็น อัครชัย มะโร จิ้มบอลหน้าประตูเข้าไป หมดเวลาการแข่งขัน รร.เกาะสมุย เอาชนะ รร.กีฬาจังหวัดตรัง 2-1โดยได้ประตูจากคว้าชัยชนะสองนัดรวด คว้าแชมป์กลุ่ม C ผ่านเข้าสู่รอบสองได้สำเร็จ<br/> <br/>อีกหนึ่งคู่เป็นเกมในกลุ่ม D โรงเรียนคัมภีร์วิทยา จ.ยะลา ที่แพ้ รร.สอาดเผดิมวิทยา 0-3 ลงสนามนัดที่ 2 พบกับ โรงเรียนเทพมิตรศึกษา ที่ไล่ถล่ม รร.สอาดเผดิมวิทยา 5-0 ในเกมแรก<br/> <br/>เกมในครึ่งแรก รร.เทพมิตรศึกษา มีโอกาสลุ้นขึ้นนำ แต่จังหวะสุดท้ายบอลไปติดพื้นที่ชุ่มน้ำ จบ 35 นาทีแรกทั้งสองทีมยังเสมอกันอยู่ 0-0 ครึ่งหลังนาทีที่ 41 เทพมิตรศึกษา ขึ้นนำ 1-0 จากการยิงของ สุวิทย์ ทองสม กระทั่งนาทีที่ 60 เทพมิตรฯมาได้ลูกจุดโทษ ศราวุฒิ สามารถ สังหารเข้าไปไม่พลาด สกอร์ขยับเป็น 2-0 หมดเวลาการแข่งขัน รร.เทพมิตรศึกษา เอาชนะ รร.คัมภีร์วิทยา 2-0 เก็บชัยชนะสองนัดรวด ครองแชมป์กลุ่ม D ผ่านเข้าสู่รอบสองไปพบกับ รร.เกาะสมุย ในวันพรุ่งนี้ <br/> <br/>สำหรับผลการแข่งขันคู่อื่นๆ มีดังนี้ รร.กีฬาจังหวัดยะลา 3-2 รร.จริยธรรมวิทยา, รร.หนองทะเลวิทยา 1-1 รร.กีฬาเทศบาลนครสุราษฎร์ธานี (รร.กีฬาเทศบาลนครสุราษฎร์ธานี ชนะจุดโทษ 6-5) ส่วนโปรแกรมการแข่งขันในรอบที่สองจะมีขึ้นในวันศุกร์ที่ 8 พฤศจิกายน 2562 คู่แรก เวลา 10.00 น. โรงเรียนราชประชานุเคราะห์ 40 จ.ปัตตานี (แชมป์กลุ่ม A) พบกับ โรงเรียนหนองทะเลวิทยา จ.กระบี่ (แชมป์กลุ่ม B) คู่สอง เวลา 12.30 น. โรงเรียนเกาะสมุย จ.สุราษฎร์ธานี (แชมป์กลุ่ม C) พบกับ โรงเรียนเทพมิตรศึกษา จ.สุราษฎร์ธานี (แชมป์กลุ่ม D)</p>
    </article>
  </body>
</html>