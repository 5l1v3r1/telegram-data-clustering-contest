<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Izvunredno-Otkriha-polurazlozhen-trup-v-apartament-v-Kyuchuka-912007"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-07T14:50:00+00:00"/>
    <meta property="og:title" content="Извънредно: Откриха полуразложен труп в апартамент в Кючука!"/>
    <meta property="og:description" content="Драматична и обвита в мистерия история с труп, престояващ от седмици в апартамент, се вихри в момент..."/>
  </head>
  <body>
    <article>
      <h1>Извънредно: Откриха полуразложен труп в апартамент в Кючука!</h1>
      <address>
        <time datetime="2019-11-07T14:50:00+00:00">07 Nov 2019, 14:50</time>
      </address>
      <p>Драматична и обвита в мистерия история с труп, престояващ от седмици в апартамент, се вихри в момента в квартал "Кючук Париж", предаде репортер на <b>Plovdiv24.bg</b>.</p>
      <p>Съседите на 56-годишния Марин Войнов, който обитава жилище в района на кафе "Камео“, не са го виждали от няколко седмици, а през последните дни от апартамента му на седмия етаж започнала да се носи отвратителна миризма на разлагаща се плът.</p>
      <p>По думите на живеещите във входа, в съседните на Марин апартаменти няма постоянно пребиваващи, но отвратителната воня стигнала и до другите етажи. Днес разтревожени комшии подали сигнал на телефон 112 и на мястото пристигнаха униформени от Първо РУ.</p>
      <p>Когато екип на <b>Plovdiv24.bg</b> пристигна на мястото, домоуправителят разговаряше със служител под пагон. Оказа се, че няма кой да отвори жилището на Марин, тъй като близките му не живеят в Пловдив. Алтернативата — да бъде извикани пожарникари, които да резнат вратата през пантите, не се понрави на съседите, които започнаха да обмислят варианта да извикат ключар, който да отвори в присъствието на униформените.</p>
      <p>Живеещите във входа разказаха пред наш репортер, че познават Марин като един от най-проблемните съседи във входа. Често пиел и влизал в спорове и кавги с останалите. Случвало се да прави наводнения и други поразии.</p>
      <p>По-късно стана ясно, че негова близка ще дойде до Кючука от град Съединение, за да съдейства с отварянето на апартамента. След пристигането ѝ беше извикан и ключар. Оказа се, че жената няма достатъчно пари, за да плати за услугата на специалиста по заключващи механизми, което допълнително вдигна нервите на и без това притеснената дама.</p>
      <p>Минути след това пристигна друг ключар, който се съгласи да извърши услугата срещу по-скромно заплащане. Щом вратата беше отворена, отвратителна миризма плъзна из целия вход.</p>
      <p>В апартамента беше открито полуразложеното тяло на Марин. По първоначални данни трупът е престоял в апартамента поне 10 дни.</p>
    </article>
  </body>
</html>