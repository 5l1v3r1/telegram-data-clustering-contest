<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/07/nato-e-v-mozychna-smyrt-oceni-emaniuel-makron.428877"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T14:23:00+00:00"/>
    <meta property="og:title" content="НАТО е в &quot;мозъчна смърт&quot;, оцени Еманюел Макрон"/>
    <meta property="og:description" content="Френският президент има предвид САЩ и Турция | Dnes.bg"/>
  </head>
  <body>
    <article>
      <h1>НАТО е в "мозъчна смърт", оцени Еманюел Макрон</h1>
      <h2>Френският президент има предвид САЩ и Турция</h2>
      <address><time datetime="2019-11-07T14:23:00+00:00">07 Nov 2019, 14:23</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>НАТО е в "мозъчна смърт", заяви френският президент Еманюел Макрон в интервю за днешния брой на британското сп. "Икономист", обяснявайки това състояние с оттеглянето на САЩ от ангажиментите им и поведението на Турция, която е член на алианса, предаде Франс прес.</p>
      <p>"Сега трябва да се изяснят стратегическите цели на НАТО", каза Макрон, пледирайки за пореден път да се даде тласък на концепцията за обща европейска отбрана.</p>
      <p>Няма никаква съгласуваност на стратегическите решения на САЩ с партньорите в НАТО, а сме свидетели на агресия, извършена от друг партньор в НАТО - Турция - в регион, където са намесени интересите ни, без съгласуване. Това, което се случва, е огромен проблем за НАТО, заяви Макрон.</p>
      <p>При тези обстоятелства френският президент си задава въпроси за бъдещето на Член 5 от Северноатлантическия договор, който предвижда военна солидарност между страните от алианса, ако някоя от тях бъде нападната.</p>
      <p>Какво ще стане с Чл. 5 утре? Ако режимът на Башар Асад реши да отвърне на Турция, ние ще изпълним ли задължението си? Това е същинският въпрос, каза Макрон в интервюто, цитиран от БТА.</p>
      <p>"Включихме се в борбата срещу "Ислямска държава". Парадоксът е, че американското решение и турската офанзива имат един и същ резултат: жертването на партньорите ни на място, които се биха срещу ИД - Сирийските демократични сили (СДС), допълни френският президент.</p>
      <p>Според него това прави още по-необходимо изграждането на обща европейска отбрана (Стратегическа самостоятелност и самостоятелен капацитет на Европа във военен план), от една страна, и възобновяване, трайно и без наивност, на стратегическия диалог с Русия, от друга.</p>
      <p>Пред "Икономист" Макрон изрази безпокойство от "изключителната крехкост на Европа". Според него Европа "ще изчезне, ако не възприема сама себе си като световна сила".</p>
      <p>Не мисля, че драматизирам. Опитвам се да бъда прозорлив, подчерта френският президент и очерта три основни риска за Европа: "да забрави, че е общност", американската политика да разстрои редиците на европейския проект и заплахата от нарастващата мощ на Китай, който "маргинализира очевидно Европа".<br/> </p>
    </article>
  </body>
</html>