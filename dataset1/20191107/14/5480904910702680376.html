<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/poslanci-kscm-podali-novelu-k-majetkovym-priznanim-novinaru/1818384?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T14:34:00+00:00"/>
    <meta property="og:title" content="Poslanci KSČM podali novelu k majetkovým přiznáním novinářů"/>
    <meta property="og:description" content="Praha - Sněmovna dostala novelu poslanců KSČM, podle níž by museli majetková přiznání pravidelně podávat i novináři České televize a Českého rozhlasu. Předkladatelé argumentují tím, že obě veřejnoprávní média mají hlavní příjmy z koncesionářských poplatků, tedy z veřejných peněz, a jejich novináři mohou zásadně ovlivňovat veřejné mínění."/>
  </head>
  <body>
    <article>
      <h1>Poslanci KSČM podali novelu k majetkovým přiznáním novinářů</h1>
      <address><time datetime="2019-11-07T14:34:00+00:00">07 Nov 2019, 14:34</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Sněmovna dostala <a href="http://www.psp.cz/sqw/text/tiskt.sqw?O=8&amp;CT=638&amp;CT1=0">novelu</a> poslanců KSČM, podle níž by museli majetková přiznání pravidelně podávat i novináři České televize a Českého rozhlasu. Předkladatelé argumentují tím, že obě veřejnoprávní média mají hlavní příjmy z koncesionářských poplatků, tedy z veřejných peněz, a jejich novináři mohou zásadně ovlivňovat veřejné mínění.</p>
      <p>Návrh zdůvodňují autoři v čele s předsedou KSČM Vojtěchem Filipem také obranou obou médií před podezřeními z neobjektivity zpravodajství a publicistiky nebo ze skryté a podprahové reklamy ve prospěch některých ekonomických, politických, kulturních či sportovních subjektů.</p>
      <p>Předkládání majetkových přiznání by mělo podle předkladatelů přispět "k zajištění naplnění zákonné povinnosti v přístupu občanů k vyváženým a objektivním informacím". V důvodové zprávě píšou také o průhledném hospodaření obou médií.</p>
      <p>Novináři České televize a Českého rozhlasu by v případě schválení novely měli podle dřívějšího Filipova vyjádření stejné povinnosti jako ostatní veřejní funkcionáři, na něž se zákon o střetu zájmů vztahuje. Podávali by vstupní majetkové přiznání, následně každoroční a také výstupní potom, co by práci přestali vykonávat. Internetový registr majetkových přiznání vede ministerstvo spravedlnosti.</p>
      <p>O návrhu na zavedení majetkových přiznání novinářů Českého rozhlasu a České televize mluvil Filip už v červnu. Za nadsázku pak označil další záměr, aby byli novináři každé čtyři roky voleni. Na majetkových přiznáních ale trval. V září předseda KSČM informoval, že má předlohu připravenu a bude pro ni hledat podporu i v dalších poslaneckých klubech.</p>
      <p>Předlohu, kterou podepsali také Stanislav Grospič, Jiří Valenta a Miloslava Vostrá, nejprve posoudí vláda. Rozhodnou o ní zákonodárci.</p>
    </article>
  </body>
</html>