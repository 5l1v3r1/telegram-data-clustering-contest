<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/07/karta/karta-oos-sytuacziya-sxodi-ukrayiny-7-lystopada"/>
    <meta property="og:site_name" content="Слово і Діло"/>
    <meta property="article:published_time" content="2019-11-07T14:24:00+00:00"/>
    <meta property="og:title" content="Карта ООС: ситуація на сході України на 7 листопада"/>
    <meta property="og:description" content="Ситуація на сході країни станом на 7 листопада 2019 року за даними РНБО України, пресцентру ООС, Міністерства оборони, журналістів і волонтерів."/>
  </head>
  <body>
    <article>
      <h1>Карта ООС: ситуація на сході України на 7 листопада</h1>
      <address>
        <time datetime="2019-11-07T14:24:00+00:00">07 Nov 2019, 14:24</time>
      </address>
      <p>
        <b>Ситуація на сході країни станом на 7 листопада 2019 року за даними РНБО України, пресцентру ООС, Міністерства оборони, журналістів і волонтерів.</b>
      </p>
      <figure>
        <img src="http://media.slovoidilo.ua/media/infographics/10/98588/karta-ato-snbo-2019-12-07-ru_origin.jpg"/>
      </figure>
      <p>
        <b>Обстріли:</b>
      </p>
      <p>Кількість обстрілів російсько-окупаційними військами наших оборонних позицій дещо зросла. Загалом противник відкривав вогонь 10 разів, у тому числі двічі – із заборонених Мінськими домовленостями мінометів калібру 82 мм.</p>
      <p>Упродовж минулої доби четверо військовослужбовців Об’єднаних сил зазнали осколкових поранень. Наразі наші воїни перебувають у військових мобільних госпіталях.</p>
      <h3>Луганський напрямок</h3>
      <p>Тут обліковано 5 обстрілів.</p>
      <p>Вночі з гранатометів різних систем, кулеметів великого калібру та стрілецької зброї противник обстріляв опорні пункти підрозділів Об’єднаних сил, обладнані у районі Кримського.</p>
      <p>Решта обстрілів відбулися у період з 15:00 до 23:00.</p>
      <p>Зокрема, після 19:00 тривалий обстріл із застосуванням мінометів калібру 82 мм, озброєння бойової машини піхоти, ручних протитанкових і автоматичних станкових гранатометів, великокаліберних кулеметів та стрілецької зброї окупанти здійснили поблизу Новотошківського.</p>
      <p>З гранатометів різних систем та стрілецької зброї ворог вів вогонь по позиціях наших військ в районах Травневого, Зайцевого та Луганського.</p>
      <h3>Донецький напрямок</h3>
      <p>Так само 5 порушень противником режиму тиші мали місце на цьому напрямку.</p>
      <p>Тут російсько-окупаційні війська почали проявляти активність з 16:00.</p>
      <p>Саме у цей час з боку Лозового окупанти випустили 9 мін калібру 82 мм та вели вогонь з кулеметів великого калібру і стрілецької зброї по військовослужбовцях Збройних Сил України, які боронять підступи до населеного пункту Піски.</p>
      <p>З 18:50 до 20:10 ворог двічі з автоматичних гранатометів та великокаліберних кулеметів відкривав вогонь по наших позиціях неподалік Тарамчука.</p>
      <p>Також два рази противник обстріляв захисників Водяного – після 16:00 з кулеметів великого калібру та стрілецької зброї, а з 23:30 – з ручних протитанкових гранатометів, кулеметів та стрілецької зброї.</p>
      <p><b>Обстановка на сьогодні,</b> 07 листопада</p>
      <p>Від початку поточної доби до 12:30 російсько-окупаційні війська здійснили 2 обстріли.</p>
      <p>На Луганському напрямку з ручних протитанкових гранатометів та кулеметів великого калібру противник протягом пів години вів вогонь по опорних пунктах підрозділів Об’єднаних сил у районі Кримського.</p>
      <p>На Донецькому напрямку окупанти тривалий час обстрілювали позиції наших військ біля Водяного з озброєння БМП, ручних протитанкових гранатометів та стрілецької зброї.</p>
      <p>Зауважимо, що обидва обстріли почалися близько 05:00 ранку.</p>
      <p>За наявною інформацією, цієї доби одного військовослужбовця зі складу Об’єднаних сил з пораненням доставлено до військового мобільного госпіталю.</p>
    </article>
  </body>
</html>