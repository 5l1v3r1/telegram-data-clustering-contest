<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545348.html/%D8%B4%D9%87%D8%B1%D9%88%D9%86%D8%AF%D8%A7%D9%86-%D8%AA%D8%B1%D8%A8%D8%AA-%D8%AD%DB%8C%D8%AF%D8%B1%DB%8C%D9%87-%D8%A7%DB%8C-25-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%A8%D9%87-%D8%B4%D9%87%D8%B1%D8%AF%D8%A7%D8%B1%DB%8C-%D8%A8%D8%AF%D9%87%DA%A9%D8%A7%D8%B1%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T14:53:00+00:00"/>
    <meta property="og:title" content="شهروندان تربت حیدریه‌ای 25 میلیارد تومان به شهرداری بدهکارند"/>
    <meta property="og:description" content="شهردار تربت حیدریه گفت: شهروندان تربتی 25 میلیارد تومان بابت عوارض نوسازی به شهرداری بدهکارند که می توان با ۲۰ درصد این مبلغ اقدامات عمرانی و زیرساختی مهمی را در سطح شهر اجرا کرد."/>
  </head>
  <body>
    <article>
      <h1>شهروندان تربت حیدریه‌ای 25 میلیارد تومان به شهرداری بدهکارند</h1>
      <h2>شهردار تربت حیدریه:</h2>
      <address>
        <time datetime="2019-11-07T14:53:00+00:00">07 Nov 2019, 14:53</time>
      </address>
      <p>شهردار تربت حیدریه گفت: شهروندان تربتی 25 میلیارد تومان بابت عوارض نوسازی به شهرداری بدهکارند که می توان با ۲۰ درصد این مبلغ اقدامات عمرانی و زیرساختی مهمی را در سطح شهر اجرا کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد صادق مجتهدی شهردار تربت حیدریه در گفت و گو با خبرنگار<b><a href="http://Tabantorbat.ir/"> </a></b><a href="http://sobhtoos.ir/">صبح توس</a>؛ اظهار داشت: شرایط اقتصادی جامعه به گونه ای است که اغلب نهادها ادارات و سازمان های دولتی برای تحقق اهداف خود و ارائه خدمات به مردم با کمبود اعتبارات و بودجه های پیش‌بینی شده مواجه هستند و شهرداری ها که سهم بسیار ناچیزی از بودجه های دولتی دارند و آن اندک اعتبارات قطره چکانی به دستشان می رسد باید از محل درآمدهایی که بر اساس قوانین و ضوابط تعریف شده از شهروندان دریافت می کنند، شهر را اداره کنند..</p>
      <p>وی تصریح کرد: در چنین شرایطی مدیریت شهری راهی جز تعامل و مشارکت با شهروندان ندارد و شهروندان نیز برای رفاه و آسایش خود می طلبد که به وظایف و حقوق شهروندی خود عمل کرده و مدیریت شهری را در انجام امور همراهی کنند، چراکه هر جا شهروندان به مدیران شهری اعتماد و مدیران نیز وظایف خود را به نحو احسن انجام دادند نتایج خوبی به دست آمده است.</p>
      <p>مجتهدی از اجرای جوی و جدول گذاری و آسفالت محلات بعنوان نمونه بارز مشارکت و همراهی شهروندان طی دو سال گذشته یاد کرد و گفت : طی دو سال گذشته تعداد زیادی از کوچه ها در محلات مختلف به ویژه محلات کمتر برخوردار با مشارکت ساکنین جوی و جدول گذاری و آسفالت شده است.</p>
      <p>شهردار تربت حیدریه افزود : از ابتدای امسال 70 هزار مترمربع آسفالت و 9 کیلومتر جوی و جدول گذاری انجام شده که تاثیر زیادی در بهبود کیفیت معابر و هدایت آبهای سطحی دارد.</p>
      <p>وی اظهار داشت: در حال حاضر شهروندان حدود ۲۵ میلیارد تومان بابت عوارض نوسازی به شهرداری بدهکارند که شهرداری می تواند با ۲۰ درصد این مبلغ اقدامات عمرانی و زیرساختی مهمی را در سطح شهر اجرا کنند.</p>
      <p>انتهای پیام/</p>
    </article>
  </body>
</html>