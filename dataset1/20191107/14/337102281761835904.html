<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B1%D8%A6%DB%8C%D8%B3-%D8%B3%D8%A7%D8%B2%D9%85%D8%A7%D9%86-%D8%A7%D9%85%D9%86%DB%8C%D8%AA-%D9%85%D9%84%DB%8C-%D8%B1%D9%88%D8%B3%DB%8C%D9%87-%D8%AF%D8%A7%D8%B9%D8%B4-%D8%AA%D9%84%D8%A7%D8%B4-%D9%85%DB%8C%E2%80%8C%DA%A9%D9%86%D8%AF-%D8%AF%D8%B1-%DA%A9%D8%B4%D9%88%D8%B1%D9%87%D8%A7%DB%8C-%D8%A2%D8%B3%DB%8C%D8%A7%DB%8C-%D9%85%DB%8C%D8%A7%D9%86%D9%87-%D9%85%D8%B3%D8%AA%D9%82%D8%B1-%D8%B4%D9%88%D8%AF-20191107/%D8%A2%D8%B3%DB%8C%D8%A7-%D9%88-%D8%A7%D9%82%DB%8C%D8%A7%D9%86%D9%88%D8%B3%DB%8C%D9%87"/>
    <meta property="og:site_name" content="RFI"/>
    <meta property="article:published_time" content="2019-11-07T14:20:37+00:00"/>
    <meta property="og:title" content="رئیس سازمان امنیت ملی روسیه: داعش تلاش می‌کند در کشورهای آسیای میانه مستقر شود"/>
    <meta property="og:description" content="رئیس سازمان اطلاعات و امنیت ملی روسیه امروز گفت که گروه دولت اسلامی (داعش) تلاش می کند فعالیت های تروریستی خود را از طریق افغانستان به کشورهای اتحاد جماهیر شوروی سابق به ویژه در آسیای میانه گسترش دهد."/>
  </head>
  <body>
    <article>
      <h1>رئیس سازمان امنیت ملی روسیه: داعش تلاش می‌کند در کشورهای آسیای میانه مستقر شود</h1>
      <address><time datetime="2019-11-07T14:20:37+00:00">07 Nov 2019, 14:20</time> by <a rel="author">شاهرخ بهزادی</a></address>
      <p>
        <b>رئیس سازمان اطلاعات و امنیت ملی روسیه امروز گفت که گروه دولت اسلامی (داعش) تلاش می کند فعالیت های تروریستی خود را از طریق افغانستان به کشورهای اتحاد جماهیر شوروی سابق به ویژه در آسیای میانه گسترش دهد.</b>
      </p>
      <p>الکساندر بورتنیکوف، رئیس سازمان اطلاعات و امنیت ملی روسیه روز پنجشنبه ۷ نوامبر در جلسه شورای روسای ارگان‌های امنیتی کشورهای عضو "سی‌آی‌اس" -جامعه کشورهای مشترک‌المنافع مستقل که از جمهوری های شوری سابق تشکیل شده است، در شهر تاشکند در ازبکستان در باره خطر گسترش داعش به جمهوری های آسیای میانه هشدار داد.</p>
      <p><a href="http://fa.rfi.fr/%DA%86%D9%87%D8%A7%D8%B1%D8%AF%D9%87-%D9%86%D9%81%D8%B1-%D8%A7%D8%B2-%D8%A7%D8%B9%D8%B6%D8%A7%DB%8C-%D8%AF%D8%A7%D8%B9%D8%B4-%D8%AF%D8%B1-%D8%AD%D9%85%D9%84%D9%87-%D8%A8%D9%87-%D8%AA%D8%A7%D8%AC%DB%8C%DA%A9%D8%B3%D8%AA%D8%A7%D9%86-%DA%A9%D8%B4%D8%AA%D9%87-%D8%B4%D8%AF%D9%86%D8%AF-20191106/%D8%A2%D8%B3%DB%8C%D8%A7-%D9%88-%D8%A7%D9%82%DB%8C%D8%A7%D9%86%D9%88%D8%B3%DB%8C%D9%87">رئیس سازمان اطلاعات و امنیت ملی روسیه این سخنان را در فردای روزی بیان کرد که نیروهای گروه دولت اسلامی (داعش) به مرزبانان تاجیکستان حمله کردند.</a> در جریان این حمله که سحرگاه دیروز (چهارشنبه) صورت گرفت، پانزده نفر از اعضای گروه داعش کشته شدند.</p>
      <p>الکساندر بورتنیکوف امروز گفت که تروریست‌های داعش می‌دانند که متحمل شکست در سوریه و عراق شده‌اند و به همین دلیل نیروهای باقیمانده خود را در خارج از خاورمیانه مستقر می‌کنند. آنان در تلاش هستند تا مناطق جدیدی از بی‌ثباتی را در آسیا و آفریقا به وجود بیاورند و یک شبکه مخفی از تروریست‌ها در اروپا راه‌اندازی ‌کنند.</p>
      <p>رئیس سازمان اطلاعات و امنیت ملی روسیه گفت که سرویس‌های ویژه کشورهای مشترک‌المنافع مستقل "سی‌آی‌اس" فعالیت روز افزون شاخه‌های گروه تروریستی داعش را که در افغانستان مستقر هستند، ثبت کرده‌اند و خطر توسعه برنامه‌ریزی شده آن‌ها به سمت کشورهای آسیای میانه را گوشزد کردند.</p>
      <p>وی افزود: "هدف آنها ایجاد یک پایگاه بزرگ در منطقه برای سازماندهی و اجرای استراتژی گسترش در کشورهای آسیای میانه است. در این راستا، انتظار می‌رود این گسترش توسط شبه‌نظامیانی از جمهوری‌های آسیای میانه انجام شود که دارای تجربیات جنگی هستند."</p>
      <p>بورتنیکوف در این جلسه تصریح کرد: "فعالیت پیشرفته‌ای از شاخه‌های داعش در افغانستان را ثبت کرده‌ایم که تحت عنوان ولایت خراسان متحد شده‌اند. جماعت انصارالله و حزب اسلامی ترکستان از نزدیک با آن در ارتباط هستند. هدف آن‌ها ایجاد زمینه‌ای برای گسترش به قلمرو کشورهای مشترک‌المنافع "سی‌آی‌اس" است."</p>
      <p>سرگئی پریخودکو، معاون اول رئیس دولت روسیه اوایل روز دوشنبه گفت که سازمان اطلاعاتی و امنیتی روسیه برآورد می کند که در حدود ۱۰ هزار تروریست گروه دولت اسلامی (داعش) در أفغانستان مستقر هستند که عمدتاً در مناطق شمالی و شرقی أفغانستان فعالیت می‌کنند.</p>
    </article>
  </body>
</html>