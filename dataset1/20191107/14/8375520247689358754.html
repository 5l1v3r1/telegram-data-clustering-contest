<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ukrajinskiy-sud-pustiv-pozhiti-u-vinnici-soratnika-zhirinovskogo-yakiy-pidtrimav-okupaciyu-krimu-638385.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T14:24:55+00:00"/>
    <meta property="og:title" content="Суд пустив пожити у Вінниці соратника Жириновського, який підтримав окупацію Криму"/>
    <meta property="og:description" content="СБУ вважає, що громадянин Росії Володимир Рябий створює загрозу національній безпеці України"/>
  </head>
  <body>
    <article>
      <h1>Суд пустив пожити у Вінниці соратника Жириновського, який підтримав окупацію Криму</h1>
      <address>
        <time datetime="2019-11-07T14:24:55+00:00">07 Nov 2019, 14:24</time>
      </address>
      <h4>СБУ вважає, що громадянин Росії Володимир Рябий створює загрозу національній безпеці України</h4>
      <p>Вінницький окружний адміністративний суд визнав протиправним і скасував рішення управління Державної міграційної служби України у Вінницькій області про скасування дозволу на імміграцію в Україну, виданого громадянину Росії Володимиру Рябому.</p>
      <p>Про це повідомляє «<a href="https://glavcom.ua/">Главком</a>» з посиланням на рішення суду від 8 жовтня.</p>
      <p>Суть справи полягала у тому, що наприкінці січня 2019 року управління Служби безпеки України у Вінницькій області звернулося до місцевої міграційної служби з поданням скасувати дозвіл на імміграцію в Україні росіянину Рябому, оскільки той активно сприяв порушенню територіальної цілісності країни, зокрема анексії Криму і початку збройної агресії на сході держави.</p>
      <p>За даними спецслужби, протягом 2010-2016 років іноземець здійснював активну громадсько-політичну діяльність на території РФ на посаді керівника структурних підрозділів підконтрольних російській владі організацій «Патріоти Росії» та «Всеросійський народний фронт»; у 2012 році був довіреною особою кандидата на посаду президента РФ Володимира Жириновського.</p>
      <p>У травні 2014 року Рябий, як керівник Ставропольського регіонального відділення політичної партії «Патріоти Росії», брав участь у проведенні IX всеросійського з`їзду політсили у Москві, на якому одностайно прийнято постанову про засудження дій української влади щодо територіальної цілісності, підтримано анексію Криму, доручено всім регіональним відділенням організовувати заходи із сприяння терористичним організаціям «Л/ДНР».</p>
      <p>У 2017 році Володимир Рябий отримав посвідку на постійне проживання в Україні і перебуває у Вінниці.</p>
      <p>Крім цього, 21 лютого 2019 року СБУ <a href="https://ssu.gov.ua/ua/news/1/category/2/view/5753?fbclid=IwAR2tLWGdgBXvwP9fKpXjGw4JK3cLZxV8Yx-m8cwHx3JnKQK8MhJ7RY7qxaE#.BreFOF07.dpbs">заявила</a>, що викрила механізм підкупу виборців та вплив Росії на підрахунок голосів під час поточних президентських виборів. Зокрема, Вінницька область потрапила до переліку територій, де планувалось формування у виборчих округах так званої «піраміди». Відповідальним по цій області, за словами на той час заступника Голови СБУ Віктора Кононенка, був громадянин Росії Володимир Рябий.</p>
      <p>Враховуючи подання УСБУ, 24 травня управління Державної міграційної служби скасувало дозвіл на імміграцію росіянину Рябому і вилучило  посвідку на постійне місце проживання.</p>
      <p>Також на момент ухвалення рішення міграційниками пан Рябий проходив фігурантом кримінального провадження за ч. 2 <a href="http://search.ligazakon.ua/l_doc2.nsf/link1/an_564/ed_2019_10_02/pravo1/T012341.html?pravo=1#564">статті 110 ККУ</a> («Посягання на територіальну цілісність і недоторканність України»), яке веде Державне бюро розслідувань.</p>
      <p>Разом з тим, вінницький суд під час дослідження доказів з’ясував несподівану річ: виявляється, що на початку 2017 року, коли Рябому дали дозвіл на імміграцію в Україну, управління Служби безпеки України у Вінницькій області не знайшло підстав, щоб йому не видати цей дозвіл.</p>
      <p>«Суд вважає за необхідне наголосити на тому, що інформація політичної діяльності позивача на території Російської Федерації, під час здійснення перевірки, знаходилась в вільному доступі, про що свідчать додатки до подання управління СБУ у вигляді скрін-шотів з мережі Інтернет, та не могла бути не враховано та не перевірена під час надання дозволу на імміграцію в Україну Володимиру Рябому. Щодо посилання у вищевказаному поданні про збір позивачем інформації про електоральні настрої населення, слід вказати на те, що подання не містить будь-якої мотивації того, що такі дії спрямовані на можливість зриву виборчого процесу в Україні та посягання на територіальну цілісність, а відтак вказана інформація не може бути окремою підставою для скасування дозволу на імміграцію», - сказано у рішенні суду.</p>
      <p>Додамо, що після лютневих обшуків СБУ, сайт «Миротворець» <a href="https://myrotvorets.center/criminal/ryabyj-vladimir-ilich/">вніс до своєї бази</a> росіянина Володимира Рябого за підозрою у посяганні на суверенітет і територіальну цілісність України.</p>
    </article>
  </body>
</html>