<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740535"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T14:16:00+00:00"/>
    <meta property="og:title" content="เพลิงเผาบ้านไม้ใน'ตลาดศรีดินแดง' คาดไฟฟ้า'ลัดวงจร'"/>
    <meta property="og:description" content="โปลิศคาดไฟฟ้าลัดวงจร ต้นเหตุทำไฟไหม้บ้านไม้ในตลาดศรีดินแดง วอด9 คูหา กันสาดพังถล่มใส่ช่างภาพสำนักข่าว pptv หัวแตก"/>
  </head>
  <body>
    <article>
      <h1>เพลิงเผาบ้านไม้ใน'ตลาดศรีดินแดง' คาดไฟฟ้า'ลัดวงจร'</h1>
      <address>
        <time datetime="2019-11-07T14:16:00+00:00">07 Nov 2019, 14:16</time>
      </address>
      <p>
        <b>โปลิศคาดไฟฟ้าลัดวงจร ต้นเหตุทำไฟไหม้บ้านไม้ในตลาดศรีดินแดง วอด9 คูหา กันสาดพังถล่มใส่ช่างภาพสำนักข่าว pptv หัวแตก</b>
      </p>
      <p>เมื่อช่วงค่ำ วันที่ 7 พ.ย. ร.ต.อ.ทวีศักดิ์ บุญสิทธิ์ รอง สว.(สอบสวน)สน.ดินแดง รับแจ้งมีเพลิงไหม้บ้านเรือนประชาชน ภายใน ซ.จตุรทิศ 2 แยก 15 (ซ.ประสานสารบรรณ) แขวงดินแดง เขตดินแดง กรุงเทพฯ จึงรุดไปตรวจสอบพร้อมประสานเจ้าหน้าที่ดับเพลิงของสำนักป้องกันและบรรเทาสาธารณภัย กรุงเทพมหานค รสนับสนุนจำนวน 5 คัน ที่เกิดเหตุเข้าซอย มาประมาณ 50 เมตร พบแสงเพลิงลุกไหม้บ้านไม้ 2 ชั้น ปลูกติดกัน 9 คูหา ที่อยู่ด้านหลังอาคารศรีอุดม ใจกลางของชุมชน เจ้าหน้าที่ต้องเร่งใช้น้ำสกัดเพลิง แต่เนื่องจากจุดเกิดเหตุเป็นซอยแคบเจ้าหน้าที่จึงต้องใช้เครื่องสูบน้ำแบบหาบหามของอาสาสมัครบรรเทาสาธารณภัยหน่วยต่างๆ เข้าทำงานในพื้นที่ ทั้งนี้ขณะที่เจ้าหน้าที่กำลังใช้น้ำฉีดสกัดเพลิงอยู่นั้นกันสาดที่อยู่ด้านข้างอาคารศรีอุดมได้พังลงมาทำให้นายชิน ชมดี ช่างภาพสำนักข่าว pptv ที่กำลังยืนบันทึกภาพอยู่ใกล้จุดดังกล่าวได้รับบาดเจ็บศรีษะแตก เจ้าหน้าที่จึงนำตัวส่งรพ.ราชวีถี  หลังใช้เวลาดับไหนานกว่า 1 ชั่วโมงเพลิงสงบ</p>
      <figure>
        <img src="https://www.dailynews.co.th/admin/upload/20191107/news_UwXOSKPsFL210120_533.jpg?v=20191108073?v=2491"/>
      </figure>
      <p> <br/>จากการสอบสวน นายประยูร สวัสดี อายุ 63 ปี ผู้ดูแลอาคารศรีอุดม  ให้การว่าก่อนเกิดเหตุขณะที่กำลังนั่งซักผ้าอยู่ใต้อาคาร สังเกตุเห็นแสงเพลิงแดงฉานลอดมาจากกำแพงหลังตึก จึงลุกไปดูพบแสงเพลิงกำลังไหม้บ้านไม้ที่อยู่ด้านหลัง จึงรีบตะโกนให้ลูกบ้านที่พักอาศัยอยู่ทั้ง 4 ชั้นลงมาด้านล่าง นางระพีวงศ์ พานิช อายุ 90 ปี เจ้าของบ้านเลขที่ 225 ซึ่งเป็นบ้านต้นเพลิง เล่าว่า ขณะเกิดเหตุตนนั่งอยู่ชั้นล่างของตัวบ้าน เห็นแสงเพลิงและควันมาจากชั้น 2 หลานจึงพาตนหนีเอาตัวรอด โดยไม่ได้หยิบทรัพย์สินอะไรออกมา ทั้งนี้ชั้นที่ 2 ของบ้านตนไม่ได้เปิดอุปกรณ์ไฟฟ้าใดๆไว้รวมถึงไม่ได้มีการจุดธูปหรือเทียนทิ้งไว้แต่อย่างใด บ้านหลังนี้เป็นบ้านไม้เก่า 2 ชั้นปลูกมานานกว่า 60 ปี เบื้องต้นเจ้าหน้าที่คาดว่าสาเหตุน่าจะมาจากไฟฟ้าลัดวงจร ซึ่งจะได้สอบสวนพยานอย่างละเอียด และประสานกองพิสูจน์หลักฐาน (พฐ.) เข้าตรวจสอบจุดเกิดเหตุในช่วงเช้าต่อไป<br/> </p>
      <figure>
        <img src="https://www.dailynews.co.th/admin/upload/20191107/news_kdZjmxEnoN210008_533.jpg?v=20191108073?v=2374"/>
      </figure>
    </article>
  </body>
</html>