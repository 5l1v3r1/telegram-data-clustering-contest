<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638682/%D8%AF%D9%88-%DA%A9%D8%A7%D8%B1%D9%85%D9%86%D8%AF-%D8%B3%D8%A7%D8%A8%D9%82-%D8%AA%D9%88%DB%8C%DB%8C%D8%AA%D8%B1-%D8%A8%D9%87-%D8%AC%D8%A7%D8%B3%D9%88%D8%B3%DB%8C-%D8%A8%D8%B1%D8%A7%DB%8C-%D8%B9%D8%B1%D8%A8%D8%B3%D8%AA%D8%A7%D9%86-%D8%B3%D8%B9%D9%88%D8%AF%DB%8C-%D9%85%D8%AA%D9%87%D9%85-%D8%B4%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T14:52:00+00:00"/>
    <meta property="og:title" content="دو کارمند سابق توییتر به جاسوسی برای عربستان سعودی متهم شدند"/>
    <meta property="og:description" content="طبق گزارش واشنگتن پست دو کارمند سابق توییتر به جاسوسی از حساب های کاربری این پلتفرم اجتماعی برای دولت عربستان سعودی متهم شدند."/>
  </head>
  <body>
    <article>
      <h1>
        <a href="https://www.bultannews.com/fa/news/638682/%D8%AF%D9%88-%DA%A9%D8%A7%D8%B1%D9%85%D9%86%D8%AF-%D8%B3%D8%A7%D8%A8%D9%82-%D8%AA%D9%88%DB%8C%DB%8C%D8%AA%D8%B1-%D8%A8%D9%87-%D8%AC%D8%A7%D8%B3%D9%88%D8%B3%DB%8C-%D8%A8%D8%B1%D8%A7%DB%8C-%D8%B9%D8%B1%D8%A8%D8%B3%D8%AA%D8%A7%D9%86-%D8%B3%D8%B9%D9%88%D8%AF%DB%8C-%D9%85%D8%AA%D9%87%D9%85-%D8%B4%D8%AF%D9%86%D8%AF">دو کارمند سابق توییتر به جاسوسی برای عربستان سعودی متهم شدند</a>
      </h1>
      <h2>طبق گزارش واشنگتن پست دو کارمند سابق توییتر به جاسوسی از حساب های کاربری این پلتفرم اجتماعی برای دولت عربستان سعودی متهم شدند.</h2>
      <address><time datetime="2019-11-07T14:52:00+00:00">07 Nov 2019, 14:52</time> by <a rel="author">بولتن نیوز | bultannews.com</a></address>
      <p><b>گروه IT:</b> طبق گزارش <b>واشنگتن پست</b> دو کارمند سابق <b>توییتر</b> به<b> جاسوسی</b> از حساب های کاربری این پلتفرم اجتماعی برای دولت <b>عربستان سعودی</b> متهم شدند.   <br/>به گزارش بولتن نیوز به نقل از دیجیاتو،<b> وزارت دادگستری آمریکا</b> این اتهامات را امروز و پس از دستگیری یکی از این دو نفر مطرح کرد. فرد مظنون که<b> احمد ابوعمو</b> نام دارد به جاسوسی از سه اکانت توییتر برای دولت عربستان سعودی متهم شده است.<br/><br/>یکی دیگر از کارکنان سابق توییتر نیز متهم است که به صورت غیرقانونی به اطلاعات <b>۶ هزار حساب کاربری</b> از جمله اکانت فردی که محرم اسرار<b> جمال خاشقجی</b> بوده (روزنامه نگار و منتقد دولت عربستان که در سفارت این کشور در استانبول کشته شد) دسترسی پیدا کرده است. فرد سومی هم که طبق گفته بازرسان آمریکایی نقش نوعی واسطه میان کارکنان توییتر و  دولت عربستان سعودی را ایفا کرده با اتهاماتی روبروست.</p>
      <figure>
        <img src="https://www.bultannews.com/files/fa/news/1398/8/16/1193311_995.jpg"/>
      </figure>
      <p>براساس گزارش واشنگتن پست بازرسان این سه مرد را به خیریه ای ارتباط داده اند که مدیریتش بر عهده <b>محمد بن سلمان</b> ولیعهد عربستان سعودی بوده و این خیریه نیز در قتل جمال خاشقجی نقش داشته است. بازرسان وزارت دادگستری آمریکا دریافتند که کارکنان سابق توییتر بیشتر به دنبال اطلاعات از حساب های کاربری افرادی بوده اند که از دولت عربستان سعودی در توییت هایشان انتقاد می کردند.<br/><br/>این اتهامات نشان دهنده <b>نقض آشکار حریم خصوصی</b> در <b>سیلیکون ولی</b> است. یکی از سخنگویان توییتر در بیانیه ای اظهار داشت که این شرکت از این پس دسترسی به اطلاعات حساس حساب های کاربری را محدود به گروهی از کارکنان آموزش دیده و تایید شده خود می کند.<br/><br/>این سخنگو در ادامه آورده است:<br/><br/>ما درک میکنیم که کاربران توییتر به خاطر اشتراک گذاری دیدگاه های خود در رابطه با این دنیا و سنگین کردن بار مسئولیت افراد دارای قدرت با چه خطراتی روبرو هستند. ما ابزارهایی داریم تا از حریم خصوصی و امکان استفاده آنها از توییتر محافظت کنیم. ما<b> متعهد</b> به تمام افرادی هستیم که از سرویس ما استفاده میکنند.</p>
    </article>
  </body>
</html>