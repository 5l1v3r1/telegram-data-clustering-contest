<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231294/"/>
    <meta property="og:site_name" content="Українська правда"/>
    <meta property="article:published_time" content="2019-11-07T14:52:19+00:00"/>
    <meta property="og:title" content="В поліції розказали, хто тероризує киян &quot;мінуванням&quot; метро"/>
    <meta property="og:description" content="Київське метро “мінували” 20 разів за 2019 рік. Більшість повідомлень про “мінування” надходить з Росії або окупованих територій."/>
  </head>
  <body>
    <article>
      <h1>В поліції розказали, хто тероризує киян "мінуванням" метро</h1>
      <address>
        <time datetime="2019-11-07T14:52:19+00:00">07 Nov 2019, 14:52</time>
      </address>
      <p>Київське метро "мінували" 20 разів за 2019 рік. Більшість повідомлень про "мінування" надходить з Росії або окупованих територій.</p>
      <p><b>Джерело:</b> українська служба <a href="https://www.bbc.com/ukrainian/news-50333857">BBC</a> з посиланням на прес-служби київського метрополітену та поліції Києва</p>
      <p><b>Деталі:</b> За даними київського метрополітену з 2014 року станції метро мінували 200 разів, в тому числі 20 у цьому році.</p>
      <p>У таких випадках при необхідності закрити станцію на перевірку проводиться евакуація.</p>
      <p>За даними поліції, більшість цих дзвінків та листів про мінування надходить з Росії або непідконтрольних територій Донбасу і Криму. Рідше трапляються хуліганські дзвінки, "мінують" метро люди, які мають психічні розлади.</p>
      <p>Тимчасовий керівник управління комунікації Нацполіції Оксана Блищик розказала, що  не реагувати на абсолютно всі мінування  правоохоронці не можуть.</p>
      <p><b>Пряма мова:</b> "Ми не можемо ігнорувати повідомлення про мінування. Неважливо з якої території цей дзвінок надходить, це безпека і життя людей і ми все повинні перевіряти".</p>
      <p>За її словами, бувають випадки, коли з одним тим самим текстом-погрозою надходять десятки листів з різних адрес, і, хоча, правоохоронці підозрюють, що це ймовірно фейк, все одно мають перевіряти об'єкти.</p>
      <p>Також неправдиві повідомлення про мінування іноді поширюють люди в стані алкогольного сп'яніння, люди через якусь образу чи помсту, а ще студенти чи учні, які бажають зірвати іспити.</p>
      <p>
        <b>Передісторія:</b>
      </p>
      <ul>
        <li>Тільки за перші дні листопада станції столичного метро закривали вже двічі через повідомлення про замінування: <a href="https://www.pravda.com.ua/news/2019/11/1/7230692/">1 листопада </a>закривали "Хрещатик", "Арсенальну" та "Театральну", а<a href="https://www.pravda.com.ua/news/2019/11/5/7231014/">5 листопада </a>"мінували" "Майдан Незалежності" та "Палац спорту".</li>
        <li>Після перевірки правоохоронці <a href="https://www.pravda.com.ua/news/2019/11/5/7231035/">не знаходили</a>небезпечних предметів, але такі дзвінки кожного разу створюють незручності для сотень пасажирів.</li>
      </ul>
      <related>
        <a href="https://www.epravda.com.ua/news/2019/11/7/653452/"/>
        <a href="https://www.pravda.com.ua/news/2019/11/7/7231237/"/>
        <a href="https://www.pravda.com.ua/news/2019/11/5/7231035/"/>
      </related>
    </article>
  </body>
</html>