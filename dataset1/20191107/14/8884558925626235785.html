<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/macron-nato-je-mozgansko-mrtev"/>
    <meta property="og:site_name" content="Primorske novice"/>
    <meta property="article:published_time" content="2019-11-07T14:14:48+00:00"/>
    <meta property="og:title" content="Macron: Nato je možgansko mrtev"/>
    <meta property="og:description" content="Nato je možgansko mrtev, je v pogovoru za The Economist dejal francoski predsednik Emmanuel Macron in opozoril, da Evropa stoji na robu prepada. Evropa mora začeti strateško razmišljati o sebi kot o geopolitični sili, saj v nasprotnem primeru"/>
  </head>
  <body>
    <article>
      <h1>Macron: Nato je možgansko mrtev</h1>
      <address><time datetime="2019-11-07T14:14:48+00:00">07 Nov 2019, 14:14</time> by <a rel="author">STA</a></address>
      <p>
        <b>Nato je možgansko mrtev, je v pogovoru za The Economist dejal francoski predsednik Emmanuel Macron in opozoril, da Evropa stoji na robu prepada. Evropa mora začeti strateško razmišljati o sebi kot o geopolitični sili, saj v nasprotnem primeru "ne bomo več obvladovali svoje usode", je dejal.</b>
      </p>
      <figure>
        <img src="https://static.primorske.si/foto/highres/gnweb/718775_256-macron.jpg"/>
        <figcaption>Francoski predsednik Emmanuel Macron Foto: STA</figcaption>
      </figure>
      <p><b>PARIZ</b> &gt; Francoski predsednik je evropske države opozoril, da se ne morejo več zanašati na ZDA pri obrambi zaveznic Nata. "Trenutno doživljamo možgansko smrt Nata," je dejal.</p>
      <p>Po njegovi oceni ZDA obračajo hrbet svojim zaveznicam, v zvezi s tem pa je omenil odločitev Washingtona o umiku ameriških enot iz severovzhodne Sirije. "Med ZDA in njenimi zaveznicami v Natu ni nobene koordinacije pri sprejemanju strateških odločitev. Nobene," je opozoril Macron.</p>
      <p>"Treba bi bilo ponovno oceniti resničnost tega, kaj Nato je v luči zavez ZDA," je poudaril Macron in izrazil prepričanje, da se lahko Evropa brani sama, če se "pospeši razvoj evropske obrambe".</p>
      <p>Francoski predsednik je izrazil razočaranje, ker so ZDA z umikom svojih enot s severa Sirije dejansko dovolile Turčiji, da izvede operacijo v Siriji. "Nato kot sistem ne regulira svojih članic," je dejal. Kot je še dodal, "ni v našem interesu" izključiti Turčijo iz Nata, vendar pa bi bilo treba "morda ponovno razmisliti, kaj Nato je".</p>
      <p>Macronove izjave, v katerih postavlja pod vprašaj učinkovitost Nata, bi utegnile precej pretresti zavezništvo pred decembrskim vrhom zavezništva v Veliki Britaniji.</p>
    </article>
  </body>
</html>