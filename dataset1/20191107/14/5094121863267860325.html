<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/nalezce-na-rychnovsku-objevil-bronzovy-mec-stary-pres-3000-let-20191107.html"/>
    <meta property="og:site_name" content="Deník.cz"/>
    <meta property="article:published_time" content="2019-11-07T14:23:00+00:00"/>
    <meta property="og:title" content="Mimořádný objev. Na Rychnovsku nalezli bronzový meč starý přes 3000 let"/>
    <meta property="og:description" content="Náhodný nálezce objevil na Rychnovsku bronzový meč datovaný do mladší doby bronzové. Zbraň je zdobená jednoduchou rytou linií obíhající kolem ostří, které je stále ostré jako břitva. Řekla to archeoložka rychnovského muzea Martina Beková, nález označila za mimořádný. Pravěký meč byl na Rychnovsku naposledy objeven před 130 lety."/>
  </head>
  <body>
    <article>
      <h1>Mimořádný objev. Na Rychnovsku nalezli bronzový meč starý přes 3000 let</h1>
      <address><time datetime="2019-11-07T14:23:00+00:00">07 Nov 2019, 14:23</time> by <a rel="author">Redakce / ČTK</a></address>
      <p>„Bronzový meč s jazykovitou rukojetí je datovaný do období kolem roku 1200 před naším letopočtem, náleží kultuře lužické. Nálezy této kultury jsou ve východních Čechách četné, ale neplatí to o mečích," řekla ČTK Beková. Podle ní v posledních desetiletích nálezů pravěkých mečů není v celé České republice více než pět.</p>
      <p>Přesné místo objevu archeologové tají z důvodu ochrany lokality. Při dohledávce našli v místě uložení ještě nýty, které sloužily k uchycení rukojeti meče z organického materiálu a v okolí také bronzové kopí z přibližně stejné doby. „Mohu k tomu říci jen to, že nález je z jižní části Rychnovska, byl učiněn zcela mimo známé lokality," řekla Beková.</p>
      <figure>
        <img src="https://g.denik.cz/60/d5/prerov-vyzkum-kostel-vavrinec-04_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/archeologove-badaji-u-kostela-sv-vavrince-20191102.html">Barokní i socialistické mince. U kostela sv. Vavřince bádají archeologové Přečíst článek ›</a>
      </aside>
      <p>Archeologům předal nález spolupracovník muzea, kterému se mečem pochlubil známý. „Tento ojedinělý nález mi byl nahlášen v sobotu večer. Meč byl předán jen o pár hodin později v neděli ráno. Náhodný nálezce původně ani netušil, co má v rukou, ale naštěstí se pochlubil svému známému, který zprostředkoval vše potřebné," uvedla Beková. Podle ní muž, který meč našel, zažádá o nálezné.</p>
      <h3>Náboženský rituál</h3>
      <p>Archeologové se kloní k verzi, že meč byl do země uložen při náboženském rituálu. „S největší pravděpodobností jde o tzv. monodepositum, tedy o ojedinělý předmět uložený do země. Pro mladší dobu bronzovou je to typické. Archeologové je vysvětlují buď jako uložení materiálu na horší časy či oběť bohům. V případě nového objevu meče se jedná s největší pravděpodobností právě o votivní dar neznámému božstvu," uvedla Beková.</p>
      <figure>
        <img src="https://g.denik.cz/1/03/bazilika-bejt-semes-01_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/izrael-jeruzalem-bazilika-svetec-mucednik-krypta-mozaiky-rim-antika-20191024.html">Podzemní krypta a opulentní výzdoba. V Izraeli našli pozůstatky staré baziliky Přečíst článek ›</a>
      </aside>
      <p>Dosud poslední podobný objev byl na Rychnovsku zaznamenán v roce 1892 v obci Lipovka, tehdy šlo o železný meč ze starší doby železné. „Bohužel u něj neznáme nálezové okolnosti, které jsou pro archeology stejně důležité jako samotný nález. I tak je tento halštatský meč natolik významným objevem, že je uváděn v archeologickém třídění jako meč typu Lipovka označující podobné nálezy i v rámci Evropy," uvedla Beková.</p>
      <p>Meč z Lipovky skončil v Národním muzeu v Praze, nový nález bronzového meče zůstane v rychnovském muzeu.</p>
    </article>
  </body>
</html>