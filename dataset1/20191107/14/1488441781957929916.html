<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/07/lapp-stadia-arriva-sul-play-store-siete-pronti-al-servizio-gaming-streaming-google-679393/"/>
    <meta property="og:site_name" content="AndroidWorld"/>
    <meta property="article:published_time" content="2019-11-07T14:26:00+00:00"/>
    <meta property="og:title" content="L’app di Stadia arriva sul Play Store: siete pronti al servizio di gaming in streaming di Google?"/>
    <meta property="og:description" content="Google Stadia è in dirittura d’arrivo. Il 19 novembre il servizio di gaming in streaming di casa Google aprirà definitivamente..."/>
  </head>
  <body>
    <article>
      <h1>L’app di Stadia arriva sul Play Store: siete pronti al servizio di gaming in streaming di Google?</h1>
      <address><time datetime="2019-11-07T14:26:00+00:00">07 Nov 2019, 14:26</time> by <a rel="author" href="https://www.androidworld.it/author/lorexae/" target="_blank">Lorenzo Delli</a></address>
      <p><a href="https://www.smartworld.it/tag/stadia">Google Stadia</a> è in dirittura d’arrivo. Il<b> 19 novembre</b> il servizio di gaming in streaming di casa <b>Google</b> aprirà definitivamente i battenti. Ci aspettiamo grandi cose da Stadia, ma i dubbi sono ancora tanti, specialmente se pensiamo allo stato dell’infrastruttura di rete italiana. Inizialmente poi, per ovvi motivi, Stadia <b>non funzionerà in 4G o in 5G</b>: dovremo quindi per forza giocarci da casa o comunque in luoghi sufficientemente attrezzati in grado di fornire una connettività wireless decente.</p>
      <p>Tornando a noi, vi parliamo di Stadia oggi visto che Google ha appena<b> pubblicato l’app ufficiale del servizio sul Play Store</b>, app quindi dedicata ai dispositivi Android. Stadia sarà effettivamente giocabile solo sui Pixel di Google (dal 2 al 4, compresi 3a e 3a XL), ma l’applicativo ufficiale è disponibile per un più ampio bacino di dispositivi. Questo perché l’app Stadia serve anche a gestire i nostri acquisti, i nostri contatti, il profilo utente e anche a settare il <b>controller</b> e <b>Chromecast</b> per giocare su <b>TV</b>.</p>
      <p>In ogni caso l’app è <b>attualmente inutilizzabile</b>, nel senso che è richiesto un codice invito per Stadia per poter accedere. I codici saranno diramati agli acquirenti della Founder’s e della <a href="https://www.smartworld.it/videogiochi/google-stadia-premiere-edition.html">Premiere Edition</a> tramite email probabilmente il giorno stesso del lancio (19 novembre).</p>
      <p>
        <a href="https://play.google.com/store/apps/details?id=com.google.stadia.android">Disponibile su Google Play</a>
      </p>
      <figure>
        <img src="https://www.androidworld.it/wp-content/uploads/2019/11/google-stadia-codice-invito.jpg"/>
      </figure>
    </article>
  </body>
</html>