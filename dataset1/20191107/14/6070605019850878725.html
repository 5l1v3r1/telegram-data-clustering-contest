<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/canvi-climatic-assignatura-obligatoria-escoles-Italia_0_2339766186.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T14:38:41+00:00"/>
    <meta property="og:title" content="El canvi climàtic serà assignatura obligatòria a les escoles d'Itàlia"/>
    <meta property="og:description" content="Serà el primer país que incorporarà l'escalfament global al currículum escolar"/>
  </head>
  <body>
    <article>
      <h1>El canvi climàtic serà assignatura obligatòria a les escoles d'Itàlia</h1>
      <h2>Serà el primer país que incorporarà l'escalfament global al currículum escolar</h2>
      <address>
        <time datetime="2019-11-07T14:38:41+00:00">07 Nov 2019, 14:38</time>
      </address>
      <p>Itàlia es convertirà el curs vinent en el primer país del món que inclou al seu currículum escolar el canvi climàtic com a assignatura obligatòria. Totes les escoles hauran de dedicar una hora setmanal d’estudi a l’escalfament global i la crisi climàtica global. Així ho ha anunciat el ministeri d’Educació que lidera Lorenzo Fioramonti, del Moviment 5 Estrelles, que ha defensat a través de les xarxes socials la seva voluntat que “Itàlia es converteixi en líder contra el canvi climàtic”.</p>
      <p>El perfil ecologista de Fioramonti ja li ha causat alguna polèmica, com les crítiques que va rebre de l’oposició per donar suport a les mobilitzacions del setembre del moviment estudiantil global Fridays for Future, liderat per l’adolescent sueca Greta Thunberg. Els seus rivals polítics li retreien que "encoratgés els estudiants a fer campana per anar a manifestar-se".</p>
      <p>Ara Fioramonti impulsa una mesura pionera al món, com és la introducció d’una assignatura sobre el canvi climàtic. Els cursos de tots els alumnes de 6 a 19 anys inclouran estudis sobre l’emergència climàtica. Seran més generals a primària, però a secundària aniran al detall dels 17 objectius de desenvolupament sostenible de l'ONU.</p>
    </article>
  </body>
</html>