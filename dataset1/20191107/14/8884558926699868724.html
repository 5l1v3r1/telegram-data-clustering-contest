<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/evropska-komisija-18-letnikom-znova-ponuja-brezpla"/>
    <meta property="og:site_name" content="Primorske novice"/>
    <meta property="article:published_time" content="2019-11-07T14:38:24+00:00"/>
    <meta property="og:title" content="Evropska komisija 18-letnikom znova ponuja brezplačne vozovnice"/>
    <meta property="og:description" content="Evropska komisija 18-letnikom, ki si želijo prepotovati Evropo, v okviru pobude DiscoverEU ponuja novih 20.000 brezplačnih vozovnic. Mladi se morajo za vozovnice prijaviti do 28. novembra, staro celino pa bodo lahko raziskovali med 1. aprilom in 31. oktobrom prihodnje leto."/>
  </head>
  <body>
    <article>
      <h1>Evropska komisija 18-letnikom znova ponuja brezplačne vozovnice</h1>
      <address><time datetime="2019-11-07T14:38:24+00:00">07 Nov 2019, 14:38</time> by <a rel="author">STA</a></address>
      <p>
        <b>Evropska komisija 18-letnikom, ki si želijo prepotovati Evropo, v okviru pobude DiscoverEU ponuja novih 20.000 brezplačnih vozovnic. Mladi se morajo za vozovnice prijaviti do 28. novembra, staro celino pa bodo lahko raziskovali med 1. aprilom in 31. oktobrom prihodnje leto.</b>
      </p>
      <figure>
        <img src="https://static.primorske.si/foto/highres/gnweb/718776_256-vlak.jpg"/>
        <figcaption>Fotografija je simbolična. Foto: Vir: pixabay.com</figcaption>
      </figure>
      <p><b>BRUSELJ</b> &gt; Evropski komisar za izobraževanje, kulturo, mlade in šport <b>Tibor Navracsics</b> je ob novem pozivu mladim izpostavil, da je pobuda DiscoverEU za mlade v Evropi ustvarila nove priložnosti za odkrivanje celine. "Zelo me veseli, da so se odzvali z navdušenjem ter z vrstniki, sopotniki in drugimi oblikovali povezano skupnost," je dodal. Komisija je namreč v okviru pobude DiscoverEU v treh krogih podelila že 50.000 vozovnic, zanje pa so dobili 275.000 prijav.</p>
      <p>Zainteresirani udeleženci se lahko med potovanjem udeležijo številnih organiziranih srečanj in dogodkov ter prejmejo potovalni dnevnik, v katerega lahko beležijo svoje izkušnje. Dejavnosti pobude DiscoverEU so vsako leto organizirane s poudarkom na posebni temi, povezani s prednostnimi nalogami EU. Letošnja je učenje o Evropi, prihodnje leto pa bo tema trajnostna zelena Evropa.</p>
      <p>Mladi se lahko za vozovnice prijavijo prek evropskega mladinskega portala do 28. novembra, staro celino pa bodo lahko raziskovali med 1. aprilom in 31. oktobrom prihodnje leto. Kandidati morajo do konca letošnjega leta dopolniti 18 let, imeti državljanstvo EU in biti pripravljeni potovati največ 30 dni med 1. aprilom in 31. oktobrom 2020.</p>
      <p>Kandidati in kandidatke bodo o rezultatih izbora obveščeni januarja 2020 na podlagi kviza o splošnem poznavanju EU. Uspešni kandidati bodo lahko potovali sami ali v skupinah največ petih oseb. Praviloma bodo potovali z vlakom, za čim večjo dostopnost vseh predelov celine pa lahko uporabijo tudi druga prevozna sredstva.</p>
      <p>Komisija je pobudo DiscoverEU uvedla junija 2018 na predlog Evropskega parlamenta za pripravljalni ukrep. Prvotni proračun pobude je znašal 12 milijonov evrov, proračun za letošnje leto obsega 16 milijonov evrov, proračun za leto 2020 pa naj bi znašal 25 milijonov evrov, so zapisali v Bruslju.</p>
    </article>
  </body>
</html>