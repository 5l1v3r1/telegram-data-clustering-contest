<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902810/-ik-zou-bayern-m-nchen-nooit-afwijzen-maar-we-hebben-nog-niet-gesproken-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-07T14:47:00+00:00"/>
    <meta property="og:title" content="'Ik zou Bayern München nooit afwijzen, maar we hebben nog niet gesproken'"/>
    <meta property="og:description" content="Arsène Wenger staat open voor Bayern München. De Duitse recordkampioen lijkt na het vertrek van Niko Kovac uit te komen bij de clubloze Fransman, die naar eigen zeggen nog niet benaderd is."/>
  </head>
  <body>
    <article>
      <h1>'Ik zou Bayern München nooit afwijzen, maar we hebben nog niet gesproken'</h1>
      <address>
        <time datetime="2019-11-07T14:47:00+00:00">07 Nov 2019, 14:47</time>
      </address>
      <p>
        <b>Arsène Wenger staat open voor Bayern München. De Duitse recordkampioen lijkt na het vertrek van Niko Kovac uit te komen bij de clubloze Fransman, die naar eigen zeggen nog niet benaderd is.</b>
      </p>
      <p>Erik ten Hag, Ralf Rangnick, Massimiliano Allegri en José Mourinho werden genoemd in de Allianz Arena, maar de komst van Wenger lijkt op dit moment het meest reëel. De zeventigjarige Fransman zit sinds zijn vertrek bij Arsenal - bijna anderhalf jaar geleden - zonder club en doet tegenwoordig televisiewerk.</p>
      <p>Bij <i>beIN Sports</i> werd Wenger gevraagd naar de Bayern-situatie. "We hebben nog niet met elkaar gesproken en ik weet ook nog niet of dat gaat gebeuren", stelt hij. "Maar ik zou een gesprek met Bayern München nooit afwijzen, want ik ken de mensen die al dertig jaar leidinggeven bij de club. Een lange tijd geleden ging ik bijna naar Bayern, maar recent heb ik niet met ze gesproken."</p>
      <p>Wenger spreekt vloeiend Duits, wat hem een interessante kandidaat maakt voor Bayern. Het Duitse BILD en Sky meldden woensdagavond dat Wenger al een gesprek heeft gehad aan de Säbener Strasse.</p>
      <p><b>Update:</b> Arsène Wenger wordt niet de nieuwe trainer van Bayern München. Dat meldt het doorgaans goed ingevoerde BILD. De zeventigjarige Fransman sprak donderdag met Bayern-baas Karl-Heinz Rummenigge, maar heeft blijkbaar geen overtuigende indruk gemaakt. Om die reden is besloten af te zien van een samenwerking.</p>
      <figure>
        <iframe data-src="https://twitter.com/cfbayern/status/1192471822299811840?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>