<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-klichka-rozpovili-podrobici-konfliktu-navkolo-avariynogo-gurtozhitku-video-638420.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T14:11:07+00:00"/>
    <meta property="og:title" content="У Кличка розповіли подробиці конфлікту навколо аварійного гуртожитку (відео)"/>
    <meta property="og:description" content="Будівля гуртожитку давно перебуває у приватній власності"/>
  </head>
  <body>
    <article>
      <h1>У Кличка розповіли подробиці конфлікту навколо аварійного гуртожитку (відео)</h1>
      <address>
        <time datetime="2019-11-07T14:11:07+00:00">07 Nov 2019, 14:11</time>
      </address>
      <h4>Будівля гуртожитку давно перебуває у приватній власності</h4>
      <p>Будівля аварійного гуртожитку на вулиці Польовій у Солом’янському районі Києва перебуває в приватній власності. Представники ж виконавчої служби, які приїхали сьогодні вранці виселяти мешканців, отримали рішення суду. Про це на засіданні Київради повідомив перший заступник голови Київської міської державної адміністрації Микола Поворозник, <a href="https://kyivcity.gov.ua/news/budivlya_gurtozhitku_na_poloviy_perebuvaye_v_privatniy_vlasnosti_meshkantsyam_proponuvali_pereselitisya_v_inshe_primischennya__mikola_povoroznik/">інформує</a> пресслужба КМДА.</p>
      <p>«Ця будівля давно перебуває у приватній власності і не є на балансі міста. Але місто намагається допомогти. Людям давно було запропоновано переселитися в гуртожиток на вулиці Академіка Туполєва. Неодноразово ми проводили зустрічі, переконували людей. Адже гуртожиток на Польовій – непридатний для проживання. Там не можна увімкнути тепло, там велика проблема з електрикою. Там просто небезпечно жити», – зазначив Поворозник.</p>
      <p>Нагадаємо, що мер Києва Віталій Кличко на сесії Київради заявив, що <a href="https://glavcom.ua/kyiv/news/policiya-zatrimala-osib-yaki-zahopili-gurtozhitok-v-kijevi-638363.html">осіб, які намагалися провокувати і силою виселяти людей з гуртожитку на вулиці Польовій, затримала поліція</a>.</p>
      <p>Також Кличко звернувся до правоохоронців з вимогою проконтролювати законність дій виконавчої служби та не допустити силового протистояння на вулиці Польовій.</p>
      <p>Столичні правоохоронці з’ясовують обставини бійки біля гуртожитку на вулиці Польовій у Солом’янському районі Києва.</p>
      <p>Для з’ясування об’єктивних обставин цієї події <a href="https://glavcom.ua/kyiv/news/sutichki-bilya-skandalnogo-gurtozhitku-v-kijevi-policiya-zatrimala-11-osib-638392.html">до Солом’янського управління поліції доставлено 11 осіб. </a></p>
      <p>Раніше стало відомо, що сьогодні на вулиці Польовій, 19/8 сталися сутички біля скандального гуртожитку.</p>
      <p>На викладеному у групі «Гуртожиток м. Київ, вул. Польова, буд. 19/8» у <a href="https://www.facebook.com/groups/253444601932794/">Facebook</a> відео видно, як люди у формі захопили гуртожиток і не пускають мешканців до будинку. На першому поверсі побиті вікна та двері. </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FKyivOperativ%2Fvideos%2F2235967006701194%2F&amp;show_text=0&amp;width=560" width="560" height="442" data-service="Facebook" scrolling="no"/>
      </figure>
      <p>Мешканці повідомили, що до гуртожитку увірвались представники виконавчої служби з «тітушками», які побили людей та змусили їх вийти з будинку. «Тітушки» застосували проти мешканців гуртожитку сльозогінний газ.</p>
      <related>
        <a href="https://glavcom.ua/kyiv/news/sutichki-bilya-skandalnogo-gurtozhitku-v-kijevi-policiya-zatrimala-11-osib-638392.html"/>
        <a href="https://glavcom.ua/kyiv/news/policiya-zatrimala-osib-yaki-zahopili-gurtozhitok-v-kijevi-638363.html"/>
        <a href="https://glavcom.ua/country/criminal/policiya-kvalifikuvala-biyku-lyashka-z-gerusom-yak-nasilstvo-shchodo-nardepa-638380.html"/>
      </related>
    </article>
  </body>
</html>