<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/bivsh-zatvor-stava-khotel-za-45-evro-na-noshch-406108.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T14:14:54+00:00"/>
    <meta property="og:title" content="Бивш затвор става хотел за 45 евро на нощ"/>
    <meta property="og:description" content="Построен е през 1720 г."/>
  </head>
  <body>
    <article>
      <h1>Бивш затвор става хотел за 45 евро на нощ</h1>
      <address><time datetime="2019-11-07T14:14:54+00:00">07 Nov 2019, 14:14</time> by <a rel="author">"Стандарт"</a></address>
      <p>Затвор в северозападния германски град Фюрстенау, построен през 1720 г.,  отново отвори врати като хотел, в който цената на нощувка е 45 евро, съобщава „Фокус” като цитира регионалният вестник Die Kreistzeitung.</p>
      <p>Броят на желаещите да спят зад решетки и в затворнически униформи е огромен, а между тях има дори и току-що венчани брачни двойки.</p>
      <p>„Леглата в килиите са с размери 90 на 200 см и предлагат високо ниво на комфорт”, уверява Вернер Прайс, председател на Археологическото общество в града, което е помогнало за реновирането на бившия затвор.</p>
      <p>При регистрация на рецепцията посетителите получават гащеризони на черно-бели райета, за да бъде преживяването им възможно най-автентично. Въпреки че не са задължително облекло, мнозина гости ги слагат. Затворът е близо до Хамбург и някога в него са изтърпявали наказанията си множество осъдени за различни престъпления.</p>
      <p>„Шест килии са превърнати в стаи за гости, а другите две са оставени в първоначалното си състояние, както беше преди, като специфична туристическа атракция”, обяснява Прайс. Цената за нощувка е 45 евро, но ако решите да останете по-дълго, спада до 37 евро на вечер.</p>
      <p>Хотелът във Фюрстенау не е единствен по рода си. Подобни има във Великобритания, Швеция, Турция, САЩ, Австралия, Нидерландия и Словения.</p>
    </article>
  </body>
</html>