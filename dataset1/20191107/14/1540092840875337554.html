<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196592/ti-ekane-i-merkel-tin-ora-poy-epefte-to-teixos-toy-verolinoy"/>
    <meta property="og:site_name" content="CNN.gr"/>
    <meta property="article:published_time" content="2019-11-07T14:28:33+00:00"/>
    <meta property="og:title" content="Τι έκανε η Μέρκελ την ώρα που έπεφτε το Τείχος του Βερολίνου"/>
    <meta property="og:description" content="Τη νύχτα που έπεσε το Τείχος του Βερολίνου, στις 9 Νοεμβρίου του 1989, η Άνγκελα Μέρκελ , έκανε «όπως κάθε Πέμπτη βράδυ» σάουνα στο Ανατολικό Βερολίνο και..."/>
  </head>
  <body>
    <article>
      <h1>Τι έκανε η Μέρκελ την ώρα που έπεφτε το Τείχος του Βερολίνου</h1>
      <h2>Τη νύχτα που έπεσε το Τείχος του Βερολίνου, στις 9 Νοεμβρίου του 1989, η Άνγκελα Μέρκελ, έκανε «όπως κάθε Πέμπτη βράδυ» σάουνα στο Ανατολικό Βερολίνο και ονειρευόταν να φάει στρείδια στη Δύση.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 16:28 , 07 November 2019</p>
      <p>Η καγκελάριος, που <b>ηγείται εδώ και 14 χρόνια της Γερμανίας,</b> έκανε <b>σάουνα</b> ακολουθώντας μια από τις αγαπημένες συνήθειες των Γερμανών τον χειμώνα. «Τις Πέμπτες πήγαινα πάντα στην σάουνα με μια φίλη», διηγείτο πριν από μερικά χρόνια σε μαθητές στο Βερολίνο.</p>
      <p>Εκείνη την εποχή, η Μέρκελ, η οποία γεννήθηκε στο Αμβούργο, αλλά <b>μεγάλωσε στη Γερμανική Λαοκρατική Δημοκρατία,</b> ήταν φυσικός στην Ακαδημία Επιστημών του Ανατολικού Βερολίνου. Σε ηλικία τότε 35 ετών και έχοντας χωρίσει από τον πρώτο της σύζυγο,<b> ζούσε σε ένα δυάρι με κουζίνα σε συνοικία του Πρεντσλάουερ Μπεργκ.</b></p>
      <p>Πριν να πάει για σάουνα εκείνο το βράδυ, τηλεφώνησε στη μητέρα της, η οποία ζούσε περίπου 80 χιλιόμετρα βόρεια του Βερολίνου. Αυτή είχε μόλις ακούσει ότι οι<b> Γερμανοί της Ανατολικής Γερμανίας</b> ήταν <b>πλέον ελεύθεροι να ταξιδέψουν</b>.</p>
      <p>Το Τείχος έπεφτε, αλλά εκείνες τις λίγες ώρες της σύγχυσης, κανένας δεν το πίστευε ακόμη πραγματικά. «Πραγματικά δεν κατάλαβα τι μου έλεγε», παραδέχθηκε αργότερα η ίδια.</p>
      <figure>
        <iframe src="https://www.youtube.com/embed/bTygnIF289Y" width="640" height="360" data-service="Youtube" scrolling="no"/>
      </figure>
      <p>Τότε μάλιστα κυκλοφορούσε «ένα ανέκδοτο» στην οικογένειά της. Αν μια μέρα πέσει το Τείχος, <b>η Μέρκελ θα πάει την μητέρα της «να φάνε στρείδια στο Κεμπίνσκι»,</b> ένα πολυτελές ξενοδοχείο στο Δυτικό Βερολίνο. Εκείνο το βράδυ προειδοποίησε εξάλλου τη μητέρα της:</p>
      <blockquote>«Πρόσεχε μαμά, κάτι συμβαίνει σήμερα». Μετά όμως το έκλεισε και πήγε στη σάουνα.</blockquote>
      <p>Την ώρα όμως που εκείνη απολάμβανε την σάουνά της, η Ιστορία έτρεχε. Εκείνη την ώρα άνοιγε το πρώτο σημείο διέλευσης ανάμεσα στο Ανατολικό και το Δυτικό Βερολίνο, όχι μακριά από το διαμέρισμα της μελλοντικής καγκελαρίου, και μαζί του και οι σαμπάνιες του κόσμου που πανηγύριζε για το τέλος ενός κόσμου που ήταν χωρισμένος στα δύο από τον Β' Παγκόσμιο Πόλεμο.</p>
      <p>Στην επιστροφή, «είδα κόσμο που πήγαινε» στο σημείο διέλευσης. «<b>Αυτό δεν θα το ξεχάσω ποτέ, η ώρα μπορεί να ήταν 22:30 ή 23:00, μπορεί και λίγο πιο αργά</b>», διηγήθηκε αργότερα.</p>
      <p>«Ήμουν μόνη μου, αλλά ακολούθησα το πλήθος (...) και ξαφνικά βρεθήκαμε στη δυτική πλευρά του Βερολίνου». Η άγνωστη τότε Άνγκελα Μέρκελ<b> ήπιε εκείνο το βράδυ την πρώτη της δυτικογερμανική μπίρα</b> σε κουτάκι σε ένα διαμέρισμα κάποιων που δεν γνώριζε.</p>
      <p>Την ιστορική εκείνη νύχτα, η Μέρκελ είχε ωστόσο να σκεφτεί το πρωινό ξύπνημα που την περίμενε την επομένη και τελικά επέστρεψε στο σπίτι της.</p>
      <p>Πολύ γρήγορα η Μέρκελ εγκατέλειψε την φυσική για να ξεκινήσει πολιτική σταδιοδρομία.<b> Ήδη το 1990 εξελέγη βουλευτής της Χριστιανοδημοκρατικής Ένωσης (CDU),</b> της οποίας εκείνη την εποχή ηγείτο ο καγκελάριος της Επανένωσης της Γερμανίας Χέλμουτ Κολ, και τον Ιανουάριο του <b>1991 πήρε το πρώτο της υπουργικό αξίωμα.</b></p>
      <p>Ωστόσο το όνειρό της δεν το πραγματοποίησε ποτέ.<b> «Δεν πήγα ποτέ να φάω στρείδια στο Κεμπίνσκι με την μητέρα μου»,</b> ομολογεί.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197231/toyrkia-germania-kai-ollandia-symfonisan-na-paroyn-piso-kratoymenoys-tzixantistes-toy-isis">Τουρκία: Γερμανία και Ολλανδία συμφώνησαν να πάρουν πίσω κρατούμενους τζιχαντιστές του ISIS</a>
        </li>
        <li>
          <a href="https://www.cnn.gr/news/kosmos/story/197022/epixeirisi-epanapatrismos-o-kindynos-piso-apo-tis-epistrofes-maxiton-toy-isis-se-hpa-kai-ee">Επιχείρηση «Επαναπατρισμός»: Ο κίνδυνος πίσω από τις επιστροφές μαχητών του ISIS σε ΗΠΑ και ΕΕ</a>
        </li>
        <li>
          <a href="https://www.cnn.gr/news/kosmos/story/196951/toyrkia-arxisan-oi-epanapatrismoi-tzixantiston-toy-isis">Τουρκία: Άρχισαν οι «επαναπατρισμοί» τζιχαντιστών του ISIS</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/1003/verolino">ΒΕΡΟΛΙΝΟ</a>
        </li>
        <li>
          <a href="https://www.cnn.gr/eidhseis/tag/6271/teixos-toy-verolinoy">ΤΕΙΧΟΣ ΤΟΥ ΒΕΡΟΛΙΝΟΥ</a>
        </li>
        <li>
          <a href="https://www.cnn.gr/eidhseis/tag/69535/ptosh-teixoys-verolinoy">ΠΤΩΣΗ ΤΕΙΧΟΥΣ ΒΕΡΟΛΙΝΟΥ</a>
        </li>
        <li>
          <a href="https://www.cnn.gr/eidhseis/tag/1042/angkela-merkel">ΑΝΓΚΕΛΑ ΜΕΡΚΕΛ</a>
        </li>
        <li>
          <a href="https://www.cnn.gr/eidhseis/tag/351/germania">ΓΕΡΜΑΝΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/13/197269/snapshot/2322559.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197271/snapshot/2730461.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197232/snapshot/23.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197264/snapshot/---.jpg"/>
      </figure>
    </article>
  </body>
</html>