<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/arbeiderpartiet-godtar-regjeringens-nav-kommisjon/71794620"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T14:40:40+00:00"/>
    <meta property="og:title" content="Arbeiderpartiet godtar regjeringens Nav-kommisjon"/>
    <meta property="og:description" content="Ap-leder Jonas Gahr Støre mener Stortinget burde ha nedsatt kommisjonen, men tar mandatet og sammensetningen til orientering."/>
  </head>
  <body>
    <article>
      <h1>Arbeiderpartiet godtar regjeringens Nav-kommisjon</h1>
      <h2>Ap-leder Jonas Gahr Støre mener Stortinget burde ha nedsatt kommisjonen, men tar mandatet og sammensetningen til orientering.</h2>
      <address><time datetime="2019-11-07T14:40:40+00:00">07 Nov 2019, 14:40</time> by <a rel="author">Jørgen Gilbrant</a></address>
      <p>Kommisjonen som skal granske Nav-skandalen blir satt ned av regjeringen, selv om både SV og Arbeiderpartiet helst hadde sett at den hadde vært satt ned av Stortinget.</p>
      <p>- Arbeiderpartiets forslag var at granskningsutvalget burde bli satt ned av Stortinget. Siden alle tre statsmakter har sviktet, ville en slik løsning hatt mest legitimitet, skriver Ap-leder Jonas Gahr Støre i en tekstmelding til Dagbladet.</p>
      <p>Kritikken mot at regjeringen selv skal sette ned kommisjonen har gått på at de selv har sviktet i saken og at det da ville vært mer naturlig at Stortinget sto for granskingen.</p>
      <p>Dagbladet meldte i morges at rapporten er ventet klar før sommeren 2020.</p>
      <p>
        <b>Arbeiderpartiet godtar regjeringens sammensetning av utvalget, som partiene hadde frist ut dagen i dag på å gi innspill til.</b>
      </p>
      <p>- Når regjeringen velger å stå på at den selv skal sette ned utvalget, så tar vi mandatet og sammensetningen til orientering, skriver Støre videre.</p>
      <p>Dagbladet har fått bekreftet at regjeringen foreslår at kommisjonen ledes av professor Finn Arnesen. Øvrige medlemmer er Karin Fløistad, Jens Edvin Skoghøy, Hanne Jendal, Magnar Sortåsløkken, Kristin Bugge Midthjell og Per Sanderud. Det var <a href="https://direkte.vg.no/nyhetsdognet/videos/187543">VG</a> som meldte først om regjeringens forslag til sammensetning.</p>
      <p>
        <i>Dagbladet kommer med mer</i>
      </p>
    </article>
  </body>
</html>