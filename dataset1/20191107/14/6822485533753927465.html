<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816044.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T14:16:00+00:00"/>
    <meta property="og:title" content="واعظی: رئیس جمهور به مردم جنوب استان بوشهر بدهکار است"/>
    <meta property="og:description" content="به گزارش فارس، محمود واعظی پیش از ظهر امروز در نشست با علما، روحانیون و شوراهای شهرستان عسلویه با بیان اینکه بزرگ‌ترین سرمایه کشور ایران همبستگی ملت است، اظهار داشت: در شرایطی که با تحریم‌های حداکثری روبرو هستیم، نجات دهنده کشور و خنثی‌کننده توطئه‌های دشمنان، آرامش و همدلی است."/>
  </head>
  <body>
    <article>
      <h1>واعظی: رئیس جمهور به مردم جنوب استان بوشهر بدهکار است</h1>
      <address>
        <time datetime="2019-11-07T14:16:00+00:00">07 Nov 2019, 14:16</time>
      </address>
      <p>رئیس دفتر رئیس جمهوری گفت: اشتغال بومی‎ها در جنوب استان بوشهر دغدغه همه مسؤولان استانی و کشور است و دکتر روحانی به منطقه بدهکار است زیرا در انتخابات ۹۲ و ۹۶ مردم این خطه به وی رای اعتماد دادند و ما به عنوان دولت بدهکار باید به طور جد برای آنها تلاش کنیم.</p>
      <p>به گزارش فارس، محمود واعظی پیش از ظهر امروز در نشست با علما، روحانیون و شوراهای شهرستان عسلویه با بیان اینکه بزرگ‌ترین سرمایه کشور ایران همبستگی ملت است، اظهار داشت: در شرایطی که با تحریم‌های حداکثری روبرو هستیم، نجات دهنده کشور و خنثی‌کننده توطئه‌های دشمنان، آرامش و همدلی است.</p>
      <p>رئیس دفتر رئیس جمهوری افزود: شاهد همدلی و صمیمیت خوبی در بین مردم شیعه و سنی عسلویه هستیم و این شهرستان به سبب همین همدلی و اتحاد و تلاش مسؤولان پیشرفت‌های خوبی داشته است.</p>
      <p>وی با اشاره به حقوق شهروندی بیان کرد: موضوع حقوق شهروندی باید در همه سطوح دولتی و غیردولتی عملیاتی شود زیرا یکی از بندهای منشور حقوق شهروندی این است که همه حقوق ملت را در سراسر کشور به رسمیت بشناسیم و شهروند درجه ۱ و ۲ نداریم و در این ارتباط تلاش زیادی شده‌است و افتخار استانداران و فرمانداران این است که در نقاط محروم کشور پروژه‌های متعددی در دست اجراست.</p>
      <p>واعظی با بیان اینکه اکنون با اتکا به مردم و بخش خصوصی کل ایران با همه محدودیت‌ها به کارگاه سازندگی تبدیل و گام‌های خوبی برداشته شده‌ است که این روند باید ادامه پیدا کند تاکید کرد: حقوق شهروندی باید دل‌های ما را به هم نزدیک کند و عملکردها نباید منجر به ایجاد شکاف شود و در این ارتباط باید جایی که آباد است آباد بماند و برای برطرف کردن محرومیت‌ها به طور جدی تلاش شود.</p>
      <p>وی بیان کرد: اکنون تمرکز تلاش دشمنان از خارج علیه وحدت و همدلی است و جنگ‌های سخت گذشته جای خود را به جنگ نرم و روانی داده است، طوریکه آمریکا، رژیم صهیونستی و کشورهای مرتجع منطقه که تحت تاثیر آنها هستند، سعی دارند اختلاف‌ها زیاد و برجسته کنند.</p>
      <p> رئیس دفتر رئیس جمهوری افزود: در هفته‌های گذشته در لبنان، عراق و پاکستان اتفاقاتی رخ داده که در بررسی‎های صورت گرفته توسط سرویس‎های اطلاعاتی دست آشکار آمریکا و عربستان سعودی در این ناآرامی‌ها نمایان است؛ وقتی کشوری با این وضعیت دچار شود از مسیر پیشرفت خود باز می‌مانند و دیدیم که داعش چه فجایعی آفرید و چه چهره خشن و بدی از اسلام به دنیا معرفی کردند و چقدر مسلمان را کشتند.</p>
      <p>واعظی با اشاره به همزیستی مسالمت‌آمیز و وحدت شیعه و سنی در استان بوشهر گفت: آنچه در اینجا به خوبی نمایان شده همزیستی مسالمت‌آمیز براساس اخلاق و آموزه‌‎های اسلامی است که باید در سراسر کشور الگو شود. شعیه و سنی در این منطقه مهم که مرزبان کشور هستند، می‌توانند برای کشورهای دیگر الگو شود تا امتی که یک راه، خدا و پیامبر دارند، اجازه ایجاد تفرقه بین خودشان را ندهند.</p>
      <p>وی با تاکید بر حضور مسؤولان کشور و استانی در شهرستان‌ها و مناطق مختلف گفت: حضور ۲۱ باره استاندار بوشهر در عسلویه قابل تحسین است زیرا مسؤولی که در اتاق خود بنشیند به درد کار مردم نمی‌خورد و  موقعی می‌توانیم تصمیم خوب و بهتر بگیریم که جدی با مردم زندگی کنیم.</p>
      <p>واعظی بیان کرد: مسؤولان بطور جدی بحث مهم محیط زیست شهرستان عسلویه را دنبال می‌کنند و مدیرعامل منطقه ویژه اقتصادی انرژی پارس نیز باور دارد باید کاری انجام شود. در این ارتباط قولی که رئیس جمهوری در سفر اسفند ماه سال گذشته به استان بوشهر، با تشکیل کارگروه ملی مقابله با آلودگی محیط زیست در عسلویه دادند، پیگیری می‌شود تا هرچه زودتر نهایی شود.</p>
      <p>وی با بیان اینکه اشتغال به عنوان دغدغه شهرستان‌های جنوبی استان بوشهر است که عزم مسؤولان منطقه بر تحقق این مهم است و چنین روندی باید ادامه پیدا کند و مدیران نیز از خود بومی‌ها باشند خاطرنشان کرد: مردم سراسر ایران باید بدانند که در اداره کشور در سطح ملی نماینده دارند و نمونه آن استان بوشهر که مصطفی سالاری یکی از نیروهای توانای این استان یکی از سازمان های عظیم کشور را در مدیریت خود دارد که این سازمان یک سوم بودجه پولی که دولت می‎گیرد را توزیع می‌کند.</p>
      <p>واعظی تاکید کرد: اشتغال بومی‎ها در جنوب استان بوشهر دغدغه همه مسؤولان استانی و کشور است و دکتر روحانی به منطقه بدهکار است زیرا در انتخابات ۹۲ و ۹۶ مردم این خطه به وی رای اعتماد دادند و ما به عنوان دولت بدهکار باید به طور جد برای آنها تلاش کنیم. </p>
      <p>وی گفت: پیگیری بیمارستان ۱۱۰ تخت‌خوابی، تامین آب جنوب استان بوشهر و  اسکله بندر کنگان که در دست اجراست بطور ویژه مورد توجه و حمایت قرار می‌گیرد. در اجرای مصوبه‌های دولت با توجه به اینکه محدودیت بودجه‌ای وجود دارد اما در استان‎هایی مانند بوشهر که محرومیت دارند، تلاش کرده‌ایم که در این زمینه برای آ‌ن‌ها کم نگذاریم.</p>
    </article>
  </body>
</html>