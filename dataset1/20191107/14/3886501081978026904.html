<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vojvodina/119010-osnovan-vojvodjanski-front?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-07T14:10:06+00:00"/>
    <meta property="og:title" content="Osnovan Vojvodjanski front"/>
    <meta property="og:description" content="Liga socijaldemokrata Vojvodine (LSV), Vojvodjanska partija (VP) i Demokratski savez Hrvata u Vojvodini (DSHV), potpisali su danas Sporazum o saradnji kroz Vojvodjanski front, saopštio je sekretarijat LSV.Sporazum su u ime ovih partija, potpisali njihovi predsednici Nenad Čanak (LSV), Aleksandar Odžić (VP) i Tomislav Žigmanov (DSHV).Lider VP Aleksandar Odžić podsetio je na potpisivanju da su početkom godine LSV i VP potpisale sporazum o saradnji, kada su najavili širenje i okupljanje oko Vojvodjanskog fronta.&quot;Današnjim potpisivanjem sporazuma taj proces neće stati, već će u budućnosti dobiti nove članice&quot;, kazao je Odžić.On je naglasio da politički život postoji i van Beograda, odnosno da postoje ljude koji žive, rade i u Vojvodini se bave politikom.&quot;U budućnosti će Vojvodjanski front sasvim sigurno, to i danas možemo konstatovati, biti snažan politički opozicioni savez, koji će igrati dominantnu ulogu kad je u pitanju politički život u Vojvodini, ali isto tako i u čitavoj državi&quot;, poručio je Odžić.Lider DSHV…"/>
  </head>
  <body>
    <article>
      <h1>Osnovan Vojvodjanski front</h1>
      <address>
        <time datetime="2019-11-07T14:10:06+00:00">07 Nov 2019, 14:10</time>
      </address>
      <p>Liga socijaldemokrata Vojvodine (LSV), Vojvodjanska partija (VP) i Demokratski savez Hrvata u Vojvodini (DSHV), potpisali su danas Sporazum o saradnji kroz Vojvodjanski front, saopštio je sekretarijat LSV.<br/><br/>Sporazum su u ime ovih partija, potpisali njihovi predsednici Nenad Čanak (LSV), Aleksandar Odžić (VP) i Tomislav Žigmanov (DSHV).<br/><br/>Lider VP Aleksandar Odžić podsetio je na potpisivanju da su početkom godine LSV i VP potpisale sporazum o saradnji, kada su najavili širenje i okupljanje oko Vojvodjanskog fronta.<br/><br/>"Današnjim potpisivanjem sporazuma taj proces neće stati, već će u budućnosti dobiti nove članice", kazao je Odžić.<br/><br/>On je naglasio da politički život postoji i van Beograda, odnosno da postoje ljude koji žive, rade i u Vojvodini se bave politikom.<br/><br/>"U budućnosti će Vojvodjanski front sasvim sigurno, to i danas možemo konstatovati, biti snažan politički opozicioni savez, koji će igrati dominantnu ulogu kad je u pitanju politički život u Vojvodini, ali isto tako i u čitavoj državi", poručio je Odžić.<br/><br/>Lider DSHV Tomislav Žigmanov je istakao da ta stranka, kao najjača i jedina relevantna politička snaga hrvatske zajednice u Srbiji, zainteresovana za budućnost Srbije, a samim tim i za budućnost Vojvodine.<br/><br/>"Mi smo pod istim kišobranom već skoro 30 godina, tu se osećamo najbolje, želimo biti konstruktivni učesnici i pouzdani partneri kada je reč o realizaciji ovih ciljeva za hrvatsku zajednicu koja je ranjena, često puta na marginama društvenog života u Vojvodini", rekao je on.<br/><br/>Predsednik LSV Nenad Čanak je napomenuo da ovakav tip okupljanja u Vojvodini može biti "seme iz koga može izrasti i podsećanje ljudi u centralnoj Srbiji i Beogradu, da gradjanska, nadnacionalna i demokratska opcija nisu zauvek nestale, da one imaju svoje predstavnike".<br/><br/>Odgovarajući na pitanja novinara, on je rekao da je na predstojećim izborima moguća koalicija ove tri stranke, kojima će se, verovatno, pridružiti još neke vojvodjanske partije.</p>
    </article>
  </body>
</html>