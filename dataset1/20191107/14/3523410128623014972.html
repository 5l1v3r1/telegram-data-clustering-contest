<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638685/%D8%A7%D8%B5%D9%84%D8%A7-%D8%A7%DB%8C%D8%B1%D8%A7%D9%86-%DA%AF%D8%A7%D9%85-%DA%86%D9%87%D8%A7%D8%B1%D9%85-%D8%B1%D8%A7-%D8%A8%D8%B1%D8%AF%D8%A7%D8%B4%D8%AA-%D8%AA%D8%A7-%D8%A7%D8%B1%D9%88%D9%BE%D8%A7%DB%8C%DB%8C-%D9%87%D8%A7-%D9%88%D8%A7%DA%A9%D9%86%D8%B4-%D9%86%D8%B4%D8%A7%D9%86-%D8%AF%D9%87%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T14:50:00+00:00"/>
    <meta property="og:title" content="اصلا ایران گام چهارم را برداشت تا اروپایی ها واکنش نشان دهند"/>
    <meta property="og:description" content="مقامات اروپایی نسبت به اقدام ایران در برداشتن گام چهارم تعلیق تعهدات خود در برجام اظهار نگرانی کردند که این اقدام می تواند روی روند اجرای برجام تاثیر بگذارد."/>
  </head>
  <body>
    <article>
      <h1>
        <a href="https://www.bultannews.com/fa/news/638685/%D8%A7%D8%B5%D9%84%D8%A7-%D8%A7%DB%8C%D8%B1%D8%A7%D9%86-%DA%AF%D8%A7%D9%85-%DA%86%D9%87%D8%A7%D8%B1%D9%85-%D8%B1%D8%A7-%D8%A8%D8%B1%D8%AF%D8%A7%D8%B4%D8%AA-%D8%AA%D8%A7-%D8%A7%D8%B1%D9%88%D9%BE%D8%A7%DB%8C%DB%8C-%D9%87%D8%A7-%D9%88%D8%A7%DA%A9%D9%86%D8%B4-%D9%86%D8%B4%D8%A7%D9%86-%D8%AF%D9%87%D9%86%D8%AF">اصلا ایران گام چهارم را برداشت تا اروپایی ها واکنش نشان دهند</a>
      </h1>
      <h2>مقامات اروپایی نسبت به اقدام ایران در برداشتن گام چهارم تعلیق تعهدات خود در برجام اظهار نگرانی کردند که این اقدام می تواند روی روند اجرای برجام تاثیر بگذارد.</h2>
      <address><time datetime="2019-11-07T14:50:00+00:00">07 Nov 2019, 14:50</time> by <a rel="author">بولتن نیوز | bultannews.com</a></address>
      <p><b>گروه بین الملل:</b> انگار کشف جدیدی کرده اند!، بله ایران هم به خوبی می داند که این اقدام می تواند روی روند اجرای برجام تاثیر بگذارد و همچنین با تعهدات ایران در <b>برجام</b> تناقض دارد، بد نبود اروپایی ها یک سال و نیم پیش به این روز فکر می کردند.</p>
      <p> </p>
      <p>به گزارش بولتن نیوز، <b>عماد آبشناس</b> تحلیلگر سیاسی در مورد برداشتن<b> گام چهارم</b> تعلیق تعهدات ایران در برجام نوشت؛ زمانی که آقای ترامپ تصمیم گرفت توافق هسته ای را به هم بزند و ایالات متحده بدون هیچ دلیل از برجام خارج شد و تحریم های کذایی یک جانبه بر علیه ایران وضع کرد و اروپایی ها هم جلوتر از آمریکایی ها این تحریم ها را اعمال کردند.</p>
      <p> </p>
      <p>آیا اروپایی ها تعهدات خود در برجام نسبت به ایران را انجام داده اند که از ایران توقع دارند تعهدات خود را انجام دهد؟</p>
      <p> </p>
      <p>آیا اصلا اروپایی ها تلاشی برای اجرا و یا حفظ برجام انجام داده اند که توقع دارند ایران برای حفظ برجام تلاش کند؟</p>
      <p> </p>
      <p>بد نیست یادآوری کنیم برجام یک توافق یک جانبه میان ایران و ایالات متحده نبود بلکه توافقی بین المللی بود که شورای امنیت سازمان ملل نیز به صورت یک قطعنامه آن را تصویب کرده.</p>
      <p> </p>
      <p>یعنی عملا آمریکایی ها با خروج از برجام و نقض آن و سنگ اندازی در اجرای آن در واقع در حال نقض و سنگ اندازی بر علیه قطعنامه شورای امنیت سازمان ملل می باشند و هر کشوری با آنها همکاری کند یعنی در نقض قطعنامه شورای امنیت با آمریکا همراه است.</p>
      <p> </p>
      <p>حتی اتحادیه اروپا هم ذیل برجام را امضا کرده اما این اتحادیه حتی برای امضای نماینده خود نیز اعتبار قایل نشده.</p>
      <p> </p>
      <p>بر کسی پوشیده نیست که مذاکرات ایران با پنج به اضافه یک در واقع مذاکره میان ایران و ایالات متحده بود و قرار بود پنج کشور دیگر ناظر این گفتگو ها باشد و نتیجه توافق حاصله را تضمین کنند.</p>
      <p> </p>
      <p>یعنی تضمین کنند که چه ایران و یا چه ایالات متحده از تعهدات خود تخطی کند و انجام ندهد با آن کشور مقابله کنند.</p>
      <p> </p>
      <p>ایرانی ها توقع ندارند که اروپایی ها با توجه به روابط سیاسی و اقتصادی شان بخواهند با ایالات متحده برخورد کنند اما حد اقل توقع دارند که اروپایی ها نسبت به اجرای تحریم های آمریکا بر علیه ایران واکنش نشان دهند و نسبت به خروج ایالات متحده از این توافق واکنش نشان دهند.</p>
      <p> </p>
      <p>حداقل کاری که اروپایی ها می توانند انجام دهند این است که با ایستادگی در مقابل تحریم های آمریکا و همکاری با ایران به مقامات آمریکایی بفهمانند که باید پایبند تعهدات خود باشند.</p>
      <p> </p>
      <p>وقتی که اروپایی ها چنین قدم هایی را بر نمی دارند در واقع این ذهنیت را ایجاد می کنند که با سیاست های آمریکا همراه هستند و فقط دارند نقش پلیس خوب را در مقابل پلیس بد بازی می کنند.</p>
      <p> </p>
      <p>در واقع امروزه ایرانی ها دیگر به یقین رسیده اند که چنین است.</p>
      <p> </p>
      <p>اورانیوم غنی سازی شده هزاران کاربرد دارد که یکی از آنها ساخت سلاح هسته ای است و اروپایی ها بخوبی می دانند که اگر ایرانی ها قصد ساخت سلاح هسته ای را داشتند قبل از توافق هسته ای مقدار یورانیوم مورد نیاز حد اقل بیست بمب اتمی را در اختیار داشتند ولی آن را نساختند چون هدفشان ساخت بمب هسته ای و یا تسلیحات کشتار جمعی نمی باشد و به همین دلیل هم از این بابت خیالشان راحت است، مخصوصا که رهبری نیز در مورد حرمت ساخت سلاح های هسته ای فتوای صریح صادر کرده اند.</p>
      <p> </p>
      <p>اما اروپایی ها بخوبی می دانند که این اقدامات ایران یعنی کارت جمع کردن برای گفتگوهای بعدی.</p>
      <p> </p>
      <p>بله علیرغم اینکه بسیاری باور دارند که گفتگویی در پیش نیست اما می توان یقین داشت که این برگه ها برای انجام گفتگوی احتمالی بعدی انجام می شود.</p>
      <p> </p>
      <p>شاید با دولت دیگری که در آمریکا مستقر باشد و نسبت به بد عهدی های آقای ترامپ حاضر باشد عقب نشینی کند.</p>
      <p> </p>
      <p>اما قطعا در این گفتگو ها ایران با برگه هایی بسیار قویتر از برگه های بعدی وارد خواهد شد.</p>
      <p> </p>
      <p>اگر اروپایی ها به یاد داشته باشند، که قطعا به یاد دارند، در گفتگو های سال 2005 با ایرانی مذاکره کردند که حدود 190 سانترفیوژ در اختیار داشت و بصورت خیلی جزئی یورانیوم غنی شده در حد 3.67 درصد تولید می کرد.</p>
      <p> </p>
      <p>سال 2015 آنها با ایرانی پشت میز مذاکره نشستند که حدود بیست هزار سانترفیوژ در اختیار داشت و بیش از بیست تن یورانیوم غنی شده بیست درصد در اختیار داشت همچنین به کل فناوری چرخه هسته ای رسیده بود.</p>
      <p> </p>
      <p>دفعه بعد اگر بنا باشد با ایران پای میز مذاکره بنشینند معلوم نیست با چه ایرانی پای میز مذاکره خواهند نشست اما چیز هایی که فعلا عیان است ایرانی با سانترفیوژ های نسل های جدید آی آر 6 و 8 و شاید هم آی آر 20 و 25.</p>
      <p> </p>
      <p>ایرانی با فناوری هوا فضا و موشک های نقطه زنی که می توانند چند هزار کیلومتر آنطرف تر مرز های ایران را هدف قرار دهند.</p>
      <p> </p>
      <p>ایرانی با فناوری های مدرن نظامی که می تواند مدرن ترین تسلحیات آنها را نابود کند.</p>
      <p> </p>
      <p>اروپایی ها متوجه این ماجرا هستند و به دنبال آن هستند که روند کارت جمع کردن ایران را کند کنند در حالی که آمریکایی ها ظاهرا هنوز متوجه ماجرا نیستند و در خواب و خیال سیر و سیاحت می کنند.</p>
      <p> </p>
      <p>امروز ایران گام چهارم خود را با اقتدار برداشت و طرف های مقابل نتوانستند هیچ کدام از تهدیدات خود را عملی کنند چون دیگر فشاری نمانده که بخواهند بر ایران وارد کنند و آنها همه برگه های خود بر علیه ایران را از دست داده اند.</p>
      <p> </p>
      <p>انتهای پیام/#</p>
    </article>
  </body>
</html>