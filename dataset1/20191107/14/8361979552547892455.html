<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/mks-vinis-virok-eks-vatazhku-kongolezkih-povstanciv-50052209.html"/>
    <meta property="og:site_name" content="НВ"/>
    <meta property="article:published_time" content="2019-11-07T14:49:00+00:00"/>
    <meta property="og:title" content="Гаазький суд засудив «Термінатора» з ДР Конго до 30 років ув’язнення за військові злочини"/>
    <meta property="og:description" content="Міжнародний кримінальний суд в Гаазі засудив Боско Нтаганду, колишнього військового лідера в Демократичній Республіці Конго, до 30 років в’язниці за військові злочини і злочини проти людяності."/>
  </head>
  <body>
    <article>
      <h1>Гаазький суд засудив «Термінатора» з ДР Конго до 30 років ув’язнення за військові злочини</h1>
      <h2>Міжнародний кримінальний суд в Гаазі засудив Боско Нтаганду, колишнього військового лідера в Демократичній Республіці Конго, до 30 років в’язниці за військові злочини і злочини проти людяності.</h2>
      <address>
        <time datetime="2019-11-07T14:49:00+00:00">07 Nov 2019, 14:49</time>
      </address>
      <p>Про це повідомляє <a href="https://www.reuters.com/article/us-warcrimes-congo-ntaganda/war-crimes-judges-sentence-congolese-warlord-ntaganda-to-30-years-in-prison-idUSKBN1XH1C7?il=0">Reuters.</a></p>
      <p>Колишній військовий начальник повстанського Союзу конголезьких патріотів був визнаний винним за 18 пунктами звинувачення за вбивства, зґвалтування і вербування дітей під час війни в 2002—2003 роках в провінції Ітурі.</p>
      <p>Під час винесення вироку суддя Роберт Фремр сказав, що 46-річний Нтаганду на прізвисько Термінатор не тільки винен у злочинах проти людяності, а й особисто вбив католицького священика, що стало прикладом для його солдатів.</p>
      <p>Винесений вирок став найтривалішим за весь час роботи Гаазького суду.</p>
      <p>«Злочини, за які був засуджений Нтаганду, незважаючи на їхню тяжкість і ступінь його провини, не можуть бути підставою для довічного ув’язнення», — сказав Фремр.</p>
      <p>МКС видав ордер на арешт Нтаганди в 2006 році. Він здався в посольстві США в сусідній Руанді в 2013 році, очевидно, втікши з Конго через зіткнення між військовими групами.</p>
      <p>Начальник Нтаганди, ватажок Союзу конголезьких патріотів Томас Лубангу, вже відбуває 14-річний тюремний термін за використання дітей в якості солдатів у своїй армії повстанців.</p>
      <p>У 2002−2003 роках між етнічними групами в провінції Ітурі на північному сході ДР Конго спалахнув кривавий конфлікт. Під час збройного протистояння загинули сотні мирних жителів, тисячі були змушені рятуватися втечею.</p>
      <p>Нтаганда віддавав накази «нападати і вбивати мирних жителів». Жертвами його злочинних наказів ставали діти і навіть немовлята.</p>
    </article>
  </body>
</html>