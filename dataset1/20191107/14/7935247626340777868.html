<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/abd-ussunde-rus-bayragi-214451h.htm"/>
    <meta property="og:site_name" content="OLAY"/>
    <meta property="article:published_time" content="2019-11-07T14:52:04+00:00"/>
    <meta property="og:title" content="ABD üssünde Rus bayrağı "/>
    <meta property="og:description" content="ABD'nin Suriye'den çekilme kararının ardından Rakka'nın kuzeyinde bulunan Ayn İsa kasabasında bulunan ABD üssüne Rusya bayrağı çekildi. "/>
  </head>
  <body>
    <article>
      <h1>ABD üssünde Rus bayrağı </h1>
      <h2>ABD'nin Suriye'den çekilme kararının ardından Rakka'nın kuzeyinde bulunan Ayn İsa kasabasında bulunan ABD üssüne Rusya bayrağı çekildi. </h2>
      <address>
        <time datetime="2019-11-07T14:52:04+00:00">07 Nov 2019, 14:52</time>
      </address>
      <p>ABD Devlet Başkanı Donald Trump'ın Amerikan ordusunu Suriye'den çekme kararını açıklamasının ardından birçok nokta ve askeri üs boşaltılmaya devam ederken, Rakka'nın kuzeyinde bulunan Ayn İsa kasabasında bulunan ABD üssüne Rusya girdi.</p>
      <p>Rus askeri kaynaklarından edinilen bilgiye göre, ABD'nin çekildiği üsse Rus bayrakları çekilirken üsse Rus ordusuna ait çok sayıda zırhlı araç ve ekipman sevk edildi. Edinilen bilgiye göre, üsse Rusya tarafından mayına dayanıklı zırhlı araç Kamaz Typhoon, Rus devriye polislerinin de kullandığı zırhlı asayiş aracı Gaz Tiger-2, Ural-4320 tipi askeri sevkıyat kamyonları, BTR-82A devriye tankları ve Kamaz 5350 tipi askeri nakliye araçlarının yanı sıra çok sayıda silah ve mühimmat sevk edildi. </p>
      <p>
        <b>40 ARAÇLIK  KONVOY</b>
      </p>
      <p>Rusya'nın askeri üsse toplamda 40 parça askeri araç ve ekipman gönderdiği öğrenildi. Rusya'nın askeri üsse sevkıyat yaptığı sırada Şam yönetimine bağlı güçlerin üs çevresinde yoğun güvenlik önlemleri aldığı belirtildi.<br/>Türkiye, 9 Ekim tarihinde Suriye'nin kuzeyine yönelik Barış Pınarı Harekatı başlatmıştı. Harekatın ardından ABD güçleri bölgeden çekilmiş, YPG ise Rusya ve Şam yönetimi ile işbirliği yoluna gitmişti. YPG ile olan işbirliği kapsamında Rusya'nın, daha önce ABD tarafından yapılan askeri yardımları devam ettireceği tahmin ediliyor. </p>
    </article>
  </body>
</html>