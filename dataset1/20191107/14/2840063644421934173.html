<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/cronaca/2019/11/07/incendio-pecora-elettrica-minacce-titolari_loi1V6GeyDOTNxBq2sESNK.html"/>
    <meta property="og:site_name" content="Adnkronos"/>
    <meta property="article:published_time" content="2019-11-07T14:51:00+00:00"/>
    <meta property="og:title" content="Incendio Pecora Elettrica, &quot;no minacce ai titolari&quot;"/>
    <meta property="og:description" content="Si ipotizza il reato di incendio doloso aggravato"/>
  </head>
  <body>
    <article>
      <h1>Incendio Pecora Elettrica, "no minacce ai titolari"</h1>
      <address>
        <time datetime="2019-11-07T14:51:00+00:00">07 Nov 2019, 14:51</time>
      </address>
      <p>Non avevano ricevuto minacce i titolari della libreria <a href="https://www.adnkronos.com/Search/Link/keyword/pecora%20elettrica%20incendio">Pecora Elettrica a Centocelle</a> prima che il locale fosse dato alle fiamme nella notte tra il 5 e il 6 novembre. E' quanto emerge dall'indagine, coordinata dalla procura di Roma, in cui si ipotizza il reato di incendio doloso aggravato. Sull'incendio c'è stato un vertice in Procura a Roma fra inquirenti e investigatori. A piazzale Clodio si sono incontrati per fare un primo punto il procuratore Michele Prestipino, l'aggiunto Nunzia D'Elia, il sostituto Sergio Colaiocco e i carabinieri. Si indaga su più fronti: dal movente politico all'azione di pusher della zona 'infastiditi' dal movimento di persone nella zona. A complicare il lavoro degli inquirenti l'assenza di telecamere di sicurezza sul luogo. Il locale era stato già <b>danneggiato da un rogo il 25 aprile scorso</b> e in procura era già stata avviata una indagine.</p>
    </article>
  </body>
</html>