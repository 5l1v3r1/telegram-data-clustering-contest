<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638678/%D8%B1%D8%A7%D9%87%E2%80%8C%D9%87%D8%A7%DB%8C-%D9%85%D8%B3%D8%AF%D9%88%D8%AF-%D8%A8%D8%BA%D8%AF%D8%A7%D8%AF-%D8%A8%D8%A7%D8%B2%DA%AF%D8%B4%D8%A7%DB%8C%DB%8C-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T14:44:00+00:00"/>
    <meta property="og:title" content="راه‌های مسدود بغداد، بازگشایی شد"/>
    <meta property="og:description" content="ساعاتی پس از دستور برای مقابله با «خرابکارانی که (در جریان اعتراضات خیابانی) مسیرهای ارتباطی را مسدود می‌کنند»،"/>
  </head>
  <body>
    <article>
      <h1>
        <a href="https://www.bultannews.com/fa/news/638678/%D8%B1%D8%A7%D9%87%E2%80%8C%D9%87%D8%A7%DB%8C-%D9%85%D8%B3%D8%AF%D9%88%D8%AF-%D8%A8%D8%BA%D8%AF%D8%A7%D8%AF-%D8%A8%D8%A7%D8%B2%DA%AF%D8%B4%D8%A7%DB%8C%DB%8C-%D8%B4%D8%AF">راه‌های مسدود بغداد، بازگشایی شد</a>
      </h1>
      <h2>ساعاتی پس از دستور برای مقابله با «خرابکارانی که (در جریان اعتراضات خیابانی) مسیرهای ارتباطی را مسدود می‌کنند»،</h2>
      <address><time datetime="2019-11-07T14:44:00+00:00">07 Nov 2019, 14:44</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سرلشکر ستاد «قیس المحمداوی» فرمانده ارتش عراق در بغداد، امروز پنجشنبه از بازگشایی همه راه‌های مسدود شده به دست معترضان در پایتخت خبر داد.</p>
      <p>به گزارش خبرگزاری رسمی عراق (واع)، المحمداوی که خودش هفته گذشته به میان معترضان رفت و ضمن حمایت از خواسته‌های مردم بر مسالمت‌آمیز ماندن اعتراضات تأکید کرده بود، گفت، همه مسیرهای بغداد باز است و «پایتخت امروز شاهد قطع مسیر نبود که تردد هم‌وطنان را مختل کند».</p>
      <p>صبح امروز عبدالکریم خلف سخنگوی نظامی «عادل عبدالمهدی» نخست‌وزیر و فرمانده کل نیروهای مسلح عراق از صدور دستور برای مقابله با «خرابکاران» در اعتراضات خیابانی مردم خبر داده و گفته بود «به نیروهای امنیتی (ارتش و پلیس) دستور داده شده که فوراً قانون اجرا شود... این دستور شامل بازداشت خرابکارانی است که راه‌ها را مسدود می‌کنند. این افراد به دستگاه قضایی تحویل خواهند شد».</p>
      <p>بغداد در روزهای گذشته شاهد تقابل نیروهای امنیتی با معترضانی بود که مسیرهای اصلی پایتخت و همچنین پل رود دجله را که از مرکز شهر می‌گذرد، مسدود کرده بودند. با این اقدام، ارتباط دو بخش بغداد قطع می‌شود.</p>
      <p>المحمداوی همچنین اعلام کرد که «پل شهداء که دیشب بازگشایی شد شاهد ترافیک بالایی است».</p>
      <p>طبق گزارش‌های خبری ظاهرا هنوز سه پل اصلی الجمهوریه، السنک و الاحرار در بغداد که ما بین تظاهرات‌کنندگان و منطقه سبز بغداد است، مسدود است. منطقه سبز محل استقرار بسیاری از نهادهای دولتی و همچنین سفارتخانه‌هاست.</p>
      <p>میدان التحریر در بغداد یکی از محل‌های اصلی تجمع معترضان در پایتخت است. شمار معترضان هر روز عصر در آن بیشتر می‌شود.</p>
      <p>معترضان دهها مسیر ارتباطی در بغداد و استان‌های دیگر در میانه و جنوب عراق را بسته‌اند و تلاش می‌کنند با قطع مسیرها دولت را به استعفا وادار کنند. عبدالمهدی پیشتر اعلام کرده که آماده استفعاست مشروط به آنکه احزاب سیاسی برای فرد جایگزین، به توافق برسند.</p>
    </article>
  </body>
</html>