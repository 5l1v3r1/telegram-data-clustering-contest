<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/operacio-conjunta-Xina-EUA-traficants-fentanil_0_2339766179.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T14:35:21+00:00"/>
    <meta property="og:title" content="Empresonats 9 traficants de fentanil en una operació conjunta entre la Xina i els EUA"/>
    <meta property="og:description" content="Tres dels detinguts compliran cadena perpètua per introduir l'opiaci al país nord-americà"/>
  </head>
  <body>
    <article>
      <h1>Empresonats 9 traficants de fentanil en una operació conjunta entre la Xina i els EUA</h1>
      <h2>Tres dels detinguts compliran cadena perpètua per introduir l'opiaci al país nord-americà</h2>
      <address>
        <time datetime="2019-11-07T14:35:21+00:00">07 Nov 2019, 14:35</time>
      </address>
      <p>Una operació conjunta i sense precedents entre les policies xinesa i nord-americana ha culminat aquest dijous amb l'empresonament de 9 persones al país asiàtic, totes acusades de traficar amb fentanil, el narcòtic que està al centre de la crisi d'opiacis dels EUA. Un ha estat condemnat a una pena de mort suspesa, una sentència que normalment implica cadena perpètua, i dos també passaran la vida a la presó.</p>
      <p>Els condemnats formaven part d'una xarxa que introduïa el medicament als EUA per missatgeria, i el seu empresonament arriba després que el president nord-americà, Donald Trump, assenyalés la Xina com a origen principal del fentanil al mes d'agost.</p>
      <figure>
        <iframe data-src="https://twitter.com/realDonaldTrump/status/1031590431379865600?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><a href="https://www.ara.cat/internacional/Xina-controlara-exportacio-comerc-fentanil_0_2208379211.html">El govern xinés, però, en controla l'exportació des de l'abril d'aquest any</a>, i els metges nord-americans també poden prescriure el medicament.</p>
      <figure>
        <img src="https://www.ara.cat/2019/01/04/internacional/David-Murray-fentanil-Mexic-Xina_2155594513_59420672_117x66.jpg"/>
      </figure>
      <p>
        <a href="https://www.ara.cat/internacional/David-Murray-fentanil-Mexic-Xina_0_2155584436.html">David W. Murray: “El fentanil, 50 cops més potent que l’heroïna, ve de Mèxic i la Xina”</a>
      </p>
      <p>Un diplomàtic nord-americà a la Xina, Austin Moore, ha explicat com l'operació per detenir aquesta xarxa de traficants es va iniciar l'any 2017, quan la seu del departament de Seguretat Nacional a Nova Orleans va rebre informació de part d'un sospitós que es va avenir a col·laborar. Aquesta informació va ser transmesa a les autoritats xineses, que van detenir els membres de la xarxa.</p>
      <p>L'operació ha estat presentada en una roda de premsa conjunta entre autoritats xineses i nord-americanes, i arriba en un moment en què <a href="https://www.ara.cat/economia/Treva-comercial-Xina-arribat-EUA_0_2339766121.html">les dues potències negocien per trobar una sortida conjunta a la guerra comercial</a>. Malgrat això, el representant de la Comissió de Control Nacional de Narcòtics xinesa, Yu Haibin, ha negat que la col·laboració tingui cap motivació política. "Això no s'hauria de relacionar amb el comerç, ni amb cap tema polític, perquè no hi ha res més important que salvar una vida humana", ha dit.</p>
      <p>El fentanil és central en <a href="https://www.ara.cat/internacional/Epidemia-morts-sobredosi-als-EUA_0_2072192892.html">la crisi per sobredosis massives desencadenada als EUA els últims anys</a>, on es van registrar 72.000 morts per aquest fet l'any 2017. Aquest opiaci, que es prescriu per al dolor –sobretot en casos de càncer– i es pot aconseguir a preus relativament baixos al mercat negre, és 50 vegades més potent que l'heroïna.</p>
      <p> </p>
    </article>
  </body>
</html>