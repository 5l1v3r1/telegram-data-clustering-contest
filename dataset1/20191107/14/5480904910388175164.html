<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/index-ceny-realit-mezirocne-dal-rostly-nejvic-pozemku-a-domu/1818369?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T14:15:00+00:00"/>
    <meta property="og:title" content="Index: Ceny realit meziročně dál rostly, nejvíc pozemků a domů"/>
    <meta property="og:description" content="Praha - Tržní ceny bytů, rodinných domů a pozemků v Česku ve třetím čtvrtletí meziročně dále rostly. Nejvíce zdražily pozemky a rodinné domy, nejméně byty. V porovnání s druhým čtvrtletím ale nejvíce vzrostly ceny bytů. Zdražily hlavně byty kategorií 2+1 a 2+KK. V tiskové zprávě to dnes uvedla Hypoteční banka."/>
  </head>
  <body>
    <article>
      <h1>Index: Ceny realit meziročně dál rostly, nejvíc pozemků a domů</h1>
      <address><time datetime="2019-11-07T14:15:00+00:00">07 Nov 2019, 14:15</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Tržní ceny bytů, rodinných domů a pozemků v Česku ve třetím čtvrtletí meziročně dále rostly. Nejvíce zdražily pozemky a rodinné domy, nejméně byty. V porovnání s druhým čtvrtletím ale nejvíce vzrostly ceny bytů. Zdražily hlavně byty kategorií 2+1 a 2+KK. V tiskové zprávě to dnes uvedla Hypoteční banka.</p>
      <p>Z HB Indexu, který sleduje hodnotu nemovitostí, vyplývá, že ceny bytů meziročně vzrostly o 7,9 procentního bodu na 148,3 bodu. Mezičtvrtletně stouply o 2,6 procentního bodu. Základní hodnotu indexu 100 bodů představují skutečné ceny nemovitostí k 1. lednu 2010. Byty tak od tohoto data zdražily téměř o polovinu.</p>
      <p>"U bytů stále pozorujeme mírné zvýšení cen, meziroční tempo však klesá. Ceny rostly ve všech krajích, nejvíce ve Zlínském, nejméně v Olomouckém. Vyšším tempem rostly ceny ve starších cihlových domech. Vůbec nejvyšší byl u relativně malých bytů, tedy v kategoriích 2+1 a 2+KK. To platí především pro Prahu," uvedl ředitel odboru Nemovitosti Hypoteční banky Petr Němeček.</p>
      <p>Ceny rodinných domů meziročně stouply o 8,8 procentního bodu na 137,6 bodu. Mezičtvrtletně vzrostly o dva procentní body. Podle Němečka se část poptávky přesouvá z drahých bytů do levnějších rodinných domů za městem. "Tento trend potvrzuje i vyšší stavební činnost developerů ve Středočeském kraji a v okolí Brna. Zájem je také o starší domy s dobrou dostupností a také o dřevostavby. Pozorujeme obecně snahu ušetřit na nákladech na výstavbu, která vede lidi například k mobilním domům nebo zakládání staveb na zemních vrutech," doplnil Němeček.</p>
      <p>Ceny pozemků meziročně stouply o 8,8 procentního bodu na 160,5 bodu. Mezičtvrtletně se zvýšily o 2,3 procentního bodu. Podle Němečka dlouhodobě převažuje poptávka nad nabídkou. Zvýšil se zájem o pozemky ve vzdálenějším okolí krajských měst. "Stále platí, že cenu pozemku nejvíce ovlivňuje dopravní dostupnost a dosah služeb. Po technické stránce pak dosah inženýrských sítí. Atraktivní zůstávají pro kupce i pozemky ve svahu nebo se špatnou orientací ke světovým stranám," uvedl dále Němeček.</p>
      <p>V dalším období očekává stagnaci na straně poptávky a mírný růst nabídky. Stejně jako v posledních kvartálech podle něj bude tempo růstu cen zpomalovat, v méně atraktivních lokalitách se mohou začít objevovat i slevové akce. "Vývoj na trhu bude příznivý i pro lidi hledající pronájem. Dosavadní růst cen nájemného by měl zpomalovat, v některých lokalitách i stagnovat," dodal Němeček.</p>
      <p>HB Index sleduje byty, rodinné domy a pozemky. Je založen na reálných odhadech tržních cen nemovitostí, které si prostřednictvím hypotečního úvěru pořídili klienti Hypoteční banky.</p>
    </article>
  </body>
</html>