<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231274/"/>
    <meta property="og:site_name" content="Українська правда"/>
    <meta property="article:published_time" content="2019-11-07T12:11:50+00:00"/>
    <meta property="og:title" content="Омбудсмен повідомила про погіршення здоров'я політв'язня Шумкова"/>
    <meta property="og:description" content="Уповноважена Верховної Ради з прав людини Людмила Денісова повідомила про погіршення стану здоров’я незаконно засудженого українця Олександра Шумкова, якого утримують в Росії."/>
  </head>
  <body>
    <article>
      <h1>Омбудсмен повідомила про погіршення здоров'я політв'язня Шумкова</h1>
      <address>
        <time datetime="2019-11-07T12:11:50+00:00">07 Nov 2019, 12:11</time>
      </address>
      <p>Уповноважена Верховної Ради з прав людини Людмила Денісова повідомила про погіршення стану здоров'я незаконно засудженого українця Олександра Шумкова, якого утримують в Росії.</p>
      <p><b>Джерело:</b> <a href="https://www.facebook.com/denisovaombudsman/?tn-str=k*F">Facebook</a> омбудсмена</p>
      <p><b>Пряма мова:</b> "Знову порушено права незаконно засудженого Олександра Шумкова, якого утримують в ФКУ Виправна колонія № 4 УФСИН России по Тверской области", - написала Денісова</p>
      <p><b>Деталі: </b>Омбудсмен повідомила, що після завершення голодування в Олександра Шумкова значно погіршився стан здоров'я, тому він зараз знаходиться у лікарні при колонії, де його утримують.</p>
      <p>Олександра Шумкова турбує сильний головній біль, а також сильний біль в області спини та судоми. Українцю дають пігулки та вводять<b> </b>ін'єкції, не пояснюючи їх дію на організм. Співробітники лікувального закладу не надають необхідну медичну допомогу.</p>
      <p>За словами Денісової шприци для ін'єкцій наповнюються в іншому приміщенні, що несе небезпеку отримати інфекційне захворювання.</p>
      <p>"В невідкладному порядку звертаюся до Уповноваженого РФ з прав людини Татьяни Москалькової терміново вжити необхідних заходів, аби відновити права громадянина України, а саме сприяти проведенню повного медичного обстеження, за результатами якого надати відповідну кваліфіковану медичну допомогу", - заявила омбудсмен.</p>
      <p>
        <b>Передісторія:</b>
      </p>
      <ul>
        <li><a href="https://www.pravda.com.ua/news/2017/09/29/7156765/">Олександр Шумков зник </a>у вересні 2017 року.</li>
        <li>Пізніше стало відомо, що він <a href="https://www.pravda.com.ua/news/2017/09/29/7156765/">перебуває в російському СІЗО</a>, а перетнув кордон з РФ 23 серпня 2017 року.</li>
        <li>За даними джерел "Української правди" в прикордонній службі, 23 серпня Шумков нібито на авто законно перетнув українсько-російський кордон.</li>
        <li>Мати та друзі українця не вірять у те, що він добровільно міг поїхати до Росії, оскільки був активним учасником правого руху в Україні.</li>
        <li>4 грудня 2018 року у Севському суді Брянської області РФ <a href="https://www.pravda.com.ua/news/2018/12/4/7200227/">Шумкова</a>засудили до 4 років загального режиму за участь в "екстремістській організації" (якою в РФ визнано "Правий сектор").</li>
        <li>20 вересня 2019 року тітка політв’язня Людмила Шумкова <a href="https://www.pravda.com.ua/news/2019/09/20/7226899/">розповіла</a>, що племінник залучався українськими спецслужбами до спецоперацій. Під час однієї з них він і був викрадений.</li>
      </ul>
      <footer>Українська правда</footer>
      <related>
        <a href="https://www.eurointegration.com.ua/news/2019/11/7/7102761/"/>
        <a href="https://www.pravda.com.ua/news/2019/11/7/7231262/"/>
        <a href="https://www.pravda.com.ua/news/2019/11/7/7231256/"/>
      </related>
    </article>
  </body>
</html>