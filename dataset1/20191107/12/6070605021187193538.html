<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/ERC-PSOE-CIE-Guantanamo-Europa_0_2339766136.html?utm_medium=social&amp;utm_campaign=echobox&amp;utm_source=Twitter"/>
    <meta property="og:site_name" content="Ara.cat"/>
    <meta property="article:published_time" content="2019-11-07T12:12:42+00:00"/>
    <meta property="og:title" content="ERC acusa el PSOE de fer la &quot;política de Trump&quot; amb els CIE, &quot;els Guantánamo d'Europa&quot;"/>
    <meta property="og:description" content="Portarà al Congrés el tancament d'aquests centres i la derogació de la Llei d'Estrangeria"/>
  </head>
  <body>
    <article>
      <h1>ERC acusa el PSOE de fer la "política de Trump" amb els CIE, "els Guantánamo d'Europa"</h1>
      <h2>Portarà al Congrés el tancament d'aquests centres i la derogació de la Llei d'Estrangeria</h2>
      <address>
        <time datetime="2019-11-07T12:12:42+00:00">07 Nov 2019, 12:12</time>
      </address>
      <p>ERC ha dedicat la campanya a posar el PSOE en el centre de totes les crítiques. Aquest dijous, el tema escollit per carregar contra els socialistes ha sigut la seva política d'estrangeria, que ha considerat que es basa a fer una política pròpia de "Donald Trump". ERC ha convocat un acte de campanya davant el Centre d'Internament d'Estrangers (CIE) de la Zona Franca de Barcelona. </p>
      <p>La candidata número quatre dels republicans a las eleccions generals, Maria Dantas, n'ha demanat el tancament i ha assegurat que aquests centres són els "Guantánamo de l'Estat i d'Europa". Ha afirmat que són presons encobertes i s'ha compromès a promoure'n el tancament –així com la derogació de la Llei d'Estrangeria– a la pròxima legislatura al Congrés. </p>
      <p>"No són els immigrants sense papers els que haurien de ser a la presó, sinó els representants dels partits polítics racistes i xenòfobs que fomenten l'odi i la violència amb un discurs a l'estil Bolsonaro", ha conclòs la candidata, d'arrels brasileres. Ha afegit que els que promouen aquests discursos són els que veritablement promouen "el trencament de l'estat espanyol". </p>
      <figure>
        <a href="https://www.ara.cat/2019/11/07/politica/ERC-celebrat-CIE-Zona-Franca_2339776188_67196979_1200x800.jpg">
          <img src="https://www.ara.cat/2019/11/07/politica/ERC-celebrat-CIE-Zona-Franca_2339776188_67196979_1200x800.jpg"/>
        </a>
        <figcaption>L'acte d'ERC s'ha celebrat davant del CIE de la Zona Franca. / MARC PUIG / ERC</figcaption>
      </figure>
      <p>Més enllà dels CIE, ha assenyalat altres problemes que, segons el seu parer, pateixen els nouvinguts a Catalunya. Ha esmentat des dels obstacles per obtenir la nacionalitat al reagrupament familiar i també "quedar-se sense papers perquè Estrangeria no dona cites". O la vulneració del dret de vot. Segons les seves dades, 1,2 milions de ciutadans nascuts fora de Catalunya no podran votar, encara que un 53% d'aquests fa més de deu anys que resideixen aquí i el 80%, més de cinc.</p>
      <h3>Les lleis d'ERC</h3>
      <p>En contraposició a aquesta política <i> trumpista</i> que segons ERC practica el PSOE –i ha practicat el PP mentre ha governat, ha afegit–, Dantas s'ha compromès a portar al Congrés una llei de mobilitat humana per aconseguir "un tracte digne per a totes les persones". I també una llei contra el racisme i la xenofòbia que perseguiria "il·legalitzar" les "pràctiques discriminatòries per raons d'origen i de creences".</p>
    </article>
  </body>
</html>