<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425339/penthos-sto-dwdekanhsiako-podosfairo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-07T12:00:03+00:00"/>
    <meta property="og:title" content="Πένθος στο Δωδεκανησιακό ποδόσφαιρο"/>
    <meta property="og:description" content="Θλίψη και πένθος για μια ακόμα φορά στο Δωδεκανησιακό ποδόσφαιρο και γενικότερα στη Ροδιακή κοινωνία καθώς ένα εκλεκτό της μέλος ξεκίνησε το αιώνιο ταξίδι."/>
  </head>
  <body>
    <article>
      <h1>Πένθος στο Δωδεκανησιακό ποδόσφαιρο</h1>
      <h2>«Έφυγε» και ο Στέφανος Δημητράς</h2>
      <address>
        <time datetime="2019-11-07T12:00:03+00:00">07 Nov 2019, 12:00</time>
      </address>
      <p>
        <b>Θλίψη και πένθος για μια ακόμα φορά στο Δωδεκανησιακό ποδόσφαιρο και γενικότερα στη Ροδιακή κοινωνία καθώς ένα εκλεκτό της μέλος ξεκίνησε το αιώνιο ταξίδι.</b>
      </p>
      <p>Πρόκειται για τον Στέφανο Δημητρά που «έφυγε» σε ηλικία 68 ετών. Διετέλεσε επί σειρά ετών κοινοτάρχης και μετέπειτα Δήμαρχος Καμείρου, αλλά τα πιο παλιά χρόνια είχε συνδέσει το όνομά του και με την ποδοσφαιρική ομάδα της Ρόδου.</p>
      <p>Ξεκίνησε να αγωνίζεται στην ομάδα της γενέτειράς του, τον Ευκλή Σορωνής και το ταλέντο του δεν άργησε να ξεχωρίσει με αποτέλεσμα να πάρει μετεγγραφή για την ομάδα της Ρόδου στην οποία έμεινε για αρκετά χρόνια και έζησε μεγάλες χαρές αλλά και λύπες.</p>
      <p>Με την «πράσινη» φανέλα αγωνίστηκε κυρίως στα χρόνια της Β’ Εθνικής Κατηγορίας τις δεκαετίες του 1960 και του 1970, έχοντας για συμπαίκτες πολύ μεγάλα ονόματα της εποχής εκείνης όπως ο Αντώνης Πίττας, ο Γιώργος Αχιολάς, ο Κώτης αλλά και πολλοί άλλοι. Δεν έμεινε στα χρόνια της Α’ Εθνικής καθώς επέστρεψε στο χωριό του για να αγωνιστεί ξανά στον Ευκλή στον οποίο τερμάτισε την καριέρα του.</p>
      <p>Στην ομάδα μάλιστα της Σορωνής διετέλεσε αργότερα και προπονητής.</p>
      <p>Ο Στέφανος Δημητράς άφησε το στίγμα του στα αθλητικά δρώμενα της περιοχής και από τη θητεία του στα κοινά καθώς έκανε ό,τι περνάει από το χέρι του για να αποκτήσει η νεολαία της περιοχής σωστές εγκαταστάσεις. Ήταν ιδιαίτερα αγαπητός και όλοι όσοι τον γνώριζαν προσωπικά έχουν να πουν μόνο καλά λόγια.</p>
    </article>
  </body>
</html>