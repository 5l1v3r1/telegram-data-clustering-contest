<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/attualita/2019/11/07/news/lamborghini_lancia_una_nuova_tecnologia_per_supercondensatori-240491244/"/>
    <meta property="og:site_name" content="Repubblica.it"/>
    <meta property="article:published_time" content="2019-11-07T12:29:00+00:00"/>
    <meta property="og:title" content="Lamborghini show hi-tech per i supercondensatori"/>
    <meta property="og:description" content="Il risultato è stato ottenuto grazie alla proficua collaborazione avviata tre anni fa con il Massachusetts Institute of Technology"/>
  </head>
  <body>
    <article>
      <h1>Lamborghini show hi-tech per i supercondensatori</h1>
      <h2>Il risultato è stato ottenuto grazie alla proficua collaborazione avviata tre anni fa con il Massachusetts Institute of Technology</h2>
      <address>
        <time datetime="2019-11-07T12:29:00+00:00">07 Nov 2019, 12:29</time>
      </address>
      <p> <br/>E’ il brevetto di un innovativo materiale di sintesi, base tecnologica per una nuova generazione di supercondensatori, il primo frutto della partnership avviata tre anni fa tra Automobili Lamborghini e il Massachusetts Institute of Technology.<br/> <br/>L’accordo di collaborazione è stato firmato tre anni fa con l’adesione della casa del toro al Mit-Italy Program e nel 2017 sono stati lanciati due progetti di ricerca, uno con il professor Mircea Dinc? del dipartimento di chimica, e l’altro con il professor John Anastasios Hart del dipartimento di ingegneria meccanica del Mit.<br/> <br/>Il passo successivo prevede ora lo svolgimento di ulteriori analisi sull’ottimizzazione delle proprietà del materiale e la realizzazione di campioni su scale sempre maggiori.<br/>L’importante risultato è parte del percorso di elettrificazione avviato da Automobili Lamborghini nel 2017 con la “Terzo Millennio”, di cui la Siàn, svelata allo scorso salone di Francoforte, rappresenta il più recente step.<br/> <br/>“La ricerca congiunta con il Mit incarna pienamente i nostri valori e la nostra vocazione ad anticipare il futuro – ha dichiarato Stefano Domenicali, chairman e chief executive officer di Automobili Lamborghini –<br/>Un futuro in cui l’ibridizzazione è sempre più auspicabile e inevitabilmente necessaria”.<br/> <br/>Il nuovo materiale, messo a punto nei laboratori del dipartimento di chimica del Mit dal team del Professor Mircea Dinc? con il supporto del dipartimento di concept development di Automobili Lamborghini, si basa sul concetto di “Metal – Organic Framework”.<br/>Da segnalare che la struttura molecolare di questa famiglia di materiali lo rende il candidato ideale per la realizzazione degli elettrodi dei futuri supercondensatori high-performance.<br/> <br/>“Il materiale difatti massimizza la superficie specifica, ovvero la quantità di superficie esposta alle cariche elettriche in relazione alla massa e al volume del campione – spiegano i ricercatori – In particolare l’obiettivo dichiarato della ricerca è il miglioramento della densità energetica, che il brevetto oggi depositato promette di incrementare fino al 100% rispetto alla tecnologia attualmente in commercio.<br/>Il team di ricerca ha in effetti solo iniziato ad investigare l’incremento di capacità consentito da questa nuova tecnologia: l’attuale brevetto, frutto di due anni di lavoro, lo quantifica con un raddoppio, ma sul piano teorico il limite è molto superiore, anche rispetto ai supercondensatori montati sulla Lamborghini Sián, che rappresentano la vetta della tecnologia convenzionale in questo campo”.<br/> <br/>All’atto pratico il supercondensatore, che per le applicazioni sportive high performance rappresenta già ad oggi una soluzione vincente in virtù delle sue eccezionali specifiche di potenza e di durabilità, promette così di diventare, grazie al marchio del toro, uno dei protagonisti assoluti dei prossimi anni.<br/> <br/>Allo stesso tempo, la collaborazione triennale in atto con il team del professor John Anastasios Hart del dipartimento di ingegneria meccanica del Mit mira alla ricerca di nuovi principi di progettazione per i materiali delle batterie ad alte prestazioni, in modo da consentire l’integrazione nella struttura della vettura.<br/> <br/>E proprio a partire da questo progetto saranno messi a punto prototipi di batterie capaci di coniugare elevate capacità di accumulo dell’energia, versatilità geometrica e integrità strutturale.<br/> <br/>Infine, in aggiunta alle attività legate ai laboratori, la collaborazione con il Mit – Italy program ha già offerto a due studentesse la possibilità di vivere un’esperienza presso Automobili Lamborghini, che ha avuto come frutto l’apporto delle due giovani allo sviluppo delle tecniche di caratterizzazione dei materiali compositi e alla modellazione matematica del comportamento dei supercondensatori.<br/> <br/>Il successo ottenuto dall’iniziativa ha così portato Automobili Lamborghini a estendere anche al prossimo anno la collaborazione con il Mit-Italy program. (m.r.)</p>
    </article>
  </body>
</html>