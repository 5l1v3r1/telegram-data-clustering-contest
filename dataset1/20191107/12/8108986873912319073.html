<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vsim.ua/Kult-podii/hmelnitskiy---tse-prischaviy-uchen-viyshla-nova-programa-vdoma-krasche-10963257.html"/>
    <meta property="og:site_name" content="Всім"/>
    <meta property="article:published_time" content="2019-11-07T12:05:00+00:00"/>
    <meta property="og:title" content="“Хмельницький - це прищавий учень”: вийшла нова програма “Вдома краще” (ВІДЕО)"/>
    <meta property="og:description" content="Від творців “Орел і решка” з’явилися програма “Вдома краще”. Ведучий відвідує різні міста України і демонструє їх принади... і не тільки. Не обійшли стороною і Хмельницький. Що смачного, цікавого та “смердючого” у місті показали через об’єктив всеукраїнської камери?"/>
  </head>
  <body>
    <article>
      <h1>“Хмельницький - це прищавий учень”: вийшла нова програма “Вдома краще” (ВІДЕО)</h1>
      <address><time datetime="2019-11-07T12:05:00+00:00">07 Nov 2019, 12:05</time> by <a rel="author" href="https://vsim.ua/authors/matvii" target="_blank">Матвій Загоруйко</a></address>
      <ul>
        <li>Від творців “Орел і решка” з’явилися програма “Вдома краще”.</li>
        <li>Ведучий відвідує різні міста України і демонструє їх принади... і не тільки.</li>
        <li>Не обійшли стороною і Хмельницький.</li>
        <li>Що смачного, цікавого та “смердючого” у місті показали через об’єктив всеукраїнської камери?</li>
      </ul>
      <p>“Орел і решка” - популярна програма про подорожі. У кожному випуску пара ведучих відправлялася в різні куточки світу. Хтось з них жив “на широку ногу”, а хтось із обмеженим бюджетом. Вирішувала долю ведучих монетка:  “Орел чи решка?” </p>
      <p>Програма знайомила глядача із стилем життя місцевих жителів, їх колоритом, їжею та іншими красотами. Споглядати з екранів телевізора за такою “ревізією” усієї планети було більше ніж цікаво. А от подумати про те, що щось подібне можуть відзняти в Хмельницькому - і гадки не було. </p>
      <p>Однак творці програми “Орел і решка” думали по-іншому. Тому й створили “Вдома краще”. </p>
      <p>Ведучий Євген Синельников мандрує різними містами України. У кожному він відвідує найцікавіші місця за версією місцевих, визначає середню вартість борщу та відправляється в найкращий ресторан за порадою таксиста. Так було і в Хмельницькому. </p>
      <p>Яким показали місто і чому ведучий назвав його “прищавим учнем”, читайте далі.</p>
      <h3>Стометрівка, як пляж в Ялті</h3>
      <p>На початку кожного випуску Євген Синельников питає у місцевих “куди піти туристу?” “чим живе місто?”, “де душа міста?”. Серед варіантів у Хмельницькому була стометрівка, речовий ринок, парк імені Михайла Чекмана та набережна. Туди й відправився ведучий.</p>
      <p>Пройшовши по відомій стометрівці, він порівняв її з пляжем в Ялті. Мовляв, “тусіч йде такий, що яблуку ніде впасти”. У поле зору впали й клумби, самокати, фонтани і, звісно ж, самі хмельничани. Містяни “обліпили” Євгена зі всіх сторін і влаштували справжній фотосет. </p>
      <p>Коли той все ж вирвався, рушив далі - смакувати найдешевшим і найдорожчим борщем в місті. Робить це для того, щоб визначити середню вартість страви. У результаті вийшло 48 гривень. За 89 гривень він скуштував борщ в “Куркулі”, а за 7 гривень у столовій №33.</p>
      <p>З’ївши дві порції  борщу, ведучий рушив у парк імені Михайла Чекмана. Та от там ведучому виявилося не надто затишно. Про це він сказав, коли сидів на лавці біля гори неприбраного сміття. “Ніби парк і зелений, і великий, та не затишний” - каже Євген. </p>
      <h3>Сморід, бомба і самса</h3>
      <p>Здавалося, що окрім переповненого смітника, враження про парк не зіпсує більш нічого. Бо далі він рушив до громадської вбиральні. Про те, як там брудно і <a href="https://vsim.ua/Podii/zapah-fialok-matyuki-i-privitni-muhi-reviziya-tualetiv-u-parkah-hmelni-10876006.html">“пахне фіалками”, </a>писали раніше і ми. Нічого нового не побачив у туалеті і Євген Синельников. Він оцінив запах по шкалі жахіття на 7 балів. </p>
      <p>Нанюхавшись “фіалками” у хмельницькій громадській вбиральні, він відправився на набережну. Проте там ведучому було не дуже й то весело. “Берег є, прогулятися можна, качечки кричать, та робити немає що” - сказав він. </p>
      <figure>
        <img src="https://img.20minut.ua/uploads/ckeditor/0015/25/01cd46c6d02a9f0600df382bdaa49078f50e7486.png?hash=2019-11-07-12-10-39"/>
        <figcaption>Скрін з відео "Вдома краще"</figcaption>
      </figure>
      <p>А от наступне, що побачив Євген у Хмельницькому вразило його не на жарт. Мова йде про скульптури Миколи Мазура. Подивився на них він у різних частинах міста: від скверу імені Шевченка до площі поблизу “СВ”. Масштабність фігур викликала у ведучого повно позитивних емоцій. Євген назвав їх “бомбою і туристичним магнітом”.  Тож у результаті він звернувся до всіх хмельничан із проханням берегти роботи Мазура та не псувати їх.</p>
      <figure>
        <img src="https://img.20minut.ua/uploads/ckeditor/0015/25/7f4dfbcb9b15022e5241679318869d964b375d17.png?hash=2019-11-07-12-10-44"/>
        <figcaption>Скрін з відео "Вдома краще"</figcaption>
      </figure>
      <p>Ну і який же був візит до Хмельницького без відвідування “толкучки”? Речовий ринок ведучий порівняв із окремим містом. Поспілкувався Євген і з самими продавцями. Ті йому розповіли і про місцеві “наливайки”, і про товар, який продають. Щоправда, “втюхати” йому хоча б пару кросівок містянам таки не вдалося. А от продавчиня самси у кадрі таки “засвітилася”. І ще й продала Євгену випічку. Він її спробував і сказав: “На смак непогано”.</p>
      <h3>“Хмельницьк”, Хмельмен і барахолка</h3>
      <p>Також Євгену випала можливість  познайомитися із місцевим супергероєм - “Хмельменом”. Той розповів йому про себе і попередив, аби ведучий не перекручував назву міста. Мовляв, говорити “Хмельницьк” - заборонено. </p>
      <p>Якщо не “втюхали” на ринку - то на барахолці. Туди Євген Синельников потрапив зовсім випадково. Там купив всякої всячини більше як на тисячу гривень. Таким “шопінгом” ведучий залишився дуже задоволений. Більше того, сказав, що на хмельницьку барахолку слід приїжджати усім поціновувачам старовини. </p>
      <p>Ну а після, Євген відправився шукати таксі. Адже на черзі було наступне завдання: відвідати найкращий ресторан міста за порадою таксиста. Рекомендація водія виявилася вдалою. Ведучий смачно наївся і рушив дивитися на вечірнє місто.</p>
      <p>Як висновок сказав, що Хмельницький - це прищавий учень. Мовляв, це круто, що в Україні є міста, в яких все ще попереду. </p>
      <figure>
        <iframe src="https://www.youtube.com/embed/j47XFc1Hmcs" width="640" height="360" data-service="Youtube" scrolling="no"/>
      </figure>
      <p>
        <b>Слідкуйте за новинами Хмельницького у <a href="https://vsim.ua/goto/aHR0cCUzQSUyRiUyRnd3dy5mYWNlYm9vay5jb20lMkZ2c2ltLnVh">Facebook</a>, <a href="https://vsim.ua/goto/aHR0cCUzQSUyRiUyRnRlbGVncmFtLm1lJTJGdnNpbXVhX2JvdA==">Telegram</a>, <a href="https://vsim.ua/goto/aHR0cCUzQSUyRiUyRmluc3RhZ3JhbS5jb20lMkZ2c2ltX2th">Instagram</a>, <a href="https://vsim.ua/goto/aHR0cCUzQSUyRiUyRnNob3J0dXJsLmF0JTJGZmluQ0Q=">Viber</a> та <a href="https://vsim.ua/goto/aHR0cCUzQSUyRiUyRnd3dy55b3V0dWJlLmNvbSUyRnVzZXIlMkZ2c2ltdWEx">YouTube</a>.</b>
      </p>
    </article>
  </body>
</html>