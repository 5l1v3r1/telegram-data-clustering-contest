<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/pidsumki-prezidentskogo-terminu-trampa-komentar-eks-posla-ssha-v-ukrajini-novini-svitu-50052169.html"/>
    <meta property="og:site_name" content="НВ"/>
    <meta property="article:published_time" content="2019-11-07T12:14:00+00:00"/>
    <meta property="og:title" content="Справжня катастрофа. Стівен Пайфер підбив підсумки першого президентського терміну Трампа"/>
    <meta property="og:description" content="Перший президентський термін Дональда Трампа, який наближається до завершення, лише послабив Америку — у цьому переконаний екс-посол США в Україні Стівен Пайфер."/>
  </head>
  <body>
    <article>
      <h1>Справжня катастрофа. Стівен Пайфер підбив підсумки першого президентського терміну Трампа</h1>
      <h2>Перший президентський термін Дональда Трампа, який наближається до завершення, лише послабив Америку — у цьому переконаний екс-посол США в Україні Стівен Пайфер.</h2>
      <address>
        <time datetime="2019-11-07T12:14:00+00:00">07 Nov 2019, 12:14</time>
      </address>
      <p>В інтерв'ю НВ він на прохання журналіста озвучив свої особисті висновки про підсумки роботи Трампа на посаді президента.</p>
      <p>«Не думаю, що його каденція була позитивом для Америки. Вона послабила американські політичні інститути, спецслужби, Держдеп, Міністерство юстиції, ФБР. І навіть багато республіканців це розуміють», - заявив Пайфер.</p>
      <p>За його словами, через Трампа демократам і республіканцям все складніше знаходити спільну мову там, де вони її зазвичай знаходили. Поляризація американської політики - велика проблема, якої могло б не бути і яка не обіцяє Америці нормального майбутнього, нарікає екс-посол.</p>
      <p>«Окрема розмова - зовнішня політика Трампа. Це справжнісінька катастрофа», - оцінив її Пайфер.</p>
      <p>Він заявив, що Трамп підірвав довіру ключових союзників США, не отримавши при цьому жодних результатів.</p>
      <p>«Трамп обмінюється компліментарними листами з лідером Північної Кореї, а той у цей час облаштував ракетну систему, здатну завдати удару по розташованим у регіоні американським військам, а це 55 тис. солдатів. Ця система загрожує Японії і Південній Кореї, нашим союзникам. Вихід з угоди з Іраном ніяк не "розрулив" іранське питання», - нагадав Пайфер.</p>
      <p>Відносно Росії він загалом погодився з позицією Трампа про необхідність «мати нормальні відносини» з Москвою.</p>
      <p>«Я б теж хотів їх мати. Але щоб досягти цього, треба дочекатися змін у російській політиці щодо Донбасу. Не схоже, щоб Трамп підштовхував Росію до цього», - зазначив екс-посол.</p>
      <p>
        <i>
          <b>Читайте повну версію цього інтерв'ю у свіжому номері журналу НВ - №41 від 7 листопада 2019 року.</b>
        </i>
      </p>
    </article>
  </body>
</html>