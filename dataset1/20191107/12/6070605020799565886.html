<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Puigdemont-Ponsati-ERC-CUP-Congres_0_2339766152.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T12:39:00+00:00"/>
    <meta property="og:title" content="Puigdemont, Comín i Ponsatí reclamen que JxCat, ERC i CUP formin un únic grup parlamentari al Congrés"/>
    <meta property="og:description" content="Defensen que no segueixi les directrius de cap formació i que tingui llibertat de vot"/>
  </head>
  <body>
    <article>
      <h1>Puigdemont, Comín i Ponsatí reclamen que JxCat, ERC i CUP formin un únic grup parlamentari al Congrés</h1>
      <h2>Defensen que no segueixi les directrius de cap formació i que tingui llibertat de vot </h2>
      <address>
        <time datetime="2019-11-07T12:39:00+00:00">07 Nov 2019, 12:39</time>
      </address>
      <p>L'expresident Carles Puigdemont i els exconsellers Toni Comín i Clara Ponsatí han instat avui ERC i la CUP a formar un grup parlamentari únic al Congrés espanyol avalant la proposta que Laura Borràs va llançar durant el debat de TV3 i que ahir va tornar a posar damunt la taula davant el <a href="https://www.ara.cat/politica/eleccions-generals-2019-10-novembre-erc-jxcat_0_2339766062.html">silenci dels republicans</a> i el rebuig dels <a href="https://www.ara.cat/politica/CUP-refusa-parlamentari-Madrid-televisio_0_2339166268.html">cupaires</a>.</p>
      <p>
        <a href="https://www.ara.cat/politica/JxCat-ERC-CUP-independentista-Congres_0_2338566306.html">JxCat demana a ERC i a la CUP fer un únic grup independentista al Congrés</a>
      </p>
      <p>"Proposem als representants de les candidatures dels grups polítics que van fer possible l’1 d’Octubre i la declaració d’independència que, al marge dels resultats que cadascú obtingui, considerin seriosament l’oportunitat que hi hagi al Congrés, per primera vegada, una representació oficial en nom de la República Catalana", assenyalen en una carta signada per tots tres.</p>
      <p>Consideren que per a "la visualització i l'eficàcia de la lluita pel reconeixement i l'explicació de la República, és una oportunitat extraordinària que es pugui formar al Congrés de Diputats un gran grup parlamentari de la República Catalana, format pels representants que esculli el poble de<br/>Catalunya en llistes sobiranistes".</p>
      <p>Un grup que no hauria d'estar sotmès, segons el seu parer, a les directrius de cap formació. "Un grup on hi hagi llibertat de vot dels diferents col·lectius de representants, on s’acordin els temps d’intervenció i de control parlamentari segons la representativitat que cada candidatura obtingui, i on es permeti als representants de cada candidatura tenir visibilitat pròpia". Aquest grup parlamentari exerciria, defensen, "el control del govern espanyol, la iniciativa parlamentària i la interlocució política amb la resta de grups en nom de la República Catalana".</p>
      <p>Puigdemont i els exconsellers remarquen la necessitat de fer aquest pas perquè els partits independentistes que es presenten a les eleccions espanyoles "poden tenir un resultat, en conjunt, molt favorable i poden situar el nombre de diputats del sobiranisme republicà a prop del 50% o per damunt". En aquest sentit, destaquen que "la veu de la República Catalana pot irrompre amb força a Madrid i pot actuar políticament des de la diversitat de perfils i sensibilitats que hi haurà representades".</p>
    </article>
  </body>
</html>