<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zena-jez-nechala-dite-v-mrazu-dostala-za-pokus-o-vrazdu-pet-let/1818311?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T12:28:00+00:00"/>
    <meta property="og:title" content="Žena, jež nechala dítě v mrazu, dostala za pokus o vraždu pět let"/>
    <meta property="og:description" content="Praha - Žena, která nechala loni v únoru svého šestitýdenního syna venku v mrazu, půjde do vězení za pokus o vraždu na pět let. Trest jí zpřísnil odvolací Vrchní soud v Praze, původně byla žena potrestána za opuštění dítěte 2,5 lety vězení. Dnešní rozhodnutí je pravomocné. Žena přiznala, že chlapce odložila, hájila se však tím, že na místě počkala, dokud ho někdo nenajde."/>
  </head>
  <body>
    <article>
      <h1>Žena, jež nechala dítě v mrazu, dostala za pokus o vraždu pět let</h1>
      <address><time datetime="2019-11-07T12:28:00+00:00">07 Nov 2019, 12:28</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Žena, která nechala loni v únoru svého šestitýdenního syna venku v mrazu, půjde do vězení za pokus o vraždu na pět let. Trest jí zpřísnil odvolací Vrchní soud v Praze, původně byla žena potrestána za opuštění dítěte 2,5 lety vězení. Dnešní rozhodnutí je pravomocné. Žena přiznala, že chlapce odložila, hájila se však tím, že na místě počkala, dokud ho někdo nenajde.</p>
      <p>Mladá žena původem z Vietnamu podle rozsudku odložila své dítě loni 19. února u opuštěné budovy v Čiklově ulici v Praze 4 a odešla. Chlapeček nebyl dostatečně oblečený, spal, nevydával žádné zvuky a ležel na betonu a na odlehlém místě. Vzhledem k tomu, že teplota byla pouze těsně nad nulou, vydržel by novorozenec naživu podle znalců pouze několik desítek minut. Dítě nezemřelo jen díky náhodě, nalezl ho svědek, který ho vzal domů a zavolal záchrannou službu.</p>
      <p>Z pokusu o vraždu byla žena původem z Vietnamu obžalována. Podle pražského městského soudu ale nebyla vyvrácena její obhajoba, kdy tvrdila, že z místa neodešla a počkala, dokud syna někdo nenajde. Proto čin v červnu překvalifikoval na opuštění dítěte, při kterém ženě hrozilo maximálně pět let. Za pokus o vraždu ji přitom mohl soud potrestat až 20 lety vězení, případně i výjimečným trestem.</p>
      <p>Žalobkyně v odvolání, kterému vrchní soud vyhověl, argumentovala tím, že na kamerových záznamech je vidět, jak žena z místa, kde dítě nechala, odchází. S tím souhlasila i předsedkyně odvolacího senátu Pavla Augustinová. "Nelze se ztotožnit s tvrzením soudu prvního stupně, že obžalovaná vyčkává za rohem druhého, nižšího domu," řekla dnes soudkyně. "Obhajoba obžalované byla účelová," doplnila.</p>
      <p>Obžalovaná podle soudkyně odložila dítě na místě, kam z ulice není vidět, svědek ho nalezl pouze proto, že se tam cíleně podíval. Kdyby žena chtěla, aby dítě někdo nalezl, mohla ho odložit na jiné místo, kde by byla větší šance, že ho někdo nalezne.</p>
      <p>Za pokus o vraždu soud ženu potrestal proto, že musela být srozuměna s tím, že pokud dítě položí v minimálním oblečení na prochladlý beton, hrozí mu smrt. U opuštění dítěte pachatel pouze vystavuje nebezpečí způsobení těžké újmy na zdraví. "Pakliže je pachatel srozuměn s tím, že dítěti které opouští, reálně hrozí usmrcení vinou jeho jednání a přesto tímto způsobem koná, lze dovodit zavinění ve formě nepřímého úmyslu," dodala Augustinová.</p>
      <p>Ženě ale soudkyně uložila trest výrazně pod spodní hranicí trestní sazby, která činí 15 let. Přihlédla k tomu, že měla v době činu snížené rozpoznávací a ovládací schopnosti kvůli složité rodinné situaci, navíc má abnormálně snížený intelekt.</p>
      <p>Žena den po činu odjela do Německa, kde si podle svých slov dělala kurz manikérky a kde žije její přítel, který o dítěti údajně nevěděl. Po několika měsících ji zadržela policie, od té doby je ve vazbě.</p>
    </article>
  </body>
</html>