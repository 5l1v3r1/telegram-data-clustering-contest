<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740524"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T12:00:00+00:00"/>
    <meta property="og:title" content="วิวาทะ'รถบรรทุก-ตร.'ปรับ500 กระจกร้าวผิดหรือไม่ผิด"/>
    <meta property="og:description" content="กลายเป็นประเด็นเมื่อคนขับรถบรรทุก 6 ล้อ โพสต์เฟซฯอ้างโดนปรับ 500 บาท ปมกระจกหน้าร้าว ชี้น่าจะตักเตือนก่อน ด้าน ตร.แจงผิด พ.ร.บ.ขนส่ง อาจเกิดอันตราย"/>
  </head>
  <body>
    <article>
      <h1>วิวาทะ'รถบรรทุก-ตร.'ปรับ500 กระจกร้าวผิดหรือไม่ผิด</h1>
      <address>
        <time datetime="2019-11-07T12:00:00+00:00">07 Nov 2019, 12:00</time>
      </address>
      <slideshow>
        <figure>
          <img src="https://www.dailynews.co.th/admin/upload/20191107/news_JfuRQmoqSp185739_533.jpg?v=20191108033"/>
        </figure>
        <figure>
          <img src="https://www.dailynews.co.th/admin/upload/20191107/news_xfxgZwgyxg185719_533.jpg?v=20191108033"/>
        </figure>
      </slideshow>
      <p>
        <b>กลายเป็นประเด็นเมื่อคนขับรถบรรทุก 6 ล้อ โพสต์เฟซฯอ้างโดนปรับ 500 บาท ปมกระจกหน้าร้าว ชี้น่าจะตักเตือนก่อน ด้าน ตร.แจงผิด พ.ร.บ.ขนส่ง อาจเกิดอันตราย</b>
      </p>
      <p>เมื่อวันที่ 7 พ.ย. มีผู้ใช้เฟซบุ๊กรายหนึ่งโพสต์ข้อความว่า “คุณโดนข้อหากระจกหน้าแตก ตำรวจประเทศไทยเก่งจังเก่งที่สุดดดดดในโลก เลยพี่น้องงง” พร้อมภาพใบสั่งเล่มที่ 025829 เลขที่ 07 ในข้อหาอุปกรณ์ส่วนควบชำรุด(กระจกแตก) ให้เสียค่าปรับ 500 บาท เหตุเกิดในท้องที่ สภ.หนองไผ่ อ.หนองไผ่ เมื่อวันที่ 6 พ.ย.62 ทำให้มีผู้เข้ามาแสดงความคิดเห็นจำนวนมาก<br/><br/>ผู้สื่อข่าวจึงติดต่อไปยังผู้ใช้เฟซบุ๊กดังกล่าว ทราบชื่อคือ นายนิวัฒน์ แดงท้าว อายุ 44 ปี อยู่บ้านเลขที่ 212 หมู่ 14 ต.บุ่งคล้า อ.หล่มสัก จ.เพชรบูรณ์ ได้พาไปตรวจสอบรถคันที่โดนใบสั่ง ซึ่งเป็นรถบรรทุก 6 ล้อ อีซูซุ สีขาว ทะเบียน 82-5010 เพชรบูรณ์ พบว่าที่กระจกหน้าฝั่งคนขับมีรอยร้าวยาวประมาณ 1 ฟุต</p>
      <figure>
        <img src="https://www.dailynews.co.th/admin/upload/20191107/news_xfxgZwgyxg185719_533.jpg?v=20191108033?v=8470"/>
      </figure>
      <p>นายนิวัฒน์ เปิดเผยว่า เป็นลูกจ้างขับรถให้กับเถ้าแก่มาทำงานรับเหมาก่อสร้างบ้านใน อ.บึงสามพัน จ.เพชรบูรณ์ วันเกิดเหตุขับรถไปสถานที่ก่อสร้าง เมื่อมาถึงได้มีด่านตรวจ ตำรวจเรียกดูเอกสารต่างๆ ซึ่งตนก็มีให้ครบ จากนั้นตำรวจได้เชิญตัวให้ลงจากรถ พร้อมแจ้งว่ารถกระจกหน้าแตก ผิด พ.ร.บ.ขนส่ง จึงเขียนใบสั่งให้ รู้สึกงงๆแต่ก็พูดอะไรไม่ออก ส่วนตัวคิดว่าน่าจะตักเตือนกันก่อน  สำหรับกระจกที่ร้าวสาเหตุเกิดจากก้อนหินกระเด็นใส่และเป็นจุดเล็กๆ แต่ต่อมาได้ร้าวยาวขึ้นเรื่อยๆ เป็นระยะเวลา 1 ปีแล้ว<br/><br/>ด้าน ร.ต.อ.นิติธร เกษาอาจ รอง สว.จร.สภ.หนองไผ่ ชี้แจงว่า รถคันดังกล่าวผิด พ.ร.บ.ขนส่ง ใช้รถที่มีสภาพไม่มั่นคงแข็งแรง (กระจกแตก) ซึ่งการใช้รถในลักษณะดันี้ อาจจะเกิดอันตรายต่อผู้ขับขี่เองหรือหากเกิดอุบัติเหตุก็อาจจะเกิดอันตรายกับผู้อื่นก็เป็นได้ จึงจำเป็นต้องออกใบสั่งเพื่อเสียค่าปรับ และให้ไปดำเนินการแก้ไขให้ปลอดภัยต่อไป.</p>
      <figure>
        <img src="https://www.dailynews.co.th/admin/upload/20191107/news_YZsQuYlvto185802_533.jpg?v=20191108033?v=9909"/>
      </figure>
    </article>
  </body>
</html>