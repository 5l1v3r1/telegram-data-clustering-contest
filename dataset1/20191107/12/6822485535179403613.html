<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816033.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T12:02:00+00:00"/>
    <meta property="og:title" content="سرلشکر سلامی: سپاه با نابسامانی‌های اجتماعی کنار نمی‌آید"/>
    <meta property="og:description" content="به گزارش تسنیم، سرلشکر حسین سلامی فرمانده کل سپاه پاسداران انقلاب اسلامی صبح امروز پنج‌شنبه در جریان بازدید از مرکز صیانت و بازپروری شهید زیادیان و در جمع خبرنگاران درخصوص چرایی ورود سپاه به عرصه مقابله با آسیب‌های اجتماعی، گفت: فلسفه وجودی سپاه، انهدام هر عارضه‌ای است که مردم را آزار می‌دهد."/>
  </head>
  <body>
    <article>
      <h1>سرلشکر سلامی: سپاه با نابسامانی‌های اجتماعی کنار نمی‌آید</h1>
      <address>
        <time datetime="2019-11-07T12:02:00+00:00">07 Nov 2019, 12:02</time>
      </address>
      <p>فرمانده کل سپاه گفت: مبارزه با مواد مخدر یک جنگ بزرگ در حوزه مسائل اجتماعی است که خانواده‌های ما که بخشی از ما هستند را پریشان کرده است.</p>
      <p>به گزارش تسنیم، سرلشکر حسین سلامی فرمانده کل سپاه پاسداران انقلاب اسلامی صبح امروز پنج‌شنبه در جریان بازدید از مرکز صیانت و بازپروری شهید زیادیان و در جمع خبرنگاران درخصوص چرایی ورود سپاه به عرصه مقابله با آسیب‌های اجتماعی، گفت: فلسفه وجودی سپاه، انهدام هر عارضه‌ای است که مردم را آزار می‌دهد.</p>
      <p>وی ادامه داد: سپاه با نابسامانی‌های اجتماعی کنار نمی‌آید و با بسیج همه ظرفیت‌ها به مبارزه با آنها خواهد رفت، استراتژی سپاه این است که همه لیدرها و مافیایی اصلی، تولید و توزیع‌کنندگان خرد و کلان مواد مخدر را متلاشی کند، ما باید به مرحله‌ای برسیم که هزینه انجام جرم بالا برود تا عاملان جرم از انجام آن صرف‌نظر کنند.</p>
      <p>فرمانده کل سپاه تصریح کرد: طبق قرآن کریم که فرمود اگر یک نفر را زنده کنید کل بشریت را زنده کرده‌اید سپاه پاسداران انقلاب اسلامی در شهر تهران به عنوان پایتخت و قطب عالم اسلام به شیوه ای عمل می‌کند که ریشه بدی‌ها که در شأن نظام اسلامی نیست خشکانده شود.</p>
      <p>سرلشکر سلامی عنوان کرد: مبارزه با مواد مخدر نیز یک جنگ بزرگ در حوزه مسائل اجتماعی است که خانواده‌های ما که بخشی از ما هستند را پریشان کرده است و تمام جوانان که دچار این مشکل شده‌اند همچون فرزندان ما هستند و سپاه در یک حرکت جهادی وارد صحنه خواهد شد و به مبارزه با این معضلات تا نابودی آن خواهد پرداخت، چرا که مردم کشور ما شایسته عزت و شادابی و زندگی خوب و شخصیت والا هستند و نباید پدیده‌های اجتماعی این چنینی خاطر آنها را آزرده کند.</p>
      <p>وی اظهار داشت: طبق فرموده مقام معظم رهبری که فرمود مردم عائله ما هستند ما موظفیم در کمال احترام به آنها خدمت کنیم.</p>
    </article>
  </body>
</html>