<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/7/7102761/"/>
    <meta property="og:site_name" content="Європейська правда"/>
    <meta property="article:published_time" content="2019-11-07T12:59:18+00:00"/>
    <meta property="og:title" content="В Австрії за підозрою у відмиванні грошей затримали ексчиновника міністерства РФ"/>
    <meta property="og:description" content="В Австрії у справі про відмивання грошей затримано колишнього високопосадовця міністерства культури Росії."/>
  </head>
  <body>
    <article>
      <h1>В Австрії за підозрою у відмиванні грошей затримали ексчиновника міністерства РФ</h1>
      <address>
        <time datetime="2019-11-07T12:59:18+00:00">07 Nov 2019, 12:59</time>
      </address>
      <p>В Австрії у справі про відмивання грошей затримано колишнього високопосадовця Міністерства культури Росії.</p>
      <p>Як пише "Європейська правда", про це у четвер повідомила пресслужба Національної поліції Іспанії на сайті МВС.</p>
      <p>Росіянина затримали у Відні в рамках операції по боротьбі з відмиванням грошей. Ще трьох осіб, причетних до справи, затримали в Іспанії.</p>
      <p>Двоє затриманих – громадяни Росії, колишня дружина і син російського ексчиновника. Третій — іспанський адвокат з юридичної фірми у Марбельї.</p>
      <p>"Вважається, що відмивання грошей відбулося при покупці розкішної вілли в Марбельї за ціною 4 мільйони євро, яка була оплачена коштами, імовірно, одержаними злочинним шляхом у рідній країні колишнім високопосадовцем російського міністерства", - йдеться у повідомленні.</p>
      <p>Розслідування у справі почалось в липні 2018 року, коли слідчі отримали запит від російської влади про великомасштабне податкове шахрайство, скоєне колишнім чиновником російського міністерства. Російська влада видала міжнародний ордер на його арешт.</p>
      <p>В одному із судових процесів у Росії йому у співпраці з іншими людьми інкримінується розкрадання близько 7,2 мільйона доларів державних коштів, які були виділені на реконструкцію музею Ермітаж в Санкт-Петербурзі.</p>
      <related>
        <a href="https://www.eurointegration.com.ua/news/2019/10/25/7102298/"/>
      </related>
    </article>
  </body>
</html>