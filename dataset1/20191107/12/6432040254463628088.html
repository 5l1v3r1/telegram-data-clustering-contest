<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/616390,Olsztyn-stal-sie-arena-e-sportu.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-07T12:23:32+00:00"/>
    <meta property="og:title" content="Olsztyn stał się areną e-sportu"/>
    <meta property="og:description" content="W czwartek (07.11) w olsztyńskiej hali Urania odbywają się II Mistrzostwa Warmii i Mazur w E-sporcie o Puchar Marszałka. Organizatorzy spodziewali się sporej frekwencji. I słusznie, bo zainteresowanie jest spore."/>
  </head>
  <body>
    <article>
      <h1>Olsztyn stał się areną e-sportu</h1>
      <address>
        <time datetime="2019-11-07T12:23:32+00:00">07 Nov 2019, 12:23</time>
      </address>
      <p>
        <b>W czwartek (07.11) w olsztyńskiej hali Urania odbywają się II Mistrzostwa Warmii i Mazur w E-sporcie o Puchar Marszałka. Organizatorzy spodziewali się sporej frekwencji. I słusznie, bo zainteresowanie jest spore.</b>
      </p>
      <p>Wydarzenie wystartowało o godz. 8 i potrwa do 19. <br/>W głównej mierze skierowane jest do młodzieży, a sam turniej ma być rozpatrywany jak typowy, konwencjonalny turniej międzyszkolny. Zawodnicy z całego województwa mierzą się dziś w popularnych grach — Counter-Strike: Global Offensive, FIFA 20 oraz Tekken 7. <br/><br/><b>To zmiana względem ubiegłorocznej imprezy, bo wówczas walka rozgrywała się tylko w Counter-Strike.</b> <br/><br/>Pula nagród? 10 tys. zł. Poza częścią turniejową <b>znajdziecie też inne strefy</b>, czyli — Free2Play, strefa prelekcji oraz strefa klubu Stomil. A to wszystko kompletnie za darmo.<br/><br/>Całkowicie otwarta dla uczestników strefa Free2Play skupia w sobie mnóstwo różnorodnych atrakcji – w tym stanowiska komputerowe oraz konsolowe retro gier, symulatory virtual reality, wystawę dronów wraz z symulatorami lotu, stanowiska gier nowoczesnych, wystawy broni białej czy strefa chill out.<br/><br/><b>Ale to nie wszystko, bo szykuje się seria wykładów i warsztatów. </b><br/><br/>• Co jeść, żeby wygrać – ABC diety esportowca <br/>• Paint w służbie artysty czyli słów kilka o ewolucji sztuki graficznej<br/>• Cyberpunk czy cyberbullying? Co było pierwsze?<br/>• Palec w oko – podstawy Krav Magi<br/>• Preppersi na propsie – Jak przeżyć podczas apokalipsy?<br/>• Z czym się je kryptowaluty?<br/>• Słowiańskie potwory – appki w służbie regionu<br/>• Dzień z życia weganina<br/><br/>Ważnym elementem całych Mistrzostw jest strefa stworzona przez klub Stomil Olsztyn. <br/>W tej strefie będą odbywać się rozgrywki związane ze sportem konwencjonalnym, a całość będzie dodatkowo urozmaicała obecność graczy z pierwszego składu olsztyńskiego klubu i działaczy Akademii Sportu.<br/><br/>— W kwalifikacjach do CS wystartowało <b>60 zespołów, czyli 360 zawodników.</b> Na poprzedniej edycji było to 16 zespołów. Jest więc duża różnica. Docieraliśmy do kogo się da. Filmy o wydarzeniu, akcja na Facebooku, a każda ze szkół w województwie ma nasz plakat. Rozdmuchaliśmy to więc do granic możliwości — podkreślał w rozmowie z nami Kamil Kalinowski, współorganizator wydarzenia. — Do rozgrywek Counter Strike zakwalifikowało się 8 drużyn. Ale gramy też w Tekkena 7 i FIFĘ. Jeśli zaś chodzi o Tekkena, to nasze wydarzenie uzyskało status Dojo, czyli jest traktowane, jako trasa światowa Tekkena (Tekken World Tour 2019 —red.). <br/><br/>Kamil Kalinowski nie ukrywa, że jest zadowolony z zainteresowania, ale przypomina, że wydarzenie to przecież nie tylko turnieje i granie w gry wideo...<br/><br/>— Ciekawa będzie na pewno strefa retrokonsol. Ważne jest też to, że pojawią się prelekcje i warsztaty. Ja na przykład będę opowiadał o kryptowalutach — zapowiadał. — Będzie też pokaz dronów. Wszystko transmitowane bezpośrednio z dronów na dużej scenie. Będzie tor przeszkód, a te małe drony (waga 25 gramów) pokażą co potrafią. <br/><br/>Organizatorem Mistrzostw jest Samorząd Województwa Warmińsko-Mazurskiego i AstroBoyz przy współpracy Klubu Stomil Olsztyn. Ponadto wydarzenie uzyskało patronat honorowy Prezydenta Miasta Olsztyna.<br/><br/><i>PJ</i></p>
    </article>
  </body>
</html>