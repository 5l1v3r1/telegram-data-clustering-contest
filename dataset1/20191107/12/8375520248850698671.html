<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/noviy-uryad-nareshti-viznachivsya-moskovska-cerkva-v-ukrajini-taki-maje-pereymenuvatis-638383.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T12:17:37+00:00"/>
    <meta property="og:title" content="Новий уряд нарешті визначився: Московська церква в Україні таки має перейменуватись"/>
    <meta property="og:description" content="Всі повинні розуміти, що центр впливу на Українську православну церкву Московського патріархату знаходиться в Москві - заявив міністр"/>
  </head>
  <body>
    <article>
      <h1>Новий уряд нарешті визначився: Московська церква в Україні таки має перейменуватись</h1>
      <address>
        <time datetime="2019-11-07T12:17:37+00:00">07 Nov 2019, 12:17</time>
      </address>
      <h4>Всі повинні розуміти, що центр впливу на Українську православну церкву Московського патріархату знаходиться в Москві - заявив міністр</h4>
      <p>Міністр культури, молоді та спорту Володимир Бородянський вважає, УПЦ Московського патріархату у своїй назві таки повинна позначити свою приналежність до Російської церкви, оскільки у Москві розташований її центр впливу.</p>
      <p>Про це він розповів у інтерв’ю<a href="https://risu.org.ua/ua/index/expert_thought/interview/77706/"> РІСУ</a>.</p>
      <p>«І ми розуміємо, що центр впливу на Українську православну церкву Московського патріархату знаходиться в Росії, в Москві. Звичайно, що Україна має якимось чином враховувати це. І я вважаю, що принцип, що церква повинна внести в свою назву ідентифікацію, що вона відноситься до Російської православної церкви – це зрозуміла норма, яка просто визначає, хто є хто. Всі повинні розуміти, що центр впливу на Українську православну церкву Московського патріархату знаходиться в Москві – через той же Синод», - сказав міністр.</p>
      <p>Бородянський також зауважив, що держава загалом не повинна вказувати церкві, як їй називатися. Проте під час війни влада повинна позначити, хто є хто і надати людям можливість свідомого вибору.</p>
      <p>«Тут дійсно є нюанс, що країна почала втручатись в такі елементи як назва – це не дуже правильно. Але в період війни, в період агресії проти нашої країни, коли відбуваються події на Сході, і вони відбуваються вже тривалий час, і коли у нас окупували Крим – я вважаю, що це нормально, коли країна позначає, хто є хто. І мені здається, що (такі вимоги – Т.Д.) не можна в цьому контексті вважати втручанням. Щоб люди могли свідомо обирати. Держава ж нічого не робила, вона просто сказала: давайте позначимо. Все. Свобода віросповідання залишається, але давайте позначимо, хто є хто на цій території. Я не бачу в цьому ніяких проблем», - наголосив міністр.</p>
      <p>Зазначимо, що це перша заява від представника нової влади щодо перейменування УПЦ Московського патріархату на РПЦ в Україні. Досі жодних висловлювань з приводу змін до закону «Про свободу совісті та релігійні організації» озвучено не було.</p>
      <p>Нагадаємо, 20 грудня 2018 р. Верховна Рада України ухвалила законопроєкт <a href="http://w1.c1.rada.gov.ua/pls/zweb2/webproc4_2?id=&amp;pf3516=5309&amp;skl=9">№ 5309</a>, який пропонує внесення зміни до профільного закону «Про свободу совісті та релігійні організації». Закон передбачає, що релігійна організація, центр якої знаходиться в країні-агресорі, у своїй назві повинна вказувати повну статутну назву свого релігійного центру.</p>
      <p>Окрім цього такій релігійній організації забороняється здійснювати капеланську службу у воєнних організаціях України.</p>
      <p>Нагадаємо, ще в квітні Окружний адміністративний суд міста Києва <a href="https://glavcom.ua/news/novinskiy-pohvalivsya-shcho-zablokuvav-diyu-zakonu-pro-pereymenuvannya-upc-mp-583794.html">задовольнив позов народного депутата фракції «Опозиційний блок» Олександра Долженкова і визнав дії голови Верховної Ради України Андрія Парубія протиправними</a>. Йдеться про прийняття Верховною Радою законопроекту «Про внесення змін до Закону України «Про свободу совісті та релігійні організації».</p>
      <p>Колишній спікер Верховної Ради України <a href="https://glavcom.ua/country/society/parubiy-oskarzhit-rishennya-sudu-shchodo-skasuvannya-pereymenuvannya-upc-mp-584417.html">Андрій Парубій тоді заявив, що оскаржить рішення Окружного адміністративного суду Києва</a> щодо закону про перейменування Української православної церкви Московського патріархату.</p>
      <blockquote>
        <b> Читайте також: <a href="https://glavcom.ua/publications/kirilo-znovu-shibiv-dobrovilna-vidstavka-onufriya-sprava-chasu-633630.html">Кирило знову схибив. Добровільна відставка Онуфрія – справа часу</a></b>
      </blockquote>
      <related>
        <a href="https://glavcom.ua/news/lyudinu-novinskogo-hochut-zrobiti-golovnim-z-religiji-v-ukrajini-zmi-638192.html"/>
        <a href="https://glavcom.ua/columns/zorya/rpc-namagajetsya-sprovokuvati-chergove-rozdilennya-pravoslavya-teper-v-greciji-637524.html"/>
        <a href="https://glavcom.ua/columns/dmytrogorevoy/chomu-polska-cerkva-ne-mozhe-vislovitisya-odnoznachno-pro-avtokefaliyu-dlya-ukrajini-637473.html"/>
      </related>
    </article>
  </body>
</html>