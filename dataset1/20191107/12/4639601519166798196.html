<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/finance/moskovisi-i-ellada-den-mporei-na-petyxainei-35-gia-panta/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T12:35:50+00:00"/>
    <meta property="og:title" content="Μοσκοβισί : Η Ελλάδα δεν μπορεί να πετυχαίνει πλεόνασμα 3,5% για πάντα"/>
    <meta property="og:description" content="Ο Γάλλος επίτροπος αναφέρθηκε στα ποσοστά ανάπτυξης που προβλέπονται για την Ελλάδα το 2019 (1,8%) και το 2020 (2,3%), σημειώνοντας ότι υποστηρίζονται από ένα «φιλικό προς την ανάπτυξη δημοσιονομικό πακέτο» και την αύξηση των εξαγωγών."/>
  </head>
  <body>
    <article>
      <h1>Μοσκοβισί : Η Ελλάδα δεν μπορεί να πετυχαίνει πλεόνασμα 3,5% για πάντα</h1>
      <h2>Ο Γάλλος επίτροπος αναφέρθηκε στα ποσοστά ανάπτυξης που προβλέπονται για την Ελλάδα το 2019 (1,8%) και το 2020 (2,3%), σημειώνοντας ότι υποστηρίζονται από ένα «φιλικό προς την ανάπτυξη δημοσιονομικό πακέτο» και την αύξηση των εξαγωγών.</h2>
      <address><time datetime="2019-11-07T12:35:50+00:00">07 Nov 2019, 12:35</time> by <a rel="author">ΤοΒΗΜΑ Team</a></address>
      <p>Την άποψη ότι η Ελλάδα δεν μπορεί να συνεχίσει «για πάντα» να πετυχαίνει πλεονάσματα 3,5% εξέφρασε ο επίτροπος Οικονομικών Υποθέσεων, Πιερ Μοσκοβισί ερωτηθείς σχετικά κατά την παρουσίαση των φθινοπωρινών οικονομικών προβλέψεων της Ευρωπαϊκής Επιτροπής.</p>
      <p>Ο Γάλλος επίτροπος αναφέρθηκε στα ποσοστά ανάπτυξης που προβλέπονται για την Ελλάδα το 2019 (1,8%) και το 2020 (2,3%), σημειώνοντας ότι υποστηρίζονται από ένα «φιλικό προς την ανάπτυξη δημοσιονομικό πακέτο» και την αύξηση των εξαγωγών.</p>
      <p>
        <a href="https://www.in.gr/2019/11/07/politics/kommata/tsipras-methodeyoun-paragrafi-sti-novartis-meso/">Τσίπρας : Μεθοδεύουν παραγραφή στη Novartis</a>
      </p>
      <p>
        <b>Δείτε επίσης: <a href="https://www.tovima.gr/2019/11/07/finance/komision-katevazei-ton-pixi-tis-anaptyksis-gia-tin-ellada-18-efetos-23-to-2020/">Κομισιόν : Κατεβάζει τον πήχη της ανάπτυξης για την Ελλάδα – 1,8% εφέτος – 2,3% το 2020</a></b>
      </p>
      <p>Επίσης, έκανε αναφορά στη μείωση της ανεργίας στο 14% το 2021, υπογραμμίζοντας ότι, αν και ακόμα υψηλή, θα έχει μειωθεί στο μισό από τα επίπεδα που έφτασε κατά τη διάρκεια της κρίσης. Χαιρέτισε, επίσης, την προβλεπόμενη μείωση του χρέους από το 175,2% το 2019 στο 169,3% το 2020 χάρη στα πρωτογενή πλεονάσματα.</p>
      <p>Απαντώντας σε ερώτηση εάν τα εν λόγω στοιχεία ανοίγουν το δρόμο για μείωση των πρωτογενών πλεονασμάτων, ο Π. Μοσκοβισί επανέλαβε ότι η θέση του και η θέση της Επιτροπής Γιούνκερ ήταν ότι χρειάζεται «αξιοπιστία» και ότι «οι δεσμεύσεις πρέπει να τηρούνται».</p>
      <p>Ωστόσο, τόνισε, «δεν είναι δυνατόν να συνεχίζει για πάντα αυτό», να αναγκάζεται η Ελλάδα να πετυχαίνει για πάντα πλεόνασμα 3,5%, κάτι που θα συζητηθεί, όπως είπε, «όταν έρθει η κατάλληλη στιγμή».</p>
      <p>«Σημαντικό ήταν να υπάρξει αξιοπιστία για φέτος και αυτό ήταν το μήνυμά μου προς την κυβέρνηση όταν επισκέφθηκα την Ελλάδα πριν από λίγο καιρό», επισήμανε ο ίδιος, σημειώνοντας ότι αυτή είναι η «προϋπόθεση» προκειμένου να ξεκινήσει μια συζήτηση με τους εταίρους της χώρας.</p>
      <p>Καταλήγοντας, όπως αναφέρει το ΑΠΕ, υπενθύμισε ότι αυτό θα είναι ένα ζήτημα που θα απασχολήσει την επόμενη Επιτροπή.</p>
      <p>
        <a href="https://www.tovima.gr/2019/11/07/finance/ti-allazei-sti-dei-pos-tha-idiotikopoiithei-i-depa/">Τι αλλάζει στη ΔΕΗ – Πώς θα ιδιωτικοποιηθεί η ΔΕΠΑ – Ολο το νομοσχέδιο</a>
      </p>
    </article>
  </body>
</html>