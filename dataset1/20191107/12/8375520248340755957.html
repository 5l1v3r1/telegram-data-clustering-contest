<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sbu-zatrimala-ekskerivnika-derzhavnogo-pidprijemstva-za-pidozroyu-u-kontrabandi-v-rosiyu-komplektuyuchih-dlya-viyskovih-korabliv-638389.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T12:23:06+00:00"/>
    <meta property="og:title" content="СБУ затримала екскерівника державного підприємства за підозрою у контрабанді в Росію комплектуючих для військових кораблів"/>
    <meta property="og:description" content="Підозрюваний був комерційним директором заводу, який виробляє продукцію подвійного призначення для використання на військових човнах, зокрема, Військово-морського флоту РФ"/>
  </head>
  <body>
    <article>
      <h1>СБУ затримала екскерівника державного підприємства за підозрою у контрабанді в Росію комплектуючих для військових кораблів</h1>
      <address>
        <time datetime="2019-11-07T12:23:06+00:00">07 Nov 2019, 12:23</time>
      </address>
      <h4>Підозрюваний був комерційним директором заводу, який виробляє продукцію подвійного призначення для використання на військових човнах, зокрема, Військово-морського флоту РФ</h4>
      <p>Служба безпеки України затримала колишнього керівника державного підприємства за підозрою в контрабанді в Росію комплектуючих для військових кораблів. Про це <a href="https://ssu.gov.ua/ua/news/1/category/2/view/6687#.1ecOZBU2.dpbs">йдеться у повідомленні </a>пресслужби СБУ.</p>
      <p>«У Запоріжжі Служба безпеки України блокувала діяльність одного з колишніх керівників держпідприємства, який організував контрабандне постачання обладнання та комплектуючих для військових кораблів у країну-агресора», - сказано в ньому.</p>
      <p>Підозрюваний був комерційним директором заводу, який виробляє продукцію подвійного призначення для використання на військових човнах, зокрема, Військово-морського флоту РФ.</p>
      <p>Устаткування нібито для цивільних потреб організатор замовляв у приватних структур, які офіційно діють за ліцензією держпідприємства.</p>
      <p>Для легалізації контрабандних поставок ексдиректор зареєстрував низку фірм-»прокладок», в тому числі на території Росії.</p>
      <p>Оперативники спецслужби встановили, що зловмисник також мав домовленість з митниками.</p>
      <p>Вони забезпечували вивезення продукції за кордон без здійснення перевірочних заходів та оформлення відповідних дозвільних документів.</p>
      <p>1 з 6<br/><a href="https://glavcom.ua/news/sbu-zatrimala-ekskerivnika-derzhavnogo-pidprijemstva-za-pidozroyu-u-kontrabandi-v-rosiyu-komplektuyuchih-dlya-viyskovih-korabliv-638389.html#">на весь екран згорнути</a></p>
      <figure>
        <img src="https://glavcom.ua/img/gallery/6383/89/668549_big.jpg"/>
      </figure>
      <figure>
        <img src="https://glavcom.ua/img/gallery/6383/89/668550_big.jpg"/>
      </figure>
      <figure>
        <img src="https://glavcom.ua/img/gallery/6383/89/668551_big.jpg"/>
      </figure>
      <figure>
        <img src="https://glavcom.ua/img/gallery/6383/89/668552_big.jpg"/>
      </figure>
      <figure>
        <img src="https://glavcom.ua/img/gallery/6383/89/668553_big.jpg"/>
      </figure>
      <p><a href="https://glavcom.ua/photo.html">Всі фоторепоратажі<br/></a>Фото: пресцентр СБУ</p>
      <p>Співробітники СБУ затримали підозрюваного разом зі спільником на митному посту «Мелітополь» під час оформлення обладнання, призначеного для охолодження рідини на військових кораблях.</p>
      <p>У ході проведення обшуків в офісі та за місцем проживання фігурантів справи правоохоронці вилучили велику кількість запчастин до військового обладнання і бухгалтерську документацію, що підтверджує нелегальні поставки.</p>
      <p>Також виявлено комп'ютерну техніку з листуванням із замовниками в Росії.</p>
      <p>У рамках кримінального провадження, розпочатого за ст. 333 (порушення режиму здійснення міжнародних передач товарів, що підлягають державному експортному контролю) Кримінального кодексу тривають слідчо-оперативні дії.</p>
      <related>
        <a href="https://glavcom.ua/news/na-bukovini-sbu-zatrimala-mitnika-yakiy-zaroblyav-na-jevroblyahah-638132.html"/>
        <a href="https://glavcom.ua/news/sbu-blokuvala-kontrabandu-do-rosiji-komplektuyuchih-do-viyskovih-litakiv--638157.html"/>
        <a href="https://glavcom.ua/news/mahinaciji-na-milyon-v-sbu-rozpovili-na-chomu-popavsya-zastupnik-mera-uzhgoroda-637882.html"/>
      </related>
    </article>
  </body>
</html>