<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/culture/ena-synarpastiko-taksidi-stis-megales-poleis-tis-elladas-me-proti-stasi-ta-ioannina/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T12:28:19+00:00"/>
    <meta property="og:title" content="Ένα συναρπαστικό ταξίδι στις μεγάλες πόλεις της Ελλάδας, με πρώτη στάση τα Ιωάννινα"/>
    <meta property="og:description" content="Οδεύοντας προς την συμπλήρωση 100 χρόνων από την κυκλοφορία της εφημερίδας «Το Βήμα», η Alter Εgo, οι εφημερίδες «Το Βήμα» και «ΤΑ ΝΕΑ», τα ηλεκτρονικά Μέσα in.gr, tovima.gr, tanea.gr και ο τηλεοπτικός σταθμός ONE Channel εγκαινιάζουν μια σειρά αφιερωμάτων, εκδηλώσεων και ομιλιών στις μεγάλες πόλεις της Ελλάδας"/>
  </head>
  <body>
    <article>
      <h1>Ένα συναρπαστικό ταξίδι στις μεγάλες πόλεις της Ελλάδας, με πρώτη στάση τα Ιωάννινα</h1>
      <h2>Οδεύοντας προς την συμπλήρωση 100 χρόνων από την κυκλοφορία της εφημερίδας «Το Βήμα», η Alter Εgo, οι εφημερίδες «Το Βήμα» και «ΤΑ ΝΕΑ», τα ηλεκτρονικά Μέσα in.gr, tovima.gr, tanea.gr και ο τηλεοπτικός σταθμός ONE Channel εγκαινιάζουν μια σειρά αφιερωμάτων, εκδηλώσεων και ομιλιών στις μεγάλες πόλεις της Ελλάδας</h2>
      <address><time datetime="2019-11-07T12:28:19+00:00">07 Nov 2019, 12:28</time> by <a rel="author">ΤοΒΗΜΑ Team</a></address>
      <p>Καθώς πλησιάζουμε προς την συμπλήρωση 100 χρόνων από την κυκλοφορία της εφημερίδας <b>«Το Βήμα»</b>, η <b>Alter Εgo</b>, η οποία αποτελείται από τις εφημερίδες <b>«Το Βήμα»</b> και <b>«ΤΑ ΝΕΑ»</b>, τα ηλεκτρονικά Μέσα <a href="https://www.in.gr/"><b>in.gr</b></a>, <a href="https://www.tovima.gr/"><b>tovima.gr</b></a>, <a href="https://www.tanea.gr/"><b>tanea.gr</b></a>, καθώς και τον τηλεοπτικό σταθμό <a href="https://onetv.gr/"><b>ONE Channel</b></a> εγκαινιάζουν σειρά αφιερωμάτων, εκδηλώσεων και ομιλιών, που θα πραγματοποιηθούν σε μεγάλες πόλεις της Ελλάδας.</p>
      <p>Πρόκειται για ένα συναρπαστικό ταξίδι με στάσεις τις μεγάλες πρωτεύουσες της χώρας.</p>
      <p>
        <a href="https://www.in.gr/2019/11/07/politics/diplomatia/kypros-esoda-93-dis-dolaria-gia-18-xronia-apo-tin-afroditi/">Κύπρος : Έσοδα 9,3 δισ. δολάρια για 18 χρόνια από την «Αφροδίτη»</a>
      </p>
      <p>Μέσα από αυτό το μαγικό ταξίδι επιτρέψει θα μπορέσουμε να αναδείξουμε τα ιδιαίτερα χαρακτηριστικά κάθε περιοχής και να εστιάσουμε σε ιστορικά στοιχεία που έχουν κάθε λόγο να τονιστούν.</p>
      <h3>Πρώτος σταθμός: Ιωάννινα</h3>
      <p>Ο πρώτος σταθμός θα είναι στα Ιωάννινα, όπου οι εφημερίδες <b>«Το Βήμα»</b>, <b>«ΤΑ ΝΕΑ»</b>, σε συνεργασία με τον Δήμο Ιωαννιτών θα διοργανώσουν μια σημαντική εκδήλωση-ομιλία με θέμα <b>«Οι Μεγάλες Σχολές των Ιωαννίνων – Ο Προεπαναστατικός Διαφωτισμός και ο Ηπειρώτικος Ευεργετισμός»</b>.</p>
      <p>Η εκδήλωση θα πραγματοποιηθεί τη <b>Δευτέρα 11 Νοεμβρίου 2019</b> στις <b>19.30</b> στο <b>Πνευματικό Κέντρο Ιωαννίνων </b>(Αγίας Μαρίνας 55).</p>
      <p>Μάλιστα, με στόχο την ανάδειξη της ηπειρώτικης ευποιίας, <b>«Το Βήμα»</b> και τα <b>«ΤΑ ΝΕΑ»</b> ανατυπώνουν την ιστορική έκδοση του 1930 <b>«Τα Γιάννενα κι’ η Νεοελληνική Αναγέννηση (1648-1820)»</b>, η οποία θα κυκλοφορήσει την <b>Κυριακή 17 Νοεμβρίου 2019</b> με την εφημερίδα «Το Βήμα της Κυριακής».</p>
      <p>Την εκδήλωση θα χαιρετίσει ο Πρόεδρος της Βουλής, κ. Κωνσταντίνος Τασούλας. Θα ακολουθήσει ομιλία του δημάρχου Ιωαννίνων, κ. Μωυσή Ελισάφ.</p>
      <p>Για τις «Μεγάλες Σχολές των Ιωαννίνων» και τον «Προεπαναστατικό Διαφωτισμό και τον Ηπειρώτικο Ευεργετισμό» θα μιλήσουν ο πρώην υπουργός κ. Αλέκος Παπαδόπουλος, ο καθηγητής και πρώην πρύτανης του Πανεπιστημίου Ιωαννίνων κ. Γεώργιος Δ. Καψάλης και η προϊσταμένη Διεύθυνσης της Ζωσιμαίας Δημόσιας Κεντρικής Ιστορικής Βιβλιοθήκης Ιωαννίνων κυρία Βάγια Οικονομίδη. Την ομιλία θα προλογίσει και θα συντονίσει ο διευθυντής της εφημερίδας «Το Βήμα», κ. Αντώνης Καρακούσης.</p>
      <h4>Ο προεπαναστατικός διαφωτισμός και ο ηπειρωτικός ευεργετισμός</h4>
      <p>Η ηπειρώτικη ευποιία παραμένει μέχρι τις μέρες μας εμβληματική. Οι εθνικοί ευεργέτες με καταγωγή από την <b>Ήπειρο</b>, οι οποίοι ξενιτεύτηκαν και μεγαλούργησαν στα πέρατα της Γης, δεν ξέχασαν ποτέ την πατρίδα τους. Συνέβαλαν στην ανέγερση σχολείων, νοσοκομείων, ναών, εθνικών σταδίων, ίδρυσαν τράπεζες και κοινωφελή ιδρύματα και στήριξαν ανήμπορους. Το έργο τους το αντιλαμβάνεται κανείς σε μια απλή βόλτα στο κέντρο της Αθήνας.</p>
      <p>Μπορεί κανείς να αναλογιστεί πώς θα ήταν η εικόνα της πρωτεύουσας της χώρας μας δίχως το <b>Καποδιστριακό Πανεπιστήμιο</b>, την <b>Ακαδημία</b>, το <b>Οφθαλμιατρείο</b>, το <b>Αρσάκειο</b>, το κεντρικό κτίριο της <b>Εθνικής Τράπεζας</b>, το <b>Ζάππειο Μέγαρο</b>, το <b>Πολυτεχνείο</b>, τη <b>Ριζάρειο Σχολή</b>, τη <b>Μητρόπολη Αθηνών</b> και άλλα εμβληματικά κτίσματα;</p>
      <p>Η ανέγερση κάθε μεγάλου κτιρίου στην Αθήνα αποτέλεσε έργο και πρωτοβουλία της ηπειρώτικης ευποιίας, με τα ονόματα, μεταξύ άλλων, των <b>αδελφών Ζωσιμά, Γεωργίου Αβέρωφ, Απόστολου Αρσάκη, Ιωάννη Γεννάδιου, Ιωάννη Δομπόλη, Ευαγγέλη και Κωνσταντίνου Ζάππα, Χρηστάκη Ζωγράφου, Ζώη Καπλάνη, Σίμωνος και Λάμπρου Μαρούτση, Βασιλείου Μελά, Ιωάννη Μπάγκα, Μάνθου και Γεωργίου Ριζάρη, Γεωργίου και Σίμωνος Σίνα, Γεωργίου Σταύρου, Νικολάου Στουρνάρη, Μιχαήλ Τοσίτσα, Γεωργίου Χατζηκώστα</b> να μένουν χαραγμένα στην Ιστορία του ελληνικού κράτους.</p>
      <p>Η <b>Ήπειρος</b> και η <b>Δυτική Μακεδονία</b>, όπου δημιουργήθηκαν εστίες υποδοχής του Διαφωτισμού, βρίσκονταν από πολιτική σκοπιά στην καρδιά της οθωμανικής επικράτειας στα Βαλκάνια. Το κοινό στοιχείο αυτών των διαφορετικών πολιτικά περιοχών ήταν η απόστασή τους τόσο από την έδρα της οθωμανικής εξουσίας όσο και από το Πατριαρχείο, το οποίο αποτελούσε τον εκφραστή της ιδεολογικής νομιμότητας για τους ορθόδοξους πληθυσμούς της Αυτοκρατορίας. Η απόσταση στο χώρο, ωστόσο, αποτελούσε μεν αναγκαία γεωγραφική προϋπόθεση για την επιβίωση, αλλά όχι και επαρκή συνθήκη για την αρχική εμφάνιση του Διαφωτισμού. Την προϋπόθεση αυτή πληρούσε ένας άλλος γεωγραφικός παράγοντας, η γειτνίαση ή η πρόσβαση που διέθεταν αυτές οι περιοχές προς σημαντικά κέντρα του ευρωπαϊκού πολιτισμού:</p>
      <ul>
        <li>Τα Ιόνια νησιά και τα Ιωάννινα γειτόνευαν με την Ιταλία και διατηρούσαν ιδιαίτερους δεσμούς με τη Βενετία</li>
        <li>Οι Παραδουνάβιες Ηγεμονίες συνδέονταν με την Αυστρία και τα Γερμανικά Κράτη και</li>
        <li>Η Δυτική Μακεδονία επικοινωνούσε με την Κεντρική Ευρώπη μέσω των χερσαίων εμπορικών συναλλαγών που αναπτύχθηκαν το 18ο αιώνα.</li>
      </ul>
      <p>Αυτοί οι δεσμοί, οικονομικοί, πολιτισμικοί και κοινωνικοί, και επιπλέον στην περίπτωση της Επτανήσου η πολιτική κυριαρχία μιας ευρωπαϊκής πολιτείας, δημιούργησαν τους διαύλους μέσω των οποίων οι επιδράσεις της ευρωπαϊκής σκέψης και οι ιδέες του Διαφωτισμού πέρασαν στον ελληνικό κόσμο.</p>
      <h3>Το πρόγραμμα της της εκδήλωσης «Οι Μεγάλες Σχολές των Ιωαννίνων. Ο Προεπαναστατικός Διαφωτισμός και ο Ηπειρώτικος Ευεργετισμός»:</h3>
      <h4>19:15</h4>
      <p>Ώρα προσέλευσης</p>
      <h4>19:30</h4>
      <p>Παρουσίαση – Συντονισμός Ομιλητών</p>
      <ul>
        <li>Ο Διευθυντής της εφημερίδας «ΤΟ ΒΗΜΑ», κ. Αντώνης Καρακούσης</li>
      </ul>
      <h4>19:40</h4>
      <p>Χαιρετισμοί:</p>
      <ul>
        <li>Ο Πρόεδρος της Βουλής, κ. Κωνσταντίνος Τασούλας</li>
        <li>Ο Δήμαρχος Ιωαννίνων, κ. Μωυσής Ελισάφ</li>
      </ul>
      <h4>20:00</h4>
      <p>Ομιλία, Ιστορική Αναφορά για τις «Μεγάλες Σχολές των Ιωαννίνων.<br/>Ο Προεπαναστατικός Διαφωτισμός και ο Ηπειρώτικος Ευεργετισμός»:</p>
      <ul>
        <li>Ο πρώην Υπουργός, κ. Αλέκος Παπαδόπουλος</li>
        <li>Ο Καθηγητής, πρώην Πρύτανης του Πανεπιστημίου Ιωαννίνων, κ. Γεώργιος Καψάλης</li>
        <li>Η Διευθύντρια της Βιβλιοθήκης της Ζωσιμαίας Σχολής, κυρία Βάγια Οικονομίδη</li>
      </ul>
      <h4>21:30</h4>
      <p>Θα ακολουθήσει cocktail στην αίθουσα του φουαγέ του Πνευματικού Κέντρου Ιωαννίνων</p>
      <figure>
        <img src="https://www.in.gr/wp-content/uploads/2019/11/deftera.jpg"/>
      </figure>
      <ul>
        <li>
          <b>
            <a href="https://www.in.gr/wp-content/uploads/2019/11/%CE%A0%CE%A1%CE%9F%CE%A3%CE%9A%CE%9B%CE%97%CE%A3%CE%97-%CE%95%CE%9A%CE%94%CE%97%CE%9B%CE%A9%CE%A3%CE%97%CE%A3-%CE%9F%CE%9C%CE%99%CE%9B%CE%99%CE%91%CE%A3-%CE%99%CE%A9%CE%91%CE%9D%CE%9D%CE%99%CE%9D%CE%91-2.pdf">Δείτε αναλυτικά το πρόγραμμα</a>
          </b>
        </li>
      </ul>
      <p>Την Τρίτη 12 Νοεμβρίου 2019 θα πραγματοποιηθεί ακόμα μια εκδήλωση των εφημερίδας «Το Βήμα» και «ΤΑ ΝΕΑ» με θέμα <b>«re-growth: Επιχειρηματικότητα, Τεχνολογία, Startup» (15:30 – 19:30)</b>,<b> </b>στην Αίθουσα Συνεδρίων «Ευεργετών» του ξενοδοχείου GRAND SERAI.</p>
      <h3>Το πρόγραμμα της εκδήλωσης «re-growth: Επιχειρηματικότητα, Τεχνολογία, Startup»:</h3>
      <h4>15:30 – 16:00</h4>
      <p>Ωρα Προσέλευσης/ Παρουσίαση – Συντονισμός:</p>
      <ul>
        <li>Εκδότης του Περιοδικού «STARTUPPER MAG», κ. Ιωάννης Διονάτος</li>
      </ul>
      <h4>16:00 – 16:30</h4>
      <p>Χαιρετισμοί:</p>
      <ul>
        <li>Αρχισυντάκτης Οικονομικού της εφημερίδας «ΤΟ ΒΗΜΑ», κ. Ζώης Τσώλης</li>
        <li>Δημοσιογράφος Οικονομικού της εφημερίδας «ΤΟ ΒΗΜΑ», κ. Ντίνος Σιωμόπουλος</li>
        <li>Περιφερειάρχης Ηπείρου, κ. Αλέξανδρος Καχριμάνης</li>
        <li>Πρόεδρος του Εμπορικού Επιμελητηρίου Ιωαννίνων, κ. Δημήτρης Δημητρίου</li>
      </ul>
      <h4>16:30 – 17:00</h4>
      <p>Ομιλία:</p>
      <ul>
        <li>•Πρόεδρος του Επιστημονικού Πάρκου Πατρών, κ. Βασίλης Αναστασόπουλος</li>
      </ul>
      <h4>17:00 – 19:30</h4>
      <p>Κεντρικός Ομιλητής: Σύμβουλος Επιχειρήσεων – Επενδυτής, κ. Γιώργος Μελισσαρόπουλος<br/>Ανοιχτή Συζήτηση, Συμμετοχή:</p>
      <ul>
        <li>Διευθύνων Σύμβουλος της εταιρείας «ISTMOS», κ. Σταμάτης Πουλημένος: «Σύστημα ελέγχου και παρακολούθησης του κρασιού σε όλα τα στάδια (παραγωγή, εμφιάλωση, αποθήκευση, μεταφορά, πώληση)»</li>
        <li>Διευθύνων Σύμβουλος της εταιρείας «FUELICS», κ. Βαγγέλης Αγγελόπουλος: «Παραγωγή αισθητήρων για τη διαχείριση δεξαμενών καυσίμων και αισθητήρων για τις έξυπνες πόλεις»</li>
        <li>Διευθύνων Σύμβουλος της εταιρείας «12 GODS», κ. Φίλιππος Ζεμπίλας: «Καινοτόμα προϊόντα από μείγμα ελληνικών βοτάνων τυποποιημένα σε πρωτοποριακή κάψουλα συμβατή με επώνυμες μηχανές εσπρέσο»</li>
        <li>Αναπληρώτρια Καθηγήτρια του Οικονομικού Πανεπιστημίου Αθηνών – Partner Uni.fund, κυρία Κατερίνα Πραματάρη: «Ανάπτυξη Οικοσυστήματος επιχειρηματικότητας γύρω από τα Ελληνικά Πανεπιστήμια και Ερευνητικά Κέντρα»</li>
        <li>Επίκουρος Καθηγητής του Τμήματος Οικονομικών Επιστημών Πανεπιστημίου Ιωαννίνων – Επιστημονικά Υπεύθυνος Μονάδας Καινοτομίας και Επιχειρηματικότητας, κ. Γεώργιος Γκωλέτσης: «Επιχειρηματικότητα, Τεχνολογία, Πανεπιστήμια»</li>
        <li>Ερευνήτρια Μελισσοκομίας, κυρία Ευγενία Κουτούβελα</li>
        <li>Συνιδρυτής της νεοφυούς εταιρείας λογισμικού με έδρα τα Ιωάννινα «ΤΕΚΜΟΝ», κ. Πάνος Μήτσιος</li>
      </ul>
      <figure>
        <img src="https://www.in.gr/wp-content/uploads/2019/11/%CF%80%CF%81%CE%BF.jpg"/>
      </figure>
      <ul>
        <li>
          <b>
            <a href="https://www.in.gr/wp-content/uploads/2019/11/PROSKLHSH-PERIFERIA-HPEIROY-TELIKH-%CE%99%CE%99.pdf">Δείτε αναλυτικά το πρόγραμμα</a>
          </b>
        </li>
      </ul>
      <p>
        <a href="https://www.tovima.gr/2019/11/07/finance/ti-allazei-sti-dei-pos-tha-idiotikopoiithei-i-depa/">Τι αλλάζει στη ΔΕΗ – Πώς θα ιδιωτικοποιηθεί η ΔΕΠΑ – Ολο το νομοσχέδιο</a>
      </p>
    </article>
  </body>
</html>