<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/stikkordet-for-helga-er-kaldt/71792328"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T12:07:09+00:00"/>
    <meta property="og:title" content="- Stikkordet for helga er kaldt"/>
    <meta property="og:description" content="Hele landet vil få kuldegrader de kommende dagene. Men skal du ha skiføre, bør du trekke nordover."/>
  </head>
  <body>
    <article>
      <h1>- Stikkordet for helga er kaldt</h1>
      <h2>Hele landet vil få kuldegrader de kommende dagene. Men skal du ha skiføre, bør du trekke nordover.</h2>
      <address><time datetime="2019-11-07T12:07:09+00:00">07 Nov 2019, 12:07</time> by <a rel="author">Audun Hageskal</a></address>
      <p>Det ble spådd gode sjanser for skiføre. Nå er imidlertid farevarselet for Østlandet og Sør-Norge moderert, og sjansene for julestemning allerede i starten av november avlyst.</p>
      <p>Tidligere denne uka ble målt 69 centimeter snø i Tromsø, noe som var det høyeste siden 1922, ble det også varslet. Samtidig var det utsikter for liknende forhold, om enn ikke like mye nedbør, både på Sør- og Østlandet i helga.</p>
      <p>
        <b>Meteorologisk institutt har sendt ut farevarsel for fylkene Østfold, Vestfold, Buskerud, Oslo, Akershus og Hedmark. Der ventes det 5-10 centimeter snø fredag til lørdag.</b>
      </p>
      <figure>
        <iframe data-src="https://twitter.com/Meteorologene/status/1192407150808764416?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>- Vinterlige temperaturer</h3>
      <p>- Nå er det uvisst hvor mye snø det faktisk blir. Hele helga vil preges av perioder med nedbør, men det blir ingen store snømengder. Likevel blir det skyet vær og kaldt, før det igjen blir mildere i løpet av onsdag. Kort oppsummert blir det nå noen dager med grått vær, sier vakthavende meteorolog ved Meteorologisk institutt, Eldbjørg Moxnes.</p>
      <p>Lave temperaturer vil prege store deler av landet framover, og ifølge Moxnes blir stikkordet for de kommende dagene på værfronten kaldt. Østafjells vil temperaturen ligge omkring 0 grader på de varmeste stedene, mens man vil se ned mot ti kuldegrader i de kaldeste områdene.</p>
      <p>- Det blir med andre ord vinterlige temperaturer, sier Moxnes.</p>
      <h3>Kaldt også i vest</h3>
      <p>Vestlandet kan se fram til flere dager med klart vær, men også her vil vinteren merkes på temperaturen. Bergen vil ifølge meteorologen så vidt se gradestokken krype over null i helga, mens det på kveldene og natta vil bli ned mot fem kuldegrader og enda lavere i kystnære strøk.</p>
      <p>Litt lenger nord, i Trøndelag, bærer helga preg av overskyet og kaldt vær.</p>
      <p>- Det blir forholdsvis lave temperaturer, men ingen nedbør. Vi ser nok gradestokken krype ned til ti kuldegrader, og kanskje ned mot 15 i indre strøk på natta. Mandag blir det imidlertid et skifte, og man vil få mildere vær og nedbør i form av regn, sier meteorologen.</p>
      <h3>Flott vintervær</h3>
      <p>Mens snøkaos preget de nordligste delene av landet i starten av uka, blir det nå noen tørre dager framover. Rolige vindforhold preger landsdelen, og med det også et flott vintervær.</p>
      <p>- Det blir fint skiføre og flott vintervær, men kanskje litt kaldt. Det blir fort 12 til 14 kuldegrader på dagtid, og det vil holde seg slik gjennom helga og ut i neste uke.</p>
      <p>Fra onsdag av blir det noe mildere også i nord. Likevel blir det heller ikke her noe drastisk skifte. Hele landet står med andre ord overfor en periode med ganske stabilt vær.</p>
      <p>- Det betyr at hvis man vil ha skiføre, så må man opp i høyfjellet eller ta til takke med kunstsnø sør i landet. I Nord-Norge kan de derimot nyte flotte forhold med snø og nydelig vintervær, sier Moxnes</p>
    </article>
  </body>
</html>