<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118996-jedan-od-pet-miliona-pita-ko-su-bili-ljudi-u-kordonima-ispred-rts-a-u-vreme-intervjua-s-vucicem?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-07T12:05:04+00:00"/>
    <meta property="og:title" content="'Jedan od pet miliona' pita ko su bili ljudi u kordonima ispred RTS-a u vreme intervjua s Vučićem"/>
    <meta property="og:description" content="Studenti iz Udruženja &quot;Jedan od pet miliona&quot; pitali su danas ko su ljudi koji su u utorak uveče u Beogradu, u vreme intervjua s predsednikom Srbije Aleksandom Vučićem za RTS, stojali u kordonima ispred ulaza u zgradu Televizije, a nisu imali službene legitimacije.Studentkinja Tea Vukadin upitala je ko su ljudi koji su napali studente te večeri i zašto Ministarstvo unutrašnjih poslova Srbije &quot;ne radi svoj posao&quot; da to istraži.Pokazala je fotografije ljudi koji su navodno napali studente, navodeći da je jedan od njih &quot;Vukašin Bojović, sin Milana Bojovića koji je na inauguraciji predsednika Aleksandra Vučića tukao ljude&quot;.&quot;Zašto policija nije ragovala odmah i privela ga?&quot;, pitala je Vukadin na konferenciji za novinare.Studentkinja Valentina Reković izjavila je da su TV-snimatelji i reporteri RTS-a bili na protestu i uzimali izjave od njih, ali da snimci nisu emitovani.Na pitanje novinara &quot;da li su stvarno mislili da će uspeti da postave pitanje predsedniku&quot; tako što bi ga sačekali pred zgradom, a služba bezbednosti…"/>
  </head>
  <body>
    <article>
      <h1>'Jedan od pet miliona' pita ko su bili ljudi u kordonima ispred RTS-a u vreme intervjua s Vučićem</h1>
      <address>
        <time datetime="2019-11-07T12:05:04+00:00">07 Nov 2019, 12:05</time>
      </address>
      <p>Studenti iz Udruženja "Jedan od pet miliona" pitali su danas ko su ljudi koji su u utorak uveče u Beogradu, u vreme intervjua s predsednikom Srbije Aleksandom Vučićem za RTS, stojali u kordonima ispred ulaza u zgradu Televizije, a nisu imali službene legitimacije.<br/><br/>Studentkinja Tea Vukadin upitala je ko su ljudi koji su napali studente te večeri i zašto Ministarstvo unutrašnjih poslova Srbije "ne radi svoj posao" da to istraži.<br/><br/>Pokazala je fotografije ljudi koji su navodno napali studente, navodeći da je jedan od njih "Vukašin Bojović, sin Milana Bojovića koji je na inauguraciji predsednika Aleksandra Vučića tukao ljude".<br/><br/>"Zašto policija nije ragovala odmah i privela ga?", pitala je Vukadin na konferenciji za novinare.<br/><br/>Studentkinja Valentina Reković izjavila je da su TV-snimatelji i reporteri RTS-a bili na protestu i uzimali izjave od njih, ali da snimci nisu emitovani.<br/><br/>Na pitanje novinara "da li su stvarno mislili da će uspeti da postave pitanje predsedniku" tako što bi ga sačekali pred zgradom, a služba bezbednosti to ne dozvoljava, Reković je rekla da su pojedini mediji njihovu najavu da će se okupiti ispred RTS-a nazvali "atentatom" na Vučića.</p>
    </article>
  </body>
</html>