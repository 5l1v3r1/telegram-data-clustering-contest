<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/118997-makron-nato-je-u-stanju-mozdane-smrti?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-07T12:15:04+00:00"/>
    <meta property="og:title" content="Makron: NATO je u stanju moždane smrti"/>
    <meta property="og:description" content="Francuski predsednik Emanuel Makron je rekao da je NATO u stanju &quot;moždane smrti&quot;, u izjavi za  nedeljnik Ekonomist od danas, obrazlažući to smanjenim američkim angažovanjem i ponašanjem Turske, članice NATO.&quot;Ono što mi sada proživljavamo je moždana smrt NATO&quot;, rekao je Makron.On je rekao da sada treba razjasniti šta su strateški ciljevi NATO, i ponovo se založio za jačanje evropske odbrane.Samit NATO treba da se održi u decembru u Londonu.&quot;Nema nikakve koordinacije strateške odluke SAD sa partnerima NATO i prisustvujemo agresiji koju vodi jedan drugi partner NATO, Turska, u zoni gde su naši interesi u pitanju, bez koordinacije&quot;, rekao je Makron i dodao da to što se dogodilo predstavlja &quot;ogroman problem za NATO.Francuski šef države je pitao šta će biti sa članom pet Atlantske povelje koji predvidja vojnu solidarnost medju članicama Alijanse ukoliko je jedna od njih napadnuta. &quot;Šta će sutra predstavljati Član pet? Ako režim Bašara al Asada odluči da uzvrati Turskoj, da li ćemo se svi mi angažovati? To je pravo…"/>
  </head>
  <body>
    <article>
      <h1>Makron: NATO je u stanju moždane smrti</h1>
      <address>
        <time datetime="2019-11-07T12:15:04+00:00">07 Nov 2019, 12:15</time>
      </address>
      <p><b>Francuski predsednik Emanuel Makron je rekao da je NATO u stanju "moždane smrti", u izjavi za  nedeljnik Ekonomist od danas, obrazlažući to smanjenim američkim angažovanjem i ponašanjem Turske, članice NATO.</b><br/><br/>"Ono što mi sada proživljavamo je moždana smrt NATO", rekao je Makron.<br/><br/>On je rekao da sada treba razjasniti šta su strateški ciljevi NATO, i ponovo se založio za jačanje evropske odbrane.<br/><br/>Samit NATO treba da se održi u decembru u Londonu.<br/><br/>"Nema nikakve koordinacije strateške odluke SAD sa partnerima NATO i prisustvujemo agresiji koju vodi jedan drugi partner NATO, Turska, u zoni gde su naši interesi u pitanju, bez koordinacije", rekao je Makron i dodao da to što se dogodilo predstavlja "ogroman problem za NATO.<br/>Francuski šef države je pitao šta će biti sa članom pet Atlantske povelje koji predvidja vojnu solidarnost medju članicama Alijanse ukoliko je jedna od njih napadnuta. "Šta će sutra predstavljati Član pet? Ako režim Bašara al Asada odluči da uzvrati Turskoj, da li ćemo se svi mi angažovati? To je pravo pitanje", rekao je Makron.<br/><br/>On je podsetio da su se obavezali da se bore protiv Islamske države.<br/><br/>"Paradoks je da američka odluka i turska ofanziva u ta dva slučaja imaju isti rezultat: žrtvovanje Sirijskih demokratskih snaga, naših partnera na terenu koji su se borili protiv Daeša", ocenio je francuski predsednik nazivajući Islamsku državu po njenoj arapskoj skraćenici. <br/><br/>Sirijske demokratske snage, gde su većinom kurdski borci, podržavala je medjunarodna koalicija predvodjena SAD-om u borbi protiv Islamske države u Siriji, do nedavne odluke o povlačenju Amerikanaca iz severoistočnog dela Sirije.<br/><br/>Makron smatra da je zbog ovoga još važnije sa jedne strane ojačati odbranu Evrope, da Evropa dobije stratešku autonomiju i kapacitet na vojnom planu i sa druge strane da se ponovo otvori strateški dijalog sa Rusijom, koji bi, kako je rekao, bio vodjen "bez naivnosti" i koji bi duže trajao.</p>
    </article>
  </body>
</html>