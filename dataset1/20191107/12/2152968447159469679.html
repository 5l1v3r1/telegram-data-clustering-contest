<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/blizak-iztok/2019/11/07/erdogan-ima-oshte-teroristi-krai-turskata-granica-v-siriia.428868"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T12:58:00+00:00"/>
    <meta property="og:title" content="Ердоган: Има още терористи край турската граница в Сирия"/>
    <meta property="og:description" content="Турският президент ще отиде на посещение в САЩ | Dnes.bg"/>
  </head>
  <body>
    <article>
      <h1>Ердоган: Има още терористи край турската граница в Сирия</h1>
      <h2>Турският президент ще отиде на посещение в САЩ</h2>
      <address><time datetime="2019-11-07T12:58:00+00:00">07 Nov 2019, 12:58</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Турският президент Реджеп Ердоган отново заяви, че независимо от изтичането на определения краен срок в споразуменията на Турция със САЩ и Русия терористите не са се изтеглили напълно от района покрай турската граница в Сирия, предаде турската частна телевизия НТВ.</p>
      <p>По думите на Ердоган към момента не е спазен нито крайният срок от 120 часа, договорен със САЩ, нито този от 150 часа, договорен в меморандума с Русия за изтегляне на терористите от определената ивица покрай границата с Турция.</p>
      <p>"Терористи продължават да нападат Сирийската национална армия /СНА/ (подкрепяните от Анкара сирийски бунтовници), която съответно им отвръща", каза Ердоган.</p>
      <p>По думите му само тази сутрин СНА е дала 11 жертви, а от вражеска страна жертвите са още повече.</p>
      <p>Турският президент спомена и телефонния разговор, който проведе снощи с американския президент Доналд Тръмп. Той посочи, че след разговора е решил все пак да отиде на планираното посещение в САЩ по-късно този месец.</p>
      <p>Ердоган отбеляза още, че възнамерява да обсъди положението в Сирия и с руския президент Владимир Путин, пише БТА.<br/> </p>
      <related>
        <h4>Още по темата</h4>
        <a href="https://www.dnes.bg/blizak-iztok/2019/11/03/erdogan-vryshta-bejancite-v-siriia-dobrovolno-ili-prinuditelno.428406"/>
        <a href="https://www.dnes.bg/notifikacii/2019/11/02/turciia-vryshta-zalovenite-boici-na-idil-v-evropa.428307"/>
        <a href="https://www.dnes.bg/blizak-iztok/2019/11/01/rusiia-i-turciia-zapochnaha-syvmestnite-si-patruli-v-siriia.428187"/>
      </related>
    </article>
  </body>
</html>