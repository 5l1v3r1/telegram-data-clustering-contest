<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/sanchez-atribueix-al-cansament-les-paraules-sobre-la-fiscalia-es-autonoma/noticia/2961648/"/>
    <meta property="og:site_name" content="CCMA"/>
    <meta property="article:published_time" content="2019-11-07T12:11:00+00:00"/>
    <meta property="og:title" content="Sánchez atribueix al cansament les paraules sobre la Fiscalia: &quot;És autònoma&quot;"/>
    <meta property="og:description" content="El president del govern espanyol en funcions rectifica, diu que &quot;no vaig ser precís&quot; i ho atribueix al cansament de la campanya electoral"/>
  </head>
  <body>
    <article>
      <h1>Sánchez atribueix al cansament les paraules sobre la Fiscalia: "És autònoma"</h1>
      <h2>El president del govern espanyol en funcions rectifica, diu que "no vaig ser precís" i ho atribueix al cansament de la campanya electoral</h2>
      <address><time datetime="2019-11-07T12:11:00+00:00">07 Nov 2019, 12:11</time> by <a rel="author">Juli Rodés Almer</a></address>
      <p>El president del govern espanyol en funcions, <b>Pedro Sánchez</b>, ha <b>rectificat</b> aquest migdia les seves controvertides declaracions de dimecres al matí que donaven per feta la <b>dependència de la Fiscalia</b> del poder executiu.</p>
      <blockquote>"La Fiscalia, el nomenament depèn del govern d'Espanya, però és autònoma."</blockquote>
      <p>Al cap de poc més de 24 hores de parlar a RNE i tres dies abans de les eleccions, Sánchez ha dit que <b>"s'ha de ser humil"</b> i ha reconegut que es va equivocar.</p>
      <p>Ho ha atribuït al <b>cansament causat per la campanya</b> electoral del <b>10N</b>:</p>
      <blockquote>"La veritat és que no vaig ser precís en la declaració que vaig fer ahir. Són moltes entrevistes, moltes hores davant d'un micròfon, davant d'una pantalla; de vegades no s'és precís."</blockquote>
      <p>En una entrevista en el programa "Al rojo vivo" de La Sexta, Sánchez ha fet una <b>defensa aferrissada </b>del seu respecte a la <b>independència de la Fiscalia</b> i del poder judicial:</p>
      <blockquote>"Fins i tot em contraria una mica, quan he estat un president del govern -i també el meu govern- que ha respectat tant l'autonomia de la Fiscalia com la independència del poder judicial." "El que vaig voler dir, i per això vull ser molt precís, és que no hi ha ningú per sobre de la llei, que hi ha una sentència del Tribunal Suprem que clarament assenyala líders independentistes que ara estan fugits de la justícia espanyola, i que en un estat social i democràtic de dret, el poder executiu es compromet a ajudar tant la Fiscalia com el poder judicial a fer que aquests líders independentistes tornin a Espanya i rendeixin comptes a la justícia."</blockquote>
      <p>I encara ha reiterat: <b>"La Fiscalia té tota la meva confiança i tota la confiança del govern".</b></p>
      <p>L'origen de les declaracions de Sánchez a RNE estan en la <b>promesa</b> que va fer dilluns, durant el <a href="https://www.ccma.cat/324/sanchez-promet-illegalitzar-lorganitzacio-de-referendums-al-codi-penal/noticia/2960930/"><b>debat electoral a cinc</b> entre els principals candidats</a> a la presidència del govern espanyol, que<b> portaria a Espanya</b> l'expresident <b>Carles Puigdemont</b>.</p>
      <p> </p>
      <figure>
        <img src="https://www.ccma.cat/multimedia/jpg/4/3/1573128258634.jpg"/>
      </figure>
      <p>
        <i>Al cap de més de 24 hores, Pedro Sánchez ha rectificat les polèmiques declaracions sobre la Fiscalia (EFE/Rafa Alcaide)</i>
      </p>
      <p> </p>
      <p>En concret, <b>va retreure a Pablo Casado</b>, president del PP, que<b> els fugís Puigdemont</b> i va afegir: "<b>Em comprometo avui i aquí a tornar-lo a Espanya</b> i que rendeixi comptes davant la justícia espanyola."</p>
      <p>Preguntat per aquesta frase, Sánchez hi ha tret ferro tot dient: "Són<b> expressions que s'utilitzen en els debats electorals</b>."</p>
      <p>I ha volgut aclarir:</p>
      <blockquote>"El que vaig voler dir és el compromís del govern d'Espanya perquè la justícia espanyola i les seves sentències es compleixin."</blockquote>
      <p>Les declaracions de Sánchez van generar <a href="https://www.ccma.cat/324/els-fiscals-critiquen-sanchez-per-dir-que-depenen-dell-i-afirmen-que-son-independents/noticia/2961392/"><b>malestar entre les associacions de fiscals</b></a>, tant els conservadors com els progressistes.</p>
    </article>
  </body>
</html>