<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32987/google-forma-unalleanza-per-difendere-android-dallarrivo-di-app-con-malware"/>
    <meta property="og:site_name" content="DDay.it"/>
    <meta property="article:published_time" content="2019-11-07T12:20:00+00:00"/>
    <meta property="og:title" content="Google forma un'alleanza per difendere Android dall'arrivo di app con malware"/>
    <meta property="og:description" content="Google si allea con ESET, Lookout e Zimperium per migliorare la sicurezza di Android. Nasce la App Defense Alliance che avrà l'obiettivo di intercettare app contenenti malware prima che queste vengano pubblicate su Play Store."/>
  </head>
  <body>
    <article>
      <h1>Google forma un'alleanza per difendere Android dall'arrivo di app con malware</h1>
      <h2>Google si allea con ESET, Lookout e Zimperium per migliorare la sicurezza di Android. Nasce la App Defense Alliance che avrà l'obiettivo di intercettare app contenenti malware prima che queste vengano pubblicate su Play Store.</h2>
      <address><time datetime="2019-11-07T12:20:00+00:00">07 Nov 2019, 12:20</time> by <a rel="author">Giuseppe Russo</a></address>
      <p>Google ha lanciato un'alleanza per unire l'industria nel combattere le app dannose nel mercato mobile. Nasce con questo obiettivo la collaborazione tra Google, ESET, Lookout e Zimperium. L'alleanza, denominata "App Defense Alliance" ha lo scopo di controllare con maggior dettaglio quello che viene pubblicato su Play Store, che oggi conta su una platea di ben 2,5 miliardi di dispositivi.</p>
      <p>Le aziende scelte per creare l'alleanza sono nomi ben noti nel settore della cybersecurity. Più in maniera specifica le aziende individuate si occupano da vicino del mondo della protezione degli endpoint e offrono prodotti specifici per proteggere i dispositivi mobili e tutto l'ecosistema mobile. </p>
      <figure>
        <img src="https://cdn.dday.it/system/uploads/picture/image/58478/content_small_Google-Play-Protect.jpg"/>
      </figure>
      <p><i>"Abbiamo selezionato a mano questi partner - </i>ha spiegato Dave Kleidermacher, vicepresidente Sicurezza e privacy Android - <i>in base ai loro successi nella ricerca di potenziali minacce e nella loro dedizione al miglioramento dell'ecosistema. Questi partner sono regolarmente riconosciuti nei rapporti degli analisti per il loro lavoro."</i></p>
      <h3>Cosa farà l'App Defense Alliance?</h3>
      <p>Google sostiene che <i>"l'obiettivo numero uno come partner è garantire la sicurezza del Google Play Store, trovare rapidamente applicazioni potenzialmente dannose e impedirne la pubblicazione". </i>In prima istanza quindi <b>l'azienda si impegnerà a integrare nei sistemi di rilevamento di codice maligno di Google Play Protect "i motori" di rilevamento di ciascun partner</b>.</p>
      <p>Dall'altra parte, i partner analizzeranno tale set di dati e agiranno con le informazioni in loro possesso relative a malware e codice maligno, in modo tale da intercettare l'applicazione fraudolenta prima che possa essere pubblicata sul Play Store. Tutti gli "attori" sfrutteranno tecnologie di auto-apprendimento e analisi statistica che consentono di migliorare sia efficacia che efficienza del modello di riconoscimento nel tempo.</p>
    </article>
  </body>
</html>