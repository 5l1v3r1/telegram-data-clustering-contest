<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/07/salvini-fascisti/"/>
    <meta property="og:site_name" content="Il Post"/>
    <meta property="article:published_time" content="2019-11-07T12:47:10+00:00"/>
    <meta property="og:title" content="Salvini dice che in Italia non esistono i fascisti"/>
    <meta property="og:description" content="Lo ha detto parlando della proposta di Liliana Segre di creare una commissione parlamentare contro il razzismo, e ovviamente è falso"/>
  </head>
  <body>
    <article>
      <h1>Salvini dice che in Italia non esistono i fascisti</h1>
      <h2>Lo ha detto parlando della proposta di Liliana Segre di creare una commissione parlamentare contro il razzismo, e ovviamente è falso</h2>
      <address>
        <time datetime="2019-11-07T12:47:10+00:00">07 Nov 2019, 12:47</time>
      </address>
      <p>Mercoledì sera, ospite del talk show <i>Fuori dal Coro</i>, il segretario della Lega Matteo Salvini ha dato una lunga intervista al giornalista Mario Giordano. Salvini ha parlato di ILVA, delle elezioni regionali in Umbria e di Matteo Renzi, ma fra le altre cose ha commentato anche la proposta della senatrice a vita Liliana Segre di istituire una commissione parlamentare sul razzismo e l’antisemitismo.</p>
      <p>La proposta <a href="https://www.wired.it/attualita/politica/2019/10/31/commissione-contro-odio-liliana-segre/">è stata approvata la settimana scorsa</a> con l’astensione di tutti i partiti di centrodestra, fra cui la Lega. Salvini ha motivato l’astensione spiegando che secondo la proposta di Segre la commissione non si sarebbe occupata solo di razzismo e antisemitismo ma anche di condannare il nazionalismo e «il presunto razzismo». Salvini ha aggiunto che una commissione del genere non ha senso di esistere perché «in Italia non ci sono fascisti» (<a href="https://www.mediasetplay.mediaset.it/video/fuoridalcoro/i-sovranisti-fomentano-lodio_F309976301009C09">qui</a> trovate il video della risposta di Salvini).</p>
      <p>La risposta di Salvini è ovviamente falsa: in Italia esistono almeno due partiti che si dichiarano esplicitamente fascisti e partecipano alle elezioni nazionali e locali – CasaPound e Forza Nuova – oltre a un partito di estrema destra come Fratelli d’Italia che ha un rapporto e un giudizio piuttosto ambiguo sulla dittatura fascista; molti gruppi organizzati di tifosi di calcio si ispirano esplicitamente al fascismo e usano metodi fascisti – prepotenze, intimidazioni, violenze – tra loro e nei confronti dello Stato e dei cittadini. Da anni è in corso un esteso dibattito sull’opportunità di includere i partiti neofascisti italiani nei contesti elettorali e più in generale nel dibattito politico nazionale, col rischio di legittimarli.</p>
      <p>Tornando al tema della commissione, Salvini ha lasciato intendere che sarebbe scorretto individuare un legame fra il fascismo e l’estrema destra di partiti come Fratelli d’Italia e la Lega, che secondo Salvini hanno l’obiettivo di «difendere i milioni di italiani orgogliosi di essere italiani che pretendono rispetto per la nostra storia e per la nostra cultura». In realtà un legame esiste eccome: era stato proprio Salvini a <a href="https://www.ilpost.it/2018/12/10/matteo-salvini-fascismo-estrema-destra/">stringere un accordo elettorale fra Lega e CasaPound</a> fra 2014 e 2015, salvo poi prendere le distanze dopo pochi mesi, mentre i contatti fra l’ambiente neofascista e diversi dirigenti della Lega sono noti e continuano <a href="https://www.repubblica.it/cronaca/2019/05/01/news/berizzi_fasci-225203273/">ancora oggi</a>. La Lega e i partiti neofascisti condividono anche slogan esplicitamente nazionalisti – «prima gli italiani», che spesso significa più specificamente gli italiani bianchi – una retorica anti-immigrazione e ostile alle minoranze etniche e religiose, e la fascinazione per paesi a guida autoritaria o semi-autoritaria come la Russia e l’Ungheria.</p>
      <p>Infine, negli anni scorsi Salvini stesso <a href="https://www.youtube.com/watch?v=F4IJ0S4aCDY">aveva evitato</a> più volte di definirsi antifascista, cosa che ha fatto infine <a href="https://www.lapresse.it/politica/salone_del_libro_salvini_sono_antifascista_ma_la_cultura_e_cultura_da_qualunque_parte_venga_-1425893/video/2019-05-07/">nei mesi scorsi</a> durante il suo mandato da ministro dell’Interno.</p>
      <related>
        <h4>Articoli Correlati</h4>
        <a href="https://www.ilpost.it/2019/09/29/silvio-berlusconi-fascisti-governo/"/>
        <a href="https://www.ilpost.it/2019/09/27/filippo-rossi-buona-destra/"/>
        <a href="https://www.ilpost.it/2019/09/18/partiti-italiani-dimenticati/"/>
      </related>
    </article>
  </body>
</html>