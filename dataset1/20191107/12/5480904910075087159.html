<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/praha-zahajila-stavbu-trojske-lavky-skonci-v-rijnu-2020/1818321?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T12:43:00+00:00"/>
    <meta property="og:title" content="Praha zahájila stavbu trojské lávky, skončí v říjnu 2020"/>
    <meta property="og:description" content="Praha - Pražský magistrát oficiálně zahájil stavbu nové trojské lávky. Dokončena bude do konce října 2020, stát bude 128 milionů korun. Lávka bude čtyři metry široká a má sloužit chodcům i cyklistům. V případě potřeby po ní bude moci přejet sanitka. Lávku postaví firma SMP CZ. Původní lávka se zřítila 2. prosince 2017, zraněni byli čtyři lidé, z toho dva vážně. Město každému dalo 50.000 korun a na dalším odškodnění se domluvilo letos v lednu s pojišťovnou."/>
  </head>
  <body>
    <article>
      <h1>Praha zahájila stavbu trojské lávky, skončí v říjnu 2020</h1>
      <address><time datetime="2019-11-07T12:43:00+00:00">07 Nov 2019, 12:43</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Pražský magistrát oficiálně zahájil stavbu nové trojské lávky. Dokončena bude do konce října 2020, stát bude 128 milionů korun. Lávka bude čtyři metry široká a má sloužit chodcům i cyklistům. V případě potřeby po ní bude moci přejet sanitka. Lávku postaví firma SMP CZ. Původní lávka se zřítila 2. prosince 2017, zraněni byli čtyři lidé, z toho dva vážně. Město každému dalo 50.000 korun a na dalším odškodnění se domluvilo letos v lednu s pojišťovnou.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573126686_P201911070576701.jpg"/>
        </figure>
        <figure>
          <img src="https://i3.cn.cz/6/1573126718_P201911070577101.jpg"/>
        </figure>
        <figure>
          <img src="https://i3.cn.cz/6/1573127274_P201911070591901.jpg"/>
        </figure>
        <figure>
          <img src="https://i3.cn.cz/6/1573127320_P201911070592401.jpg"/>
        </figure>
        <figure>
          <img src="https://i3.cn.cz/6/1573127339_P201911070593401.jpg"/>
        </figure>
        <figure>
          <img src="https://i3.cn.cz/6/1573127358_P201911070594201.jpg"/>
        </figure>
      </slideshow>
      <p>"Udělali jsme vše, aby stavba začala co nejdříve, podařilo se nám zkrátit přípravné procesy. Minulý pátek jsme tak předali staveniště a již nyní začaly práce na tom, aby lávka byla dokončena," řekl náměstek primátora Adam Scheinherr (Praha Sobě).</p>
      <p>Oproti původní zřícené lávce bude ta nová širší a díky odlišné konstrukci bude snáze kontrolovatelná. Původní byla postavena tzv. předpjatou konstrukcí, kdy jsou například lana v betonu. "Všechna místa budou vizuálně přístupná, takže mostní kontrolor snadno zjistí, jestli se na ní něco děje nebo se nějaké části dostávají do špatného stavu," řekl Scheinherr.</p>
      <p>Lávka bude postavena tak, aby se při povodni u jejích pilířů nedělaly víry. Také bude mít sklopitelné zábradlí a voda přes něj případně lépe přeteče. "Ta lávka bude krásným dílem. Bude to obloukový spojitý nosník z ocelového profilu s potrubím o průměru 913 milimetrů. Snese zatížení až 500 kilogramů na metr čtvereční s tím, že po ní může přejet vozidlo o hmotnosti 3,5 tuny," řekl Jiří Bažata, ředitel divize Velké projekty společnosti SMP CZ.</p>
      <p>Stavební společnost nyní musí lávku napřed založit, kdy zhotoví takzvané štětovnicové stěny poloostrovů, které budou sloužit pro založení dvou základních pilířů. "Tyto práce by měly být hotovy v lednu a na začátku roku budeme připraveni na montáž té vlastní ocelové konstrukce lávky," řekl Bažata.</p>
      <p>Kvůli předloňskému zřícení původní lávky policisté obvinili dva muže z obecného ohrožení. "Pokud bude zahájeno trestní řízení, tak se do něj určitě přihlásíme," řekl Scheinherr.</p>
      <p>Vedení Prahy nechalo zkontrolovat všechny pražské mosty a objevilo na tři stovky mostů postavených stejnou technologií, jakou byla vybudována původní lávka. "Mosty byly podrobeny první prohlídce, na jejím základě bylo určeno, v jakém pořadí budou podrobně diagnostikovány. Bylo vybráno asi 40 mostů, které půjdou prioritně, a to už se děje. Letos jsou zadávány první diagnostiky a v příštím roce to bude pokračovat," řekl Scheinherr. Město zkoumá kromě výše zmíněných také mosty přes Vltavu.</p>
      <p>Na konci prosince 2017 vyplul mezi Císařským ostrovem a Trojou přívoz, který nahradil zřícenou lávku. V provozu bude i při výstavbě lávky nové. Po jejím dokončení bude zrušen. "K jeho provozu nebude důvod," dodal náměstek.</p>
    </article>
  </body>
</html>