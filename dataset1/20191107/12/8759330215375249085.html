<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902768/-krc-genk-en-stvv-verschijnen-opnieuw-voor-geschillencommissie-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-07T12:00:00+00:00"/>
    <meta property="og:title" content="Update: 'Genk en STVV willen gewone replay, uitspraak eind november'"/>
    <meta property="og:description" content="In de loop van donderdag zetelt de Geschillencommissie Hoger Beroep opnieuw over de gestaakte derby STVV - KRC Genk. Die werd stilgelegd na wangedrag van de supporters. Nu worden er extra getuigen gehoord."/>
  </head>
  <body>
    <article>
      <h1>Update: 'Genk en STVV willen gewone replay, uitspraak eind november'</h1>
      <address>
        <time datetime="2019-11-07T12:00:00+00:00">07 Nov 2019, 12:00</time>
      </address>
      <p>
        <b>In de loop van donderdag zetelt de Geschillencommissie Hoger Beroep opnieuw over de gestaakte derby STVV - KRC Genk. Die werd stilgelegd na wangedrag van de supporters. Nu worden er extra getuigen gehoord.</b>
      </p>
      <p>Volgens <i><a href="https://www.hln.be/sport/voetbal/football-talk-zulte-waregem-denkt-aan-recordinspanning-voor-larin-nieuwe-shirts-rode-duivels-al-te-koop~acacbaa6/">Het Laatste Nieuws</a> </i>heeft bondsprocureur Kris Wagner gevraagd om de derby te laten herspelen zonder publiek. Verder zouden KRC Genk en STVV in het ergste geval nog een extra wedstrijd zonder publiek moeten afwerken.</p>
      <p>Beide teams moeten ook vrezen voor puntenaftrek: ze kunnen twee punten kwijtspelen. Verder volgt er ook nog een boete, maar die bedraagt maximum 5.000 euro. Spelen zonder publiek is dus een veel grotere financiële aderlating.</p>
      <p>Na de wedstrijd, die werd stilgelegd bij een 3-3 stand, claimden beide teams nog een forfaitzege. De fans van STVV gingen namelijk eerst over de schreef door met projectielen naar doelman Gaëtan Coucke te gooien, terwijl de match definitief werd gestaakt door wangedrag van de bezoekers. De Geschillencommissie wil wel degelijk beide teams straffen.</p>
      <p><b>Update: </b>De zitting is ondertussen afgelopen. Zowel STVV als Genk vragen voor een gewone replay mét fans en zonder extra sancties. Dat weet <i><a href="https://www.hln.be/sport/voetbal/belgisch-voetbal/jupiler-pro-league/zowel-stvv-als-genk-wil-louter-replay-van-stopgezette-match-uitspraak-voor-eind-november~a9b2223e/?utm_medium=twitter&amp;utm_content=Sport&amp;utm_source=dlvr.it">Het Laatste Nieuws</a>. </i>Ze geven aan dat de veiligheidsprocedure niet correct gevolgd is.</p>
      <p>Om een match stop te zetten moet er namelijk contact zijn met de veiligheidsverantwoordelijke en de politie. Volgens Genk en STVV is dat er niet geweest. Match delegate Jean-François Crucke geeft aan dat hij wel degelijk contact had met de politie, terwijl de veiligheidsverantwoordelijke in de buurt stond. Een uitspraak volgt pas eind november.</p>
      <aside>Lees meer<br/><a href="https://www.voetbalprimeur.be/nieuws/902704/-krc-genk-heeft-getoond-dat-er-in-belgi-goeie-ploegen-zijn-.html?itm_source=www.voetbalprimeur.be&amp;itm_medium=highlighted-content">"KRC Genk heeft getoond dat er in België goeie ploegen zijn"</a></aside>
    </article>
  </body>
</html>