<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/07/az-usa-uj-pozicio-fele-mozdulhat-el-a-kereskedelmi-haboruban"/>
    <meta property="og:site_name" content="infostart"/>
    <meta property="article:published_time" content="2019-11-07T12:28:00+00:00"/>
    <meta property="og:title" content="Nem maradtak következmények nélkül az amerikai gazdasági károk"/>
    <meta property="og:description" content="Merre halad a kínai-amerikai kereskedelmi vita? Régóta erre volt kíváncsi a piac, amely sorozatban küldte a figyelmeztetéseket a kormányzat felé az amerikai gazdaságban tapasztalható káros folyamatokról."/>
  </head>
  <body>
    <article>
      <h1>Nem maradtak következmények nélkül az amerikai gazdasági károk</h1>
      <address><time datetime="2019-11-07T12:28:00+00:00">07 Nov 2019, 12:28</time> by <a rel="author">Infostart / InfoRádió - Szvetnik Endre (London)</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/gazdasag/2019/10/20/remenysugar-az-egyik-globalissa-fejlodo-konfliktus-ugyeben"/>
        <a href="https://infostart.hu/gazdasag/2019/10/19/szereny-novekedest-varnak-a-jovo-evtol-a-globalis-penzugyi-vezetok"/>
        <a href="https://infostart.hu/tudositoink/2019/09/03/kereskedelmi-haboru-kina-valaszolt-az-ujabb-vamokra"/>
      </related>
      <h3>Merre halad a kínai-amerikai kereskedelmi vita? Régóta erre volt kíváncsi a piac, amely sorozatban küldte a figyelmeztetéseket a kormányzat felé az amerikai gazdaságban tapasztalható káros folyamatokról.</h3>
      <p>A befektetők árgus szemekkel figyelik az amerikai-kínai kereskedelmi vita alakulását. Úgy tűnik a Trump-kormányzat felismerte: a Peking elleni offenzíva ugyan kárt okozott a kínai gazdaságnak, de az amerikai sem úszta meg sebek nélkül.</p>
      <p>Kommentátorok szerint ezért kerülhetett sor a fordulatra.</p>
      <p>Az amerikaiak felismerték, hogy szeptemberi szankcióik közvetlenül érintették a fogyasztói cikkek árát, a decemberre tervezett intézkedések pedig még nagyobb csapást jelentettek volna az amerikai családoknak.</p>
      <blockquote>A kereskedelmi háború hatására zsugorodni kezdett az amerikai ipari szektor és nagy veszteségeket szenvedett el a mezőgazdaság.</blockquote>
      <p>Megjelentek az arra utaló jelek, hogy a büntetővámok kezdik aláásni a fogyasztói bizalmat és vásárlói kedvet.</p>
      <p>Kínát még nagyobb sokk érte: GDP-növekedési üteme 30 éve nem látott szintre esett vissza. Az ENSZ első félévre vonatkozó friss elemzése a vámok nagy részét valójában az amerikai fogyasztókra és cégekre hárították. A Pekingre mért csapás nem jelentette azt, hogy Trump elérte, hogy „hazament” a büntetett gazdasági tevékenység.</p>
      <blockquote>A kieső kínai export helyére 21 milliárdos értékben tajvani, mexikói, vietnámi és európai szállítók léptek – áll az ENSZ-jelentésben. A maradék nagy része pedig a lassuló amerikai és globális növekedési ráta miatt eltűnt.</blockquote>
      <p>Az ENSZ-jelentés szerint nem jött be Trump elképzelése – a Fehér Ház ura úgy gondolta: ha ő nyer, Kína vesztít. Valójában mindkét fél veszített – jegyzi meg a tanulmány. Az elnök számára az első számú ellenség a kereskedelmi deficit – ez azonban az első kilenc hónapban éppenséggel nőtt – közel 5 és fél százalékkal. A kínai export ugyan visszaesett 13 és fél százalékkal, de a Kínába irányuló amerikai export méginkább csökkent: 14,6 százalékkal.</p>
      <p>
        <i>Nyitókép: Pixabay</i>
      </p>
    </article>
  </body>
</html>