<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/James-Dean-ressuscitara-digitalment-nova-pellicula_0_2339766134.html?utm_medium=social&amp;utm_campaign=echobox&amp;utm_source=Twitter"/>
    <meta property="og:site_name" content="Ara.cat"/>
    <meta property="article:published_time" content="2019-11-07T12:18:07+00:00"/>
    <meta property="og:title" content="James Dean ressuscitarà digitalment per actuar en una pel·lícula bèl·lica"/>
    <meta property="og:description" content="La imatge de l'actor es generarà per ordinador a partir de material filmat i fotografies"/>
  </head>
  <body>
    <article>
      <h1>James Dean ressuscitarà digitalment per actuar en una pel·lícula bèl·lica</h1>
      <h2>La imatge de l'actor es generarà per ordinador a partir de material filmat i fotografies</h2>
      <address>
        <time datetime="2019-11-07T12:18:07+00:00">07 Nov 2019, 12:18</time>
      </address>
      <p>James Dean va morir el 1955 i va deixar un llegat de només tres pel·lícules: <i>A l'est de l'edèn</i>, <i>Rebel sense causa</i> i la pòstuma <i>Gegant</i>. Però, <a href="https://www.hollywoodreporter.com/news/afm-james-dean-reborn-cgi-vietnam-war-action-drama-1252703?utm_medium=social&amp;utm_source=twitter">segons informa <i>The Hollywood Reporter</i></a>, els productors del drama bèl·lic <i>Finding Jack</i>, un projecte ambientat en la Guerra de Vietnam que es començarà a rodar aviat, volen afegir aquest títol a la llista. La companyia Magic City Films ha comprat a la família de l'actor els drets per fer servir la imatge de James Dean en la pel·lícula.</p>
      <p>Anton Ernst i Tati Golykh, els directors de <i>Finding Jack</i>, volen que el James Dean digital encarni un personatge secundari de la pel·lícula anomenat Rogan. "Hem buscat per tot arreu l'actor perfecte per interpretar el paper del Rogan, que té un arc extremadament complex, i després de mesos vam arribar que era James Dean", ha explicat Ernst. La pel·lícula està basada en la història real dels més de 10.000 gossos d'ús militar que van ser abandonats al Vietnam per l'exèrcit després de la guerra.</p>
      <p>La figura de James Dean serà generada digitalment -però segons els directors "de manera realista"- a partir de fotografies i filmacions existents de l'actor. D'aquest procés s'encarregaran les companyies Canadian VFX, Imagine Engine i MOI Worldwide i un actor s'encarregarà de posar-hi la veu. "Ens sentim molt honorats pel suport de la família de James Dean i prendrem totes les precaucions per assegurar que el seu llegat com una de les grans estrelles de Hollywood es mantingui intacte -ha declarat Ernst-. La família veu aquest projecte com la quarta pel·lícula de l'actor, la pel·lícula que no va poder fer. Intentarem no decebre els fans".</p>
      <p>La incorporació de la figura de James Dean a <i>Finding Jack</i> podria ser la primera de moltes operacions similars. De fet, el president de CMG Worldwide, l'empresa que gestiona els drets d'imatge de James Dean i de més 17.000 figures del món de l'entreteniment, l'esport i la història, ha afirmat que <i>Finding Jack</i> "obre la porta a una gran nombre d'oportunitats per a molts dels nostres clients que ja no estan entre nosaltres". </p>
    </article>
  </body>
</html>