<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttarakhand/story-kiran-rijiju-in-mere-yuva-meri-shaan-says-income-will-increase-five-times-in-20-years-2836850.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T12:54:29+00:00"/>
    <meta property="og:title" content="'मेरे युवा मेरे शान' में किरण रिजिजू बोले- उत्तराखंड की आय 20 साल में पांच गुना बढ़ेगी"/>
    <meta property="og:description" content="केंद्रीय खेल एवं युवा राज्यमंत्री किरण रिजिजू का कहना है कि उत्तराखंड में प्रति व्यक्ति आय अगले 20 साल में पांच गुना तक बढ़ जायेगी। अल्मोड़ा में युवा सम्मेलन &amp;lsquo;मेरे युवा, मेरी शान&amp;rsquo; को..."/>
  </head>
  <body>
    <article>
      <h1>'मेरे युवा मेरे शान' में किरण रिजिजू बोले- उत्तराखंड की आय 20 साल में पांच गुना बढ़ेगी</h1>
      <address><time datetime="2019-11-07T12:54:29+00:00">07 Nov 2019, 12:54</time> by <a rel="author">कार्यालय संवाददाता,अल्मोड़ा</a></address>
      <p>केंद्रीय खेल एवं युवा राज्यमंत्री किरण रिजिजू का कहना है कि उत्तराखंड में प्रति व्यक्ति आय अगले 20 साल में पांच गुना तक बढ़ जायेगी। अल्मोड़ा में युवा सम्मेलन ‘मेरे युवा, मेरी शान’ को संबोधित करते हुये केंद्रीय राज्यमंत्री ने उत्तराखंड में विकास की संभावनाओं का जिक्र करते हुये यह बात कही। उन्होंने कहा कि आज के युवाओं पर ही उत्तराखंड राज्य और देश का भविष्य है। ऐसे में युवाओं को अपनी जिम्मेदारी को बेहतर ढंग से निभाते हुये आगे बढ़ना होगा।</p>
      <p>अल्मोड़ा के उदयशंकर नृत्य एवं संगीत अकादमी में गुरुवार को केंद्रीय राज्यमंत्री किरण रिजिजू ने युवाओं को संबोधित किया। उन्होंने कहा कि मैं <br/>इस सम्मेलन में युवाओं की भीड़ को देखते हुए भारत के भविष्य को भी देख रहा हूं। अगर हम इस युवा शक्ति का उपयोग नहीं करेंगे तो हमारे लिए बोझ बन जाएगा। अगर हम इसी युवा शक्ति का इस्तेमाल करेंगे तो वह हमारी ताकत बन जाएगी।</p>
      <p>उन्होंने कहा कि उत्तराखंड में आज भी प्रति व्यक्ति आय राष्ट्रीय प्रति व्यक्ति आय से अधिक है। बताया कि भारत आर्थिक रूप से एक महाशक्ति बन रहा है। केंद्रीय मंत्री ने भविष्य की संभावनाओं पर चर्चा करते हुये कहा कि देश की 130 करोड़ की आबादी जब आर्थिक तौर पर आगे बढ़ेगी तो कहां जायेगी? कहा कि लोग आर्थिक तौर पर संपन्न होने लगेंगे तो कमाई को घूमने, एडवेंचर जैसे कार्यों पर खर्च करेंगे। </p>
      <p> केंद्रीय राज्यमंत्री किरण रिजिजू ने कहा कि उत्तराखंड को इसके लिये अभी से तैयार होना होगा, क्योंकि उत्तराखंड आज भी देश-दुनिया के लोगों के लिये बेहतरीन डेस्टिनेशन है। भविष्य में 130 करोड़ लोग जब उत्तराखंड की ओर आने लगेंगे तो निश्चित तौर पर प्रदेश के युवाओं को न सिर्फ रोजगार के बेहतर अवसर मिलेंगे, बल्कि प्रदेश की आर्थिकी में भी कई गुना इजाफा होगा। केंद्रीय राज्यमंत्री ने कहा कि भविष्य में उत्तराखंड अपने युवाओं के बूते विकास की ऐसी नयी तस्वीर बनायेगा कि आज पलायन कर चुके लोग भी घर वापस आने लगेंगे।</p>
    </article>
  </body>
</html>