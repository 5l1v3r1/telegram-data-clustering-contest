<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/tve-serie-volta_al_mon-magalhaes-elcano_0_2339766155.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T12:45:02+00:00"/>
    <meta property="og:title" content="TVE prepara una sèrie sobre la primera volta al món"/>
    <meta property="og:description" content="Serà una producció internacional que commemorarà els 500 anys del viatge de Magalhães i Elcano"/>
  </head>
  <body>
    <article>
      <h1>TVE prepara una sèrie sobre la primera volta al món</h1>
      <h2>Serà una producció internacional que commemorarà els 500 anys del viatge de Magalhães i Elcano</h2>
      <address>
        <time datetime="2019-11-07T12:45:02+00:00">07 Nov 2019, 12:45</time>
      </address>
      <figure>
        <a href="https://www.ara.cat/2019/11/07/imatges/replica-Victoria-unica-completar-volta_2339776199_67197853_1000x1333.jpg">
          <img src="https://www.ara.cat/2019/11/07/imatges/replica-Victoria-unica-completar-volta_2339776199_67197853_1000x1333.jpg"/>
        </a>
        <figcaption>Una rèplica de la nau 'Victòria', l'única que va completar la volta al món / WIKIPEDIA</figcaption>
      </figure>
      <p>Televisió Espanyola liderarà la producció d'una sèrie internacional que commemorarà el cinquè centenari de la primera volta al món, completada per l'expedició que van encapçalar el navegant portuguès Fern ão de Magalh ães i, després de la seva mort, el basc Juan Sebastián Elcano. Segons la cadena, es tracta d'una producció "ambiciosa" i "de gran pressupost" que estarà formada per quatre capítols d'una hora i que es rodarà en castellà. De moment, TVE no n'ha avançat més detalls, ni tan sols amb quines altres cadenes o productores s'ha aliat per tirar-la endavant.</p>
      <p>L'expedició que va acabar amb la primera volta al món (i que, de retruc, va demostrar que la Terra era rodona) va sortir de la ciutat andalusa de Sanlúcar de Barrameda el 20 de setembre del 1519, amb 239 homes a bord de cinc embarcacions, i hi va tornar gairebé tres anys després, el 6 de setembre del 1522, amb una sola nau i només 18 supervivents. TVE destaca que aquest "apassionant viatge" encara no s'ha portat mai a la pantalla en format de ficció i assegura que el seu objectiu és "posar imatges per primera vegada a la trepidant aventura d'un grup de mariners que van anar cap a un rumb desconegut amb una sèrie d'acció que utilitzi els codis del gènere d'aventures i que resulti atractiva per als espectadors de tot el món".</p>
      <p>La cadena no ha fixat encara la data de l'estrena. El cinquè centenari de l'inici del viatge <a href="https://www.ara.cat/suplements/diumenge/Magalhaes-Elcano-primera-volta-al-mon_0_2307969195.html">es va commemorar el mes passat</a>, però hi ha temps fins a la tardor del 2022 per estrenar-la abans que es compleixin els 500 anys del final de l'expedició.</p>
    </article>
  </body>
</html>