<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Kandidat-kmet-poluchi-prisuda-za-pregazen-uzhasno-piyan-dyado-911931"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-07T12:01:00+00:00"/>
    <meta property="og:title" content="Кандидат-кмет получи присъда за прегазен ужасно пиян дядо"/>
    <meta property="og:description" content="43-годишният Пенчо Дерузов, който беше кандидат за кмет на община Съединение от политическа партия Б..."/>
  </head>
  <body>
    <article>
      <h1>Кандидат-кмет получи присъда за прегазен ужасно пиян дядо</h1>
      <address>
        <time datetime="2019-11-07T12:01:00+00:00">07 Nov 2019, 12:01</time>
      </address>
      <p><b><a href="https://www.plovdiv24.bg/novini/plovdiv/novini/regionalni/Shofyor-blusna-i-ubi-peshehodec-krai-Plovdiv-763168">43-годишният Пенчо Дерузов</a></b>, който беше кандидат за кмет на община Съединение от политическа партия БСП, получи условна присъда за прегазен и убит от него пешеходец през декември 2017 година, предаде репортер на <b>Plovdiv24.bg</b>. Присъдата е на пловдивския окръжен съд и беше произнесена по-рано днес от съдия Петко Минев.</p>
      <p>Ужасяващата катастрофа разтресе общността около 19.00 часа на 10 декември 2017 година. Малко преди това 74-годишният дядо Илия бил на семейно събиране в село Бенковски, където изпил умопомрачаващо количество алкохол — били отчетени рекордните 5 промила. Пенсионерът решил да си ходи пеш към съседното село Войсил и започнал да криволичи по пътното платно.</p>
      <p>По това време Дерузов карала автомобила си "Фолксваген Поло“ по същия път. Движил се на къси светлини, със скорост, по-ниска от ограничението. Дерузов не успял да види навреме вървящия в мрака и по посока на движението пенсионер, който залитнал. Последвал ужасяващият сблъсък.</p>
      <p>"Много съжалявам за случилото се. Две години вече мисля дали не е можело да направя нещо, за да предотвратя инцидента“, заяви Дерузов в съдебната зала. Там бяха и роднините на прегазения дядо Илия, които бяха конституирани като частни обвинители.</p>
      <p>Подсъдимият призна фактите от обвинителния акт и поиска делото да бъде гледано по съкратената процедура — без разпити на свидетели и вещи лица.</p>
      <p>Представителката на държавното обвинение предложи условна присъда, въпреки че според Наказателния кодекс наказанието трябва да бъде между 2 и 6 години "лишаване от свобода“. Искането си прокурорката обоснова с съпричиняването на катастрофата от страна на блъснатия мъж, чистото съдебно минало и добрите характеристични данни на подсъдимия.</p>
      <p>Адвокат Васил Василев, който представляваше Дерузов пред съда, също настоя за условна, тъй като клиентът му има само 4 леки нарушения на пътя от 1994 година насам, има семейство и малко дете. Защитникът също изтъкна вината на пешеходеца за мелето.</p>
      <p>След кратко съвещание, магистратите се спряха на едногодишна условна присъда с 3-годишен изпитателен срок. Дерузов остава без книжка също за една година и ще трябва да заплати 1623 лева за извършеното разследване. Присъдата подлежи на обжалване пред апелативния съд.</p>
    </article>
  </body>
</html>