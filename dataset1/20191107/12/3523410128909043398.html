<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638639/%D8%B1%DB%8C%D8%A7%D8%B6-%D8%A8%D9%87-%D8%AF%D9%86%D8%A8%D8%A7%D9%84-%D8%A7%D8%B1%D8%AA%D8%A8%D8%A7%D8%B7-%D8%A8%D8%A7-%D8%B3%D8%AE%D9%86%DA%AF%D9%88%DB%8C-%D8%A7%D9%86%D8%B5%D8%A7%D8%B1%D8%A7%D9%84%D9%84%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T12:35:00+00:00"/>
    <meta property="og:title" content="ریاض به دنبال ارتباط با سخنگوی انصارالله است"/>
    <meta property="og:description" content="مشاور شورای عالی سیاسی یمن در امور دیپلماتیک اعلام کرد ریاض به دنبال ارتباط با «محمد عبدالسلام» سخنگوی انصارالله است."/>
  </head>
  <body>
    <article>
      <h1>
        <a href="https://www.bultannews.com/fa/news/638639/%D8%B1%DB%8C%D8%A7%D8%B6-%D8%A8%D9%87-%D8%AF%D9%86%D8%A8%D8%A7%D9%84-%D8%A7%D8%B1%D8%AA%D8%A8%D8%A7%D8%B7-%D8%A8%D8%A7-%D8%B3%D8%AE%D9%86%DA%AF%D9%88%DB%8C-%D8%A7%D9%86%D8%B5%D8%A7%D8%B1%D8%A7%D9%84%D9%84%D9%87-%D8%A7%D8%B3%D8%AA">ریاض به دنبال ارتباط با سخنگوی انصارالله است</a>
      </h1>
      <h2>مشاور شورای عالی سیاسی یمن در امور دیپلماتیک اعلام کرد ریاض به دنبال ارتباط با «محمد عبدالسلام» سخنگوی انصارالله است.</h2>
      <address><time datetime="2019-11-07T12:35:00+00:00">07 Nov 2019, 12:35</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «عبدالإله حجر» مشاور شورای عالی سیاسی یمن در امور دیپلماتیک به این شبکه اعلام کرد ریاض به دنبال آن است که با محمد عبدالسلام، سخنگوی جنبش انصارالله ارتباط برقرار کند. وی همچنین تأکید کرد ریاض از ابتدای گفت‌وگو‌های صلح از طریق سفیر خود با آن‌ها مذاکره کرده است.</p>
      <p>عبدالإله حجر همچنین از تلاش برای تضمین ثبات و حاکمیت کشور یمن، توقف جنگ و تجاوزگری، رفع محاصره، بازگشایی فرودگاه صنعا و پرداخت حقوق تمامی کارمندان دولت خبر داد.</p>
      <p>وی در ادامه تأکید کرد: در‌های ما به روی تمامی جهان باز است و هرکس خواهان ارتباط با ما باشد، جلوی او را نخواهیم گرفت؛ بلکه به عکس ما طرح صلح را کلید زده و هرگونه تلاش برای صلح، با شروط ما انجام خواهد شد.</p>
      <p>مشاور شورای عالی سیاسی یمن همچنین اعلام کرد طرح صلحی که مطرح شده، مورد استقبال مارتین گریفیتس، فرستاده سازمان ملل قرار گرفته است.</p>
      <p>وی تأکید کرد: صلح، انتخاب ملت برای کاهش درد و رنج‌ها و برداشته شدن محاصره است؛ اما طرف سعودی در صلح مشکلاتی می‌بیند و نگران است گام‌های صلح به عنوان شکست تلقی شود.</p>
      <p>روز گذشته نیز یک مسئول سعودی که نخواست نامش فاش شود، اذعان کرد، کشورش برای پایان دادن به جنگ علیه یمن، با مقامات صنعاء در حال گفت‌وگو است.</p>
      <p>این مقام سعودی اعلام کرد: «ما از سال ۲۰۱۶ کانالی باز با حوثی‌ها [جنبش انصارالله] داریم و این تماس‌ها را برای حمایت از صلح در یمن ادامه می‌دهیم».</p>
      <p>عربستان سعودی با مشارکت امارات و کسب حمایت مالی و نظامی از آمریکا، فرانسه و انگلیس، از فروردین سال ۱۳۹۴ حمله زمینی و هوایی به یمن را آغاز کرد و این کشور را تحت محاصره قرار داد.</p>
      <p>گفت‌وگوی مقامات سعودی برای پایان دادن به جنگ یمن پس از آن آغاز شده که ائتلاف سعودی اخیرا متحمل شکست‌های سنگینی از سوی ارتش و کمیته‌های مردمی یمن قرار گرفته است.</p>
    </article>
  </body>
</html>