<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/1-mln-per-gli-studenti-che-rientrano-in-sicilia-e-il-caro-voli-approda-in-europa.html"/>
    <meta property="og:site_name" content="Tempostretto"/>
    <meta property="article:published_time" content="2019-11-07T06:35:48+00:00"/>
    <meta property="og:title" content="1 mln per gli studenti che rientrano in Sicilia. E il caro voli approda in Europa"/>
    <meta property="og:description" content="Il Fondo proposto dai deputati regionali di Fratelli d'Italia, che porteranno il caso anche in Unione Europea"/>
  </head>
  <body>
    <article>
      <h1>1 mln per gli studenti che rientrano in Sicilia. E il caro voli approda in Europa</h1>
      <address><time datetime="2019-11-07T06:35:48+00:00">07 Nov 2019, 06:35</time> by <a rel="author" href="https://www.tempostretto.it/author/rosaria-brancato" target="_blank">Rosaria Brancato</a></address>
      <p>
        <i>Il Fondo proposto dai deputati regionali di Fratelli d'Italia, che porteranno il caso anche in Unione Europea</i>
      </p>
      <p>Oltre che protestare contro il caro voli su facebook e sulla stampa il governo regionale e l’Ars hanno un modo concreto per cambiare le cose: votare.</p>
      <h3>1 mln per gli studenti che rientrano</h3>
      <p>C’è un emendamento, presentato dai deputati di Fd’I Antonio Catalfamo, Elvira Amata, Gaetano Galvagno e Rossana Cannata, che prevede lo stanziamento di <b>1 milione di euro da destinare agli studenti siciliani che rientrano nell’isola con voli nazionali.</b></p>
      <h3>L’emendamento “congelato”</h3>
      <p>“<i>La nostra proposta- scrivono i deputati- che <b>è stata congelata</b> nel collegato a causa dei problemi finanziari a cui è esposta la Regione e in attesa del controllo di parificazione della Corte dei Conti, ha però già avuto il via libera da parte delle commissioni e del governo regionale, <b>può dunque essere recuperata nella prossima sessione di bilancio.</b> Ciò costituirebbe nient’altro che la garanzia di un diritto a beneficio di tanti siciliani e risolverebbe in gran parte il problema sollevato del rincaro dei biglietti aerei. <b>L’istituzione del fondo è una prima risposta</b> che vogliamo dare ai siciliani fintanto che non si risolverà il problema della <b><a href="https://www.tempostretto.it/news/referendum-consultivo-amata-catalfamo-svantaggi-sicilia-causa-consizione-isola.html">continuità territoriale</a></b> e lo stato di insularità</i>.”</p>
      <p>L’emendamento è quindi finito nel calderone dell’allegato, ma l’istituzione del Fondo è un atto concreto che potrebbe aggiungersi ad un <b>serio confronto a livello nazionale</b> con il governo gialloverde. Azioni molto più utili dei comunicati stampa d’indignazione.</p>
      <p>In attesa che nelle prossime settimana sia dato sapere in che modo si siano sviluppate le proteste degli assessori Falcone e Armao nonché le richieste d’intervento da parte dell’Enac, i deputati di Fratelli d’Italia lanciano un fendente al governo nazionale.</p>
      <h3>Continuità territoriale offesa</h3>
      <p>“<i>Da una parte, il governo nazionale, mostrando totale scollamento dalla realtà, discute se aumentare la <b>tassazione per i voli nazionali</b> al fine di implementare i fondi ad altre voci destinati; dall’altra parte, al Sud, tra caro voli e <b>la fuga di molte compagnie dall’isola</b> -l’ultima in ordine è la Vueling-, la <b><a href="https://www.tempostretto.it/news/infrastrutture-s-ponte-sullo-stretto-opera-essenziale-continuit-territoriale.html">continuità territoriale</a></b> costituzionalmente prevista viene sempre più <b>offesa</b> e demolita</i>.”</p>
      <h3>Infrastrutture sotto standard</h3>
      <p>Proprio a questo proposito, la Presidente della Commissione Statuto, <b>Elvira Amata</b>, sta portando avanti una <b><a href="https://www.tempostretto.it/news/litalia-si-ferma-a-sibari-9-miliardi-per-infrastrutture-ma-la-sicilia-non-ce.html">risoluzione </a></b>in cui si punta l’attenzione sulla necessità di adeguare la condizione infrastrutturale della Sicilia agli standard nazionali, riducendo  <b>le sperequazioni tra nord e sud</b> e consentendo di mettere fine all’atavica questione meridionale che ci impedisce di essere competitivi.</p>
      <h3>Il caro voli approda in Europa</h3>
      <p>Rossana Cannata, componente della commissione regionale Unione Europea, intende invece portare il caso del <b>caro-voli da e per la Sicilia al Parlamento europeo.</b> In sinergia e con il supporto del parlamentare europeo Raffaele Stancanelli, ci si confronterà presto anche con la Commissione regionale Ue per rendere più forte e diretta la rete sicilia-Europa</p>
      <h4>Articoli correlati</h4>
    </article>
  </body>
</html>