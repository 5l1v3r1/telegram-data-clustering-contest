<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/bajnokok-ligaja-peldatlan-harmas-buntetes-sujtotta-az-ajaxot/186052"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-07T06:15:00+00:00"/>
    <meta property="og:title" content="Bajnokok Ligája - Példátlan hármas büntetés sújtotta az Ajaxot"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Bajnokok Ligája - Példátlan hármas büntetés sújtotta az Ajaxot</mark>
      </h1>
      <address><time datetime="2019-11-07T06:15:00+00:00">07 Nov 2019, 06:15</time> by <a rel="author">K. B.</a></address>
      <p>
        <b>Két kiállítást és egy tizenegyest szenvedett el egy támadáson belül az Ajax az idei BL-szezon eddigi legjobb meccsén a Chelsea ellen. Szabó Zsolt korábbi játékvezető szerint jó döntések születtek. </b>
        <b>Két kiállítást és egy tizenegyest szenvedett el egy támadáson belül az Ajax az idei BL-szezon eddigi legjobb meccsén a Chelsea ellen. Szabó Zsolt korábbi játékvezető szerint jó döntések születtek.</b>
      </p>
      <p>Soha nem látott jelenet borzolta a kedélyeket Londonban, amikor az olasz Gianluca Rocchi játékvezető az Ajax 4-2-es vezetésénél másodperceken belül három ítélettel sújtotta a hollandokat: kiosztott két pirosat Daley Blidnek és Joel Veltmannak, majd tizenegyest ítélt a Chelsea-nek.</p>
      <p>– A holland játékosok elsősorban azt reklamálták, hogy Blind ellen szabálytalanságot követtek el a támadás elején. Mivel a játékvezető ezt nem így ítélte meg, utána jogosan adott sárga lapot a védőnek – elemezte a Borsnak a történteket Szabó Zsolt korábbi nemzetközi játékvezető.</p>
      <figure>
        <img src="http://media.borsonline.hu/cikk/20/191611/gallery-picture/645w/2016165_1-ajax-11.jpg"/>
        <figcaption>Blind rácsúszik Abraham lábára, Gianluca Rocchi játékvezető előnyszabályt alkalmaz</figcaption>
      </figure>
      <figure>
        <img src="http://media.borsonline.hu/cikk/20/191611/gallery-picture/645w/2016167_2-ajax-21.jpg"/>
        <figcaption>Hudson-Odoi lövése lepattan a tizenhatoson belül álló Veltman kezéről, a bíró tizenegyest ítél</figcaption>
      </figure>
      <figure>
        <img src="http://media.borsonline.hu/cikk/20/191611/gallery-picture/645w/2016171_3-blind-piros-afp.jpg"/>
        <figcaption>Visszamenőleg sárga lapot kap Blind, ami már a második neki, kiállítás © AFP</figcaption>
      </figure>
      <figure>
        <img src="http://media.borsonline.hu/cikk/20/191611/gallery-picture/645w/2016169_4-veltman-piros-reuters.jpg"/>
        <figcaption>A kezezésért aztán Veltman is megkapja a második sárgát, majd pirosat © Reuters</figcaption>
      </figure>
      <p>– A tizenegyes sokkal vitathatóbb. Mivel Veltman keze a teste mellett volt, láttunk már olyat, hogy erre továbbot intett egy játékvezető, de az olasz úgy ítélte meg, a játékos megszélesítette a testét a kezével. Ha pedig így döntött, akkor a lap jogos, mert egy kapura tartó lövés kézzel történő blokkolása minden esetben sárga.</p>
      <p>Mivel a BL-ben használják a videóbírót, ha az eseteket a VAR másként látta volna, a bírónak meg kellett volna néznie az eseteket. Ez nem történt meg, így a VAR által is jóváhagyott döntésekről van szó, azaz ezek nem nyilvánvalóan rossz döntések – legfeljebb vitat­hatóak. A büntető értékesítése után az angolok a kettős emberelőnyt kihasználva egyenlítettek.</p>
    </article>
  </body>
</html>