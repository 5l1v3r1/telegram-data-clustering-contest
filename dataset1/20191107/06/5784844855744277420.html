<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/nadvse-zanimiva-pametna-rocna-ura-xiaomi-mi-watch.html?RSS42f4fde8850294f657d70d83341ebc47"/>
    <meta property="og:site_name" content="Računalniške novice"/>
    <meta property="article:published_time" content="2019-11-07T06:14:00+00:00"/>
    <meta property="og:title" content="Nadvse zanimiva pametna ročna ura Xiaomi Mi Watch!"/>
    <meta property="og:description" content="Verjetno je že marsikomu znano, da se relativno poceni izdelki podjetja Xiaomi na področju pametnih mobilnih telefonov Android lahko brez težav kosajo z izdelki vodilnih podjetij."/>
  </head>
  <body>
    <article>
      <h1>Nadvse zanimiva pametna ročna ura Xiaomi Mi Watch!</h1>
      <address>
        <time datetime="2019-11-07T06:14:00+00:00">07 Nov 2019, 06:14</time>
      </address>
      <p>Verjetno je že marsikomu znano, da se relativno poceni izdelki podjetja Xiaomi na področju pametnih mobilnih telefonov Android lahko brez težav kosajo z izdelki vodilnih podjetij. Sedaj pa se je podjetje spustilo še na področje pametnih ročnih ur, in sicer v okviru blagovne znamke Mi. Tu dejansko gre za pametno ročno uro Xiaomi Mi Watch, ki sicer nekoliko spominja na pametno ročno uro Apple Watch, a se tu vse podrobnosti med izdelkoma tudi končajo.</p>
      <p>Pametna ročna ura Xiaomi Mi Watch je opremljena z zaslonom AMOLED ločljivosti 410 x 410 slikovnih točk, kar pomeni, da gostota izrisa slik znaša 326 točk na palet. Kvadratno ohišje velikosti 44 milimetrov je izdelano iz kovine (aluminija), dno pa iz kakovostne keramike. Na desni strani naprave najdemo gumb za upravljanje, mikrofon in gumb za vklop oziroma izklop, na nasprotni strani pa kakovostni zvočnik in še en mikrofon za bolj kakovostne pogovore.</p>
      <p>Xiaomi Mi Watch zagotavlja podporo za navidezno kartico eSIM in mobilno omrežje 4G/LTE, kar v praksi dejansko pomeni, da gre tu za miniaturni pametni mobilni telefon. Tu so podprte tudi druge tehnologije, kot so Wi-Fi, Bluetooth, NFC in GPS. Celota pa temelji na osnovi mobilnega procesorja Snapdragon 3100 4G, gigabajtu sistemskega pomnilnika in osmimi gigabajti prostora za shranjevanje podatkov. Celoto pa zaključuje še mobilni operacijski sistem Wear OS z vmesnikom MIUI.</p>
      <p>Pametna ročna ura Xiaomi Mi Watch izstopa še po možnosti merjenja srčnega utripa in izračunavanja kisika v krvi. Poleg tega je tu na voljo že več kot 40 mobilnih aplikacij, za dovolj dolgo avtonomijo delovanja pa skrbi baterija zmogljivosti 570 miliamper ur. Ta naj bi z vključenim mobilnim omrežje 4G zagotavljala do 36 ur avtonomije delovanja.</p>
      <p>Čeprav pametna ročna ura Xiaomi Mi Watch ponuja številne zanimive možnosti in funkcije, ta ni draga, saj kitajski trgovci zanjo zahtevajo le okoli preračunanih 167 evrov. Različica Mi Watch Premium Edition s safirnim steklom in zapestnico iz nerjavečega jekla pa je vrednotena na okoli 257 evrov, kar je resnično poceni glede na izdelke konkurenčnih podjetji.</p>
      <figure>
        <iframe src="https://www.youtube.com/embed/s8ZUEEkL-sw" width="640" height="360" data-service="Youtube" scrolling="no"/>
      </figure>
      <footer>Povezave: <a href="http://www.mi.com/global">Mi</a></footer>
    </article>
  </body>
</html>