<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/ljubljancan-preprodajal-drogo-in-grozil-domacinoma"/>
    <meta property="og:site_name" content="Primorske novice"/>
    <meta property="article:published_time" content="2019-11-07T06:00:00+00:00"/>
    <meta property="og:title" content="Ljubljančan preprodajal drogo in grozil domačinoma"/>
    <meta property="og:description" content="Postojnski policisti in koprski kriminalisti so že pred prazniki nataknili lisice 27-letnemu Ljubljančanu. Mlajšega domačina je izsiljeval, drugega je udaril in poškodoval, pri hišni preiskavi njegovega občasnega postojnskega domovanja pa so zasegli kilogram heroina in več kilogramov snovi, s katerimi bi povečal količino prepovedane droge, namenjene preprodaji."/>
  </head>
  <body>
    <article>
      <h1>Ljubljančan preprodajal drogo in grozil domačinoma</h1>
      <address><time datetime="2019-11-07T06:00:00+00:00">07 Nov 2019, 06:00</time> by <a rel="author">Sijan Pretnar</a></address>
      <p>
        <b>Postojnski policisti in koprski kriminalisti so že pred prazniki nataknili lisice 27-letnemu Ljubljančanu. Mlajšega domačina je izsiljeval, drugega je udaril in poškodoval, pri hišni preiskavi njegovega občasnega postojnskega domovanja pa so zasegli kilogram heroina in več kilogramov snovi, s katerimi bi povečal količino prepovedane droge, namenjene preprodaji.</b>
      </p>
      <figure>
        <img src="https://static.primorske.si/foto/highres/kronika/718697_245-beretta.jpg"/>
        <figcaption>Pri aretaciji je imel 27-letnik za pasom pištolo beretta.  Foto: PU Koper</figcaption>
      </figure>
      <p><b>POSTOJNA</b> &gt; Pred dobrim tednom so postojnski policisti in koprski kriminalisti v Pivki v bližini tamkajšnje metadonske ambulante aretirali 27-letnega Ljubljančana, ki občasno živi v Postojni. Pri aretaciji so sodelovali tudi kriminalisti, saj so na podlagi že zbranih informacij sklepali, da je osumljeni verjetno oborožen. V začetku oktobra je namreč grozil Postojnčanoma, grožnje pa podkrepil z nožem in pištolo.</p>
      <h3>Pri aretaciji je imel za pasom pištolo beretta</h3>
      <p>Sumi, da imajo opravka z nevarnim osumljenim, so se potrdili. Med prijetjem je imel za pasom pištolo znamke beretta s polnim nabojnikom.</p>
      <blockquote><b>40.000 <br/></b>evrov je po ocenah policistov vredna droga, ki so jo zasegli med hišno preiskavo</blockquote>
      <p>Policisti in kriminalisti so začeli ravnanje 27-letnika preiskovati, po tem ko so v začetku oktobra dobili prijavi dveh domačinov, ki so jih nato preverili še z operativnim delom na terenu. 27-letnika iz Ljubljane so postojnski policisti utemeljeno osumili storitve kaznivih dejanj izsiljevanja. Mlajšega moškega iz Postojne je izsiljeval za manjši, domnevno namišljen denarni dolg. Ta naj bi izviral iz poslov s prepovedanimi substancami. Da bi dosegel svoje, je Postojnčanu tudi grozil in omenjal orožje.</p>
      <h3>Zaradi vode je udaril upravnika bloka</h3>
      <p>Ljubljančan je osumljen tudi kaznivega dejanja lahke telesne poškodbe. Drugega moškega, upravnika enega od postojnskih blokov, v katerem je osumljeni stanoval s partnerko, je pred časom s pestjo udaril v obraz in mu poškodoval ličnico. Do hudih besed je prišlo, ker je v stanovanju, kjer je osumljeni živel s partnerko, prišlo do izliva vode, ta pa je nato tekla v druge prostore.</p>
      <p>Policisti in kriminalisti so po aretaciji osumljenega z odredbo koprskega okrožnega sodišča že v Pivki najprej preiskali avto osumljenega. Po naših podatkih gre za vozilo višjega cenovnega razreda, nato pa so opravili še hišno preiskavo stanovanja, v katerem je občasno živel.</p>
      <h3>V stanovanju našli skoraj kilogram heroina, več denarja ...</h3>
      <p>Poleg pištole, za katero ni imel dovoljenja, so zasegli tudi nož, s katerim je osumljeni podkrepil grožnje. V stanovanju pa so odkrili večjo količino prepovedane droge, skoraj kilogram heroina in še približno 3,5 kilograma prašnate snovi. Sumijo, da gre za snov, s katero bi povečal količino prepovedane droge.</p>
      <p>Zasegli so še več denarja in razne pripomočke, namenjene pakiranju in razpečevanju prepovedane droge. Iz stanovanja so odnesli več elektronskih tehtnic, ročno kovinsko stiskalnico s kalupi in drugo. Na koprski policijski upravi ocenjujejo, da je zaseženi heroin vreden približno 40.000 evrov.</p>
      <p>Osumljenega Ljubljančana so pridržali, pred prazniki pa z ovadbo zaradi neupravičene proizvodnje in prometa s prepovedanimi drogami, izsiljevanja in lahke telesne poškodbe odpeljali na zaslišanje k preiskovalnemu sodniku koprskega okrožnega sodišča. Po zaslišanju je državna tožilka za osumljenega predlagala pripor, s čimer se je strinjal tudi preiskovalni sodnik. Od minule srede je 27-letnik tako za zapahi koprskega zapora.</p>
      <p>S koprske policijske uprave so sporočili, da so Ljubljančana možje postave v preteklosti že obravnavali zaradi premoženjskih kaznivih dejanj in nasilja, zaradi česar so ga na sodišču pravnomočno obsodili, med drugim tudi zaradi napada na uradno osebo, ki je opravljala naloge varnosti.</p>
      <h3>Pred kratkim je v pripor končal še en preprodajalec</h3>
      <p>Policisti in kriminalisti na Postojnskem vlagajo veliko naporov v preprečevanje kaznivih dejanj s področja organizirane kriminalitete, poudarjajo na koprski upravi. “To je naša naloga, občani to od nas pričakujejo,” je poudaril <b>Miran Korošec</b>, pomočnik komandirja na postojnski policijski postaji, odgovoren za področje kriminalitete, javnega reda in splošnih policijskih nalog. Za občane je najbolj moteča ulična preprodaja prepovedanih drog, ki se dogaja v urbanih naseljih, blokih ... Korošec ugotavlja, da je problematika v letošnjem letu na približno enaki ravni kot lani. Vsako leto obravnavajo pet do sedem takšnih primerov. Pred nekaj tedni so prijeli še enega preprodajalca, za katerega je sodišče odredilo pripor.</p>
      <p>Policisti se zahvaljujejo občanov, ki jim, četudi anonimno, sporočajo, če se v njihovi okolici dogaja kaj sumljivega. “Če kaj takega opazijo, jih prosimo, da to sporočijo na anonimni telefon policije. Vsa sporočila preverimo in so lahko podlaga na nadaljnje ukrepanje,” je še dodal Korošec.</p>
      <slideshow>
        <figure>
          <img src="https://static.primorske.si/foto/highres/kronika/718697_255-droga-1.jpg"/>
          <figcaption>Med hišno preiskavo pri Ljubljančanu so policisti in kriminalisti zasegli kilogram heroina in še 3,5 kilograma snovi, domnevno namenjene povečevanju volumna prepovedane droge. Foto: PU Koper</figcaption>
        </figure>
        <figure>
          <img src="https://static.primorske.si/foto/highres/kronika/718697_255-stiskalnica.jpg"/>
          <figcaption>Med hišno preiskavo so našli tudi stiskalnico in druge pripomočke za pakiranje prepovedane droge. Foto: PU koper</figcaption>
        </figure>
        <figure>
          <img src="https://static.primorske.si/foto/highres/kronika/718697_256-heroin.jpg"/>
          <figcaption>Foto: PU Koper</figcaption>
        </figure>
      </slideshow>
    </article>
  </body>
</html>