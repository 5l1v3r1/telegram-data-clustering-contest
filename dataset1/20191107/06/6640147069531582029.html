<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/raijintek-eris-evo-20-ventole-e-due-computer-in-un-case-gigante/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-07T06:30:00+00:00"/>
    <meta property="og:title" content="Raijintek Eris Evo, 20 ventole e due computer in un case gigante"/>
    <meta property="og:description" content="Un telaio in grado di ospitare due computer, fino a 20 ventole e schede grafiche in configurazione Quad-SLI. Questo è il nuovo case Eris Evo di Raijintek"/>
  </head>
  <body>
    <article>
      <h1>Raijintek Eris Evo, 20 ventole e due computer in un case gigante</h1>
      <address><time datetime="2019-11-07T06:30:00+00:00">07 Nov 2019, 06:30</time> by <a rel="author">Giulio Bagnato</a></address>
      <p>L’<a href="https://www.raijintek.com/en/products_detail.php?ProductID=124">Eris Evo di Raijintek</a> è uno di quei case che va ben oltre l’immaginazione. Uno chassis in grado di ospitare <b>due computer, fino a 20 ventole </b>(anche se sembra possano esserne installate di più) e schede grafiche in configurazione <b>Quad-SLI</b>, oppure in configurazione SLI, ma montate verticalmente. </p>
      <figure>
        <img src="https://www.tomshw.it/images/images/2019/11/raijintek-eris-evo-case-61073.768x432.jpg"/>
      </figure>
      <p>Soffermandosi sulle immagini, il case sembra di dimensioni abbastanza comuni, fino a quando non si osserva più da vicino e si legge la scheda tecnica: 27 cm di larghezza per oltre 70 cm in altezza e profondità, per una <b>capacità totale di circa 137 litri</b> e poco meno di <b>22 <b>kg</b></b> di peso.</p>
      <figure>
        <img src="https://www.tomshw.it/images/images/2019/11/raijintek-eris-evo-case-61085.768x432.jpg"/>
      </figure>
      <p>All’interno è possibile installare schede madre in formato <b>EEB, E-ATX, ATX e Micro ATX</b>, oppure <b>due schede madre Mini-ITX</b>. Allo stesso modo è possibile installare due alimentatori separati, per l’alimentazione indipendente di ognuno dei sistemi installati. I <b>dissipatori per CPU</b> possono essere alti <b>fino a 170 mm</b>, mentre è possibile installare schede video fino a 512 mm di lunghezza.</p>
      <p>Il raffreddamento ad aria però non è l’ideale per questo case, che grazie alla sua configurazione può supportare diversi sistemi di raffreddamento a liquido.</p>
      <p>Le parti anteriore e posteriore del case infatti supportano <b>radiatori da 120, 140, 240, 280, 360, 420, 480, 560 e 600 mm</b>, mentre la parte superiore permette d’installare <b>radiatori fino a 480 mm</b>. Se questo non dovesse essere sufficiente, dietro il supporto per la scheda madre è possibile installare <b>altri due radiatori da 360 mm –</b> fino a 30 mm di spessore – <b>per un totale di 2,4 metri di radiatori</b>, sufficienti a raffreddare un’automobile, più che un computer ad alte prestazioni.</p>
      <figure>
        <iframe src="https://www.youtube.com/embed/wIycNOBAsAs" width="500" height="281" data-service="Youtube" scrolling="no"/>
      </figure>
      <p>La struttura del case è realizzata con <b>alluminio spesso 3 mm</b> e <b>acciaio SPCC da 2 mm</b>, che insieme ai <b>pannelli di vetro temperato da 4 mm</b> portano il case a superare di poco i <b>21 Kg</b>, al netto dell’hardware installato al suo interno.</p>
      <p>Il pannello di I/O anteriore è dotato di quattro <b>USB 3.0</b>, un <b>jack audio HD</b> da 3,5 mm e può essere fissato in diversi punti. Il pannello posteriore al contrario, quello presente sulla scheda madre, non arriva a fuoriuscire dal case a causa del supporto per il radiatore posteriore, quindi il cablaggio richiederà una certa flessibilità e andrà eseguito internamente al case. </p>
      <p>L’<b>Eris Evo di Raijintek</b> non è di certo un case adatto a tutti ma che ben si adatta a condizioni d’uso molto specifiche. Per il momento è <a href="https://www.caseking.de/raijintek-eris-evo-tempered-glass-showcase-schwarz-gert-078.html">disponibile solo su Caseking</a> a un prezzo di circa 350 euro.</p>
      <table bordered="">
        <tr>
          <td colspan="2" align="center">Raijintek Eris Evo</td>
        </tr>
        <tr>
          <td>Formato scheda madre</td>
          <td>E-ATX, ATX, Micro-ATX, 2X Mini ITX</td>
        </tr>
        <tr>
          <td>Dimensioni (L x W x H):</td>
          <td>722 x 269 x 708 mm (137,51 litri)</td>
        </tr>
        <tr>
          <td>Materiali</td>
          <td>Plastica, acciaio, alluminio, vetro</td>
        </tr>
        <tr>
          <td>Peso netto</td>
          <td>21,8 kg</td>
        </tr>
        <tr>
          <td>Porte I / O</td>
          <td>4 x USB 3.0, jack audio HD</td>
        </tr>
        <tr>
          <td>Alloggiamenti</td>
          <td>5 x 3,5″/ 2,5″</td>
        </tr>
        <tr>
          <td>Slot di espansione</td>
          <td>8</td>
        </tr>
        <tr>
          <td>Ventole</td>
          <td>Anteriore: 3 × 200 mm oppure 4 × 140 mm oppure 5 × 120 mm (opzionale)<br/>Retro: 3 × 200 mm oppure 4 × 140 mm oppure 5 × 120 mm (opzionale)<br/>Top: 4 × 140/120 mm (opzionale)<br/>Paratia destra: 6 × 120 mm (opzionale)</td>
        </tr>
        <tr>
          <td>Filtri antipolvere</td>
          <td>Sì, per l’alimentatore</td>
        </tr>
        <tr>
          <td>Compatibilità</td>
          <td>Altezza dissipatore CPU: 170 mm<br/>Lunghezza GPU: 512 mm<br/>Alimentatore: Senza limiti</td>
        </tr>
        <tr>
          <td>Prezzo</td>
          <td>350 euro</td>
        </tr>
      </table>
      <p> </p>
    </article>
  </body>
</html>