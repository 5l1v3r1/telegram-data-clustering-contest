<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ostanniy-premjer-chehoslovachchini-pomer-v-budinku-dlya-litnih-lyudey-638272.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T06:49:41+00:00"/>
    <meta property="og:title" content="Останній прем'єр Чехословаччини помер в будинку для літніх людей"/>
    <meta property="og:description" content="Політик пішов з життя на 80-у році життя"/>
  </head>
  <body>
    <article>
      <h1>Останній прем'єр Чехословаччини помер в будинку для літніх людей</h1>
      <address>
        <time datetime="2019-11-07T06:49:41+00:00">07 Nov 2019, 06:49</time>
      </address>
      <h4>Політик пішов з життя на 80-у році життя</h4>
      <p>У Празі помер Ян Страскі, останній прем'єр-міністр Чехословаччини, який короткий час виконував обов'язки президента країни, що розпалася 1 січня 1993 року. Він помер у віці 79 років. Про це повідомило «Чеське радіо»<i>.</i></p>
      <p>За його інформацією, політик помер в одному з будинків для літніх людей.</p>
      <p>Страскі, який виявляв ліберальні погляди, був чехословацьким прем'єром з 2 липня до 31 грудня 1992 року.</p>
      <p>З 20 липня, після відставки з президентського поста Вацлава Гавела на знак протесту проти рішення чеської і словацької еліт про розподіл країни, політик виконував обов'язки глави держави.</p>
      <p>До слова, наприкінці жовтня президент Чехії <a href="https://glavcom.ua/world/observe/prezident-chehiji-zustrivsya-z-prorosiyskimi-krimskimi-tatarami-i-nazvav-krim-chastinoyu-rf-636552.html">зустрівся з проросійськими кримськими татарами</a>і назвав Крим частиною РФ. Представниця маргінальної організації «Къырым бирлиги» Таміла Німетуллаєва відвідала 28 жовтня урочисте прийняття у президентському палаці з нагоди 101-ї річниці утворення Чехословаччини. Ця організація, як зазначає видання, відіграє важливу роль у пропагандистських ЗМІ РФ, висловлюючи підтримку Москві на противагу меджлісу кримськотатарського народу. Водночас вона не визнана у ЄС.</p>
      <p><a href="https://glavcom.ua/news/posolstvo-ukrajini-rozkritikuvalo-zaproshennya-psevdokrimskoji-organizaciji-do-chehiji-636604.html">Посольство України розкритикувало</a> запрошення псевдокримської організації до Чехії. Українська сторона розглядає такі дії як «чергову провокацію, метою якої є легітимізація незаконних дій Росії, спрямованих на спробу анексії суверенної території України, а також намагання зашкодити розвитку українсько-чеських відносин».</p>
      <related>
        <a href="https://glavcom.ua/world/observe/shovkoviy-shlyah-zalizniceyu-z-kitayu-do-jevropi-jide-pershiy-vantazhniy-potyag--638269.html"/>
        <a href="https://glavcom.ua/news/posolstvo-ukrajini-rozkritikuvalo-zaproshennya-psevdokrimskoji-organizaciji-do-chehiji-636604.html"/>
        <a href="https://glavcom.ua/world/observe/prezident-chehiji-zustrivsya-z-prorosiyskimi-krimskimi-tatarami-i-nazvav-krim-chastinoyu-rf-636552.html"/>
      </related>
    </article>
  </body>
</html>