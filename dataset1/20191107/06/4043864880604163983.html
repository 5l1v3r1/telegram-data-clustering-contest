<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231228/"/>
    <meta property="og:site_name" content="Українська правда"/>
    <meta property="article:published_time" content="2019-11-07T06:30:33+00:00"/>
    <meta property="og:title" content="Автомобіль, який підірвали у Києві, належить російському бізнесмену – ЗМІ"/>
    <meta property="og:description" content="Автомобіль “Мерседес”, який цієї ночі підірвали у Києві, належить директору фармацевтичної компанії Ігорю Салу, від вибуху загинув його охоронець."/>
  </head>
  <body>
    <article>
      <h1>Автомобіль, який підірвали у Києві, належить російському бізнесмену – ЗМІ</h1>
      <address>
        <time datetime="2019-11-07T06:30:33+00:00">07 Nov 2019, 06:30</time>
      </address>
      <p>Автомобіль "Мерседес", який цієї ночі підірвали у Києві, належить директору фармацевтичної компанії Ігорю Салу, від вибуху загинув його охоронець.</p>
      <p>Про це повідомляє "<a href="https://kyivoperativ.info/other/motociklist-pidirvav-mersedes-na-zhitomirskij-trasi/?fbclid=IwAR1Kt98IXOGCIXpVBw-FUbq-U_4LBwDi2GUfTzRFyD_H10ysnhf-WMxiQqw">Київ Оперативний</a>" із посиланням на свої джерела</p>
      <p>У пресслужбі київської поліції "Українській правді" відмовилися назвати імена чи підтвердити інформацію ЗМІ, а подробиці та відео пообіцяли оприлюднити пізніше.</p>
      <p>Близько пів на десяту вечора 6 листопада на Житомирській трасі <a href="https://www.pravda.com.ua/news/2019/11/7/7231214/">вибухнув "Мерседес"</a> (AA0070MI).  </p>
      <p>За попередньою інформацією, люди на мотоциклі BMW підірвали автівку, кинувши в неї вибуховий пристрій.</p>
      <figure>
        <iframe src="https://www.youtube.com/embed/xGVPWfr2a88" width="640" height="360" data-service="Youtube" scrolling="no"/>
      </figure>
      <p>Від отриманих серйозних травм одна людина загинула та ще троє отримали поранення.</p>
      <p>Також зачепило і автомобіль "Lada", який рухався за Мерседесом.</p>
      <figure>
        <iframe src="https://www.youtube.com/embed/cWY_dGBOK9k" width="640" height="360" data-service="Youtube" scrolling="no"/>
      </figure>
      <p>По місту Києву та області було введено план-перехоплення "Сирена" для розшуку та затримання чорного мотоцикла BMW.</p>
      <p>
        <b>Що відомо про Ігоря Сала? </b>
      </p>
      <p><a href="https://www.epravda.com.ua/publications/2016/06/13/595696/"><b>Ігор Сало</b> </a>– московський бізнесмен, наближений до Віктора Медведчука. Його сім'я контролювала харківську фармакологічну групу компаній "Здоров'я". У цю групу входили три заводи в Харкові – "Здоров'я", "Здоров'я народу", "Дослідний завод ДНЦЛЗ", а також завод у Києві "Фармекс".</p>
      <p>У 2008-2009 роках структури Сала отримали контроль над монопольним виробником інсуліну в Україні "Індар", а також над двома виробниками наркотичних препаратів – "Здоров'я народу" і "Дослідний завод ДНЦЛЗ" – шляхом виведення цих підприємств з державної власності.</p>
      <p>Також повідомлялося, що у 2015 році Сало налагодив постачання вугілля із зони АТО на сході України.</p>
      <p>Сала пов'язують з кіпрською Sovewick Holding Limited, яка у 2015 році уклала контракт з ПАО "Центренерго" на 2 млрд грн, Cortex Sales Limited з Гонконгу та московським ТОВ "Руснефтедообыча", які постачають вугілля для українських ТЕЦ.</p>
      <p>У 2012 році, згідно з інформацією реєстру юросіб, у Sovewick Holding Limited була частка в харківському ТОВ "СБМ+", яка торгує нафтопродуктами. У 2016 році її контролювали структури азербайджанської корпорації Socar.</p>
      <p>Але наприкінці 2012 року це був партнерський бізнес азербайджанців, Sovewick Holding Limited і бізнесмена Геннадія Йоффе, який володів мережею автозаправок у Харкові. Ще раніше партнером Йоффе був бізнесмен Володимир Сало, син Ігоря Сала.</p>
      <p>Також партнерами Сала були Артур Гарибян, якого у харківських бізнес-колах пов'язують з контрабандними оборудками, та Олег Погореленко, якого пов'язують з діяльністю конвертаційних центрів. </p>
      <figure>
        <img src="https://img.pravda.com/images/doc/9/b/9ba999c-salo-zvjazky.jpg"/>
      </figure>
      <p>У 2016 році <a href="https://www.pravda.com.ua/news/2016/09/23/7121497/">"Схеми"</a> повідомляли, що родину народного депутата від "Блоку Петра Порошенка" Сергія Тригубенка та сім’ю бізнесмена Ігоря Сала помітили у літаку Gulfstream G200 Galaxy, який прибув до Києва з Італії.</p>
      <p>Інше видання – "Наші Гроші" – <a href="http://nashigroshi.org/2016/06/21/vuhilnyk-vid-kononenka/">публікувало</a> розслідування про те, що народний депутат Тригубенко курує вугільну галузь нібито під наглядом першого заступника голови фракції БПП Ігоря Кононенка. </p>
      <p>
        <i>
          <b>Знати більше:</b>
        </i>
      </p>
      <p>
        <i>
          <b>про бізнес Сала: <a href="https://www.epravda.com.ua/publications/2016/06/13/595696/">Вугілля не пахне. Як російський бізнес продає енергоресурси із зони АТО </a> </b>
        </i>
      </p>
      <p>
        <i>
          <b>про спільні перельоти Сала з екснардепом від БПП: <a href="https://www.pravda.com.ua/news/2016/09/23/7121497/">"Схеми" показали, на яких літаках літають депутати</a></b>
        </i>
      </p>
      <footer>УП, оновлено</footer>
      <related>
        <a href="https://www.pravda.com.ua/news/2019/11/7/7231252/"/>
        <a href="https://www.pravda.com.ua/news/2019/11/3/7230835/"/>
        <a href="https://www.pravda.com.ua/news/2019/10/25/7230070/"/>
      </related>
    </article>
  </body>
</html>