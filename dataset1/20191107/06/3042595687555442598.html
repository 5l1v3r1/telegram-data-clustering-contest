<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tusenvis-krever-dodstrailer-stopp---livredd/71790728"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T06:02:24+00:00"/>
    <meta property="og:title" content="Tusenvis krever «dødstrailer»-stopp: - Livredd"/>
    <meta property="og:description" content="Håkon (26) og Frøydis (28) krever at politikerne tar grep foran nok en vinter med utenlandske trailere på veiene. På få dager har de fått 30 000 mennesker i ryggen."/>
  </head>
  <body>
    <article>
      <h1>Tusenvis krever «dødstrailer»-stopp: - Livredd</h1>
      <h2>Håkon (26) og Frøydis (28) krever at politikerne tar grep foran nok en vinter med utenlandske trailere på veiene. På få dager har de fått 30 000 mennesker i ryggen.</h2>
      <address><time datetime="2019-11-07T06:02:24+00:00">07 Nov 2019, 06:02</time> by <a rel="author">Sofie Braseth</a></address>
      <p>- Nå fikk jeg bare nok.</p>
      <p>Det sier Håkon Haug Enga fra Nordkjosbotn i Troms.</p>
      <p>Sammen med kona Frøydis Haug Enga startet han Facebook-gruppa «Stopp dødstrailerne på norske vinterveier!» forrige lørdag.</p>
      <p>
        <b>Siden da har nærmere 30 000 mennesker blitt medlem.</b>
      </p>
      <p>Haug Enga er ikke overrasket over engasjementet:</p>
      <p>- Hver eneste vinter er det samme problemet: Det kommer utenlandske trailere uten riktig utstyr og kompetanse. De står fast ganske ofte, og er involvert i en haug med ulykker. Nå må vi prøve å få bukt med det en gang for alle.</p>
      <h3>- Blir livredd</h3>
      <p>Haug Engas engasjement stammer fra en frykt for livene til nære og kjære. Han og kona har ei datter på åtte og en sønn på to år.</p>
      <p>- Jeg og familien kjører mye bil. Engasjementet kommer av at jeg er glad i livene våre, sier 26-åringen.</p>
      <p>
        <b>- Jeg har en veldig utsatt strekning fra hvor jeg bor og til Tromsø. På den strekninga er det mye ulykker. Man blir livredd hver gang man kjører på den strekninga, på grunn av alt som har vært tidligere.</b>
      </p>
      <p>Haug Enga har selv vært vitne til ulykker, forteller han.</p>
      <p>- Ikke med personskader, men jeg har for eksempel sett en utenlandsk lastebil kjøre på en annen bil bakfra.</p>
      <h3>Etterlyser strakstiltak</h3>
      <p>Målet med gruppa er å få politikerne på banen, sier tromsværingen.</p>
      <p>
        <b>- Vi må finne løsninger og hindre at alle ulykkene skjer. Det må settes i gang strakstiltak, mener jeg.</b>
      </p>
      <p>Et slikt tiltak kan for eksempel være å ha hyppigere kontrollvirksomhet på grenseovergangene.</p>
      <p>- Man kan nekte trailerne å komme over hvis de har dårlige dekk, og påse at de har kompetansen som kreves for å kjøre på norske vinterveier.</p>
      <p>
        <i>- Hva tenker du er årsaken til at Facebook-gruppa di har fått nærmere 30 000 medlemmer på under ei uke?</i>
      </p>
      <p>- Det virker som om folk har fått nok. Det nytter ikke for politikerne å sitte og love og love under valgkampen, og så skjer det ikke noe, når alt kommer til alt, sier Haug Enga.</p>
      <h3>Føler seg oversett</h3>
      <p>Haug Enga opplever at Nord-Norge er spesielt belastet når det kommer til ulykker der utenlandske vogntog er involvert.</p>
      <p>
        <b>Han tror situasjonen hadde vært en annen dersom ulykkene hadde skjedd «utenfor ytterdøra» til stortingspolitikere og regjeringsmedlemmer i hovedstaden.</b>
      </p>
      <p>- Da tror jeg de ville ha gjort noen strakstiltak. Det virker som om de prioriterer mer grøntareal i Oslo enn de prioriterer veisikkerheten til oss i nord.</p>
      <h3>- Økende problem</h3>
      <p>Geir A. Mo, administrerende direktør i Norges Lastebileier-Forbund (NLF), forstår engasjementet til Haug Enga-paret og resten av Facebook-gruppen.</p>
      <p>
        <b>- Dårlig skodde vogntog med dårlige dekk og sjåfører som ikke har tilstrekkelig kompetanse til å kjøre på norske vinterveier er et økende problem i Norge, sier Mo.</b>
      </p>
      <p>Han forteller at det blir stadig flere utenlandske vogntog i Norge, i takt med vekst i transportvolumet og et stadig åpnere marked i Europa.</p>
      <p>- Transportøkonomisk institutt kom for ei tid tilbake med en rapport som viste til at østeuropeiske lastebilsjåfører har to til tre ganger så stor risiko for å havne i en ulykke med hardt skadde eller drepte som resultat.</p>
      <p>Forskningsleder Inger Beate Hovi ved Transportøkonomisk institutt opplyser at østeuropeiske lastebiler har omtrent dobbelt så høy ulykkesrisiko som norskregistrerte lastebiler.</p>
      <figure>
        <img src="https://dbstatic.no/71791263.jpg?imageId=71791263&amp;width=1024&amp;height=615"/>
        <figcaption><b>BEKYMRET:</b> Geir A. Mo, administrerende direktør i Norges Lastebileier-Forbund. Foto: Jon Terje Hellgren Hansen / NLF Vis mer</figcaption>
      </figure>
      <h3>Krever mer ressurser</h3>
      <p>Geir A. Mo etterlyser strammere og tydeligere regler, som vil forhindre at «de verste aktørene» kommer inn i Norge.</p>
      <p>
        <b>Samtidig påpeker han at det ikke er ett enkelt svar på denne problematikken.</b>
      </p>
      <p>- Strengere regler for dekk, strengere regler for kompetanse til personen bak rattet, mer brøyting, salting og strøing og hyppigere kontroller er helt avgjørende for å øke trafikksikkerheten, sier NLF-direktøren.</p>
      <p>Han påpeker at vi allerede i denne vintersesongen har sett flere ulykker som skyldes glatte veier.</p>
      <p>- Den eneste måten å forhindre de på er bedre vinterdrift. Her må det mer ressurser til, noe som er helt soleklart krav til politikerne og ikke minst Statens vegvesen.</p>
      <p>
        <b>Ifølge NLF-direktøren haster det med tiltak:</b>
      </p>
      <p>- De som frykter en ny vinter med mange stygge ulykker på veiene våre, de tror jeg dessverre kommer til å få rett.</p>
      <h3>Advarer mot «hysteri»</h3>
      <p>Også seniorrådgiver Bård Morten Johansen i Trygg Trafikk forstår engasjementet bak Facebook-gruppa «Stopp dødstrailerne på norske vinterveier».</p>
      <p>
        <b>Johansen advarer imidlertid mot å skape et «hysteri».</b>
      </p>
      <p>- I en situasjon hvor mange er bekymret, må vi se litt på de virkelige tallene bak.</p>
      <figure>
        <img src="https://dbstatic.no/71791260.jpg?imageId=71791260&amp;x=0&amp;y=2.1459227467811&amp;cropw=100&amp;croph=82.832618025751&amp;width=643&amp;height=387"/>
        <figcaption><b>VISER TIL STATISTIKK:</b> Seniorrådgiver Bård Morten Johansen i Trygg Trafikk. Foto: Trygg Trafikk Vis mer</figcaption>
      </figure>
      <h3>Høyere risiko</h3>
      <p>I mars publiserte Faktisk.no en faktasjekk som slo fast at <a href="https://www.dagbladet.no/nyheter/utenlandske-vogntog-har-tre-ganger-sa-hoy-ulykkesrisiko-som-norske/70886491">utenlandske vogntog har tre ganger så høy ulykkesrisiko som norske</a>, i ulykker hvor bare ett kjøretøy er involvert.</p>
      <p>
        <b>For alle typer ulykker har utenlandske tunge kjøretøy rundt dobbelt så høy risiko som norske, skrev faktasjekkerne.</b>
      </p>
      <p>Bård Morten Johansen sier til Dagbladet at utenlandske sjåfører ikke er overrepresentert i dødsulykker i Norge.</p>
      <p>- Men de er overrepresentert i andre ulykker, i forhold til den totale statistikken.</p>
      <p>
        <b>Johansen sier videre at vogntogførere - både norske og utenlandske - sjelden er utløsende faktor i dødsulykker.</b>
      </p>
      <p>- Det at det er mange utenlandske vogntog som er dårlig skodd for norske forhold og skaper ulykker, det er en myte ifølge statistikken.</p>
      <h3>Har lansert tiltak</h3>
      <p>
        <i>- Din konklusjon er at utenlandske vogntog på norske vinterveier ikke utgjør et problem, slik Facebook-gruppa hevder?</i>
      </p>
      <p>- Det er et problem de gangene de ikke kjører slik de skal, ikke har kompetansen de skal ha og ikke er skodd for norske forhold. Men dette er også et problem når sjåførene er norske, sier Johansen.</p>
      <p>
        <b>Seniorrådgiveren opplever at både politisk og faglig ledelse er bevisst på problematikken.</b>
      </p>
      <p>Han påpeker at samferdselsminister Jon Georg Dale (Frp) nylig lanserte flere tiltak som skjerper inn kravene til utrustning av vogntog.</p>
      <p>
        <b>- Fra neste år kommer det nye krav som jeg vil tro er de strengeste i verden med tanke på merking av vinterdekk på tungbil i Norge.</b>
      </p>
      <p>Dagbladet har vært i kontakt med Samferdselsdepartementet.</p>
      <p>Kommunikasjonssjef Susanne Moen Stephansen opplyser at samferdselsminister Jon Georg Dale ikke har anledning til å gi en kommentar onsdag kveld, men at han vil uttale seg om saken seinere.</p>
    </article>
  </body>
</html>