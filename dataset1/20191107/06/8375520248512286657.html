<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/nazk-zafiksuvalo-v-zhovtni-ponad-100-porushen-v-deklaraciyah--638274.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T06:58:32+00:00"/>
    <meta property="og:title" content="НАЗК зафіксувало в жовтні понад 100 порушень в деклараціях"/>
    <meta property="og:description" content="Найчастіше порушення стосуються недостовірної інформації в деклараціях"/>
  </head>
  <body>
    <article>
      <h1>НАЗК зафіксувало в жовтні понад 100 порушень в деклараціях</h1>
      <address>
        <time datetime="2019-11-07T06:58:32+00:00">07 Nov 2019, 06:58</time>
      </address>
      <h4>Найчастіше порушення стосуються недостовірної інформації в деклараціях</h4>
      <p>У жовтні 2019 року Нацагентство із боротьби з корупцією зафіксувало ознаки 104 порушення антикорупційного законодавства. Про це <a href="https://www.facebook.com/NAZKgov/photos/a.1070146733045250/2586488231411085/?type=3&amp;theater">повідомляє</a> пресслужба агентства у четвер, 7 листопада.</p>
      <p>Уповноважені особи НАЗК склали і направили до суду 70 протоколів про адміністративні правопорушення. З них дев'ять адмінпротоколів за недотримання вимог щодо запобігання та врегулювання конфлікту інтересів, один адмінпротокол - про порушення обмежень щодо сумісництва та суміщення з іншими видами діяльності і два адмінпротоколи - про невиконання законних вимог НАЗК.</p>
      <p>За порушення термінів подання декларацій складені шість адмінпротоколів, за несвоєчасне подання або неподання повідомлень про суттєві зміни в майновому стані - шість адмінпротоколів, чотири адмінпротоколи - за декларування недостовірних відомостей у розмірі від 100 до 250 прожиткових мінімумів для працездатних осіб.</p>
      <p>За порушення порядку подання звіту політичної партії Нацагентство направило до суду 35 адмінпротоколів, за порушення порядку надання або отримання внеску на користь політпартії - п'ять.</p>
      <p>Крім того, за невиконання законних вимог агентства направлено до суду два адмінпротоколи.</p>
      <p>«НАЗК затвердило 26 обґрунтованих висновків про виявлені ознаки правопорушень, пов'язаних з корупцією. З них за результатами перевірок в 20 деклараціях виявлено недостовірні відомості на суму понад 250 прожиткових мінімумів для працездатних осіб - всього більш ніж 193 млн грн, а також встановлені ознаки умисного неподання шість декларацій», - повідомили в агентстві.</p>
      <p>Крім цього, в жовтні агентство затвердило 102 рішення про результати повних перевірок декларацій.</p>
      <p>Національне агентство направило вісім приписів, п'ять з них внесені за результатами моніторингу дотримання законодавства про конфлікт інтересів та інших обмежень щодо запобігання корупції. Ще три приписи внесені за результатами перевірок державних органів.</p>
      <related>
        <a href="https://glavcom.ua/news/eksglava-nazk-korchak-prokomentuvala-vruchennya-jiy-pidozri-635969.html"/>
        <a href="https://glavcom.ua/economics/finances/sin-eks-ministra-agropolitiki-gotujetsya-obiynyati-visoku-posadu-u-novomu-uryadi-636250.html"/>
        <a href="https://glavcom.ua/news/nazk-rozshirilo-kolo-blizkih-osib-ta-chleniv-simji-deklarantiv-635189.html"/>
      </related>
    </article>
  </body>
</html>