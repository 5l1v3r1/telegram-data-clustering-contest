<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/mef-je-moral-najeti-minibus"/>
    <meta property="og:site_name" content="Primorske novice"/>
    <meta property="article:published_time" content="2019-11-07T06:01:00+00:00"/>
    <meta property="og:title" content="Mef je moral najeti minibus"/>
    <meta property="og:description" content="“V Ljubljano nas gre nastopat toliko, da sem moral najeti minibus,” pravi kantavtor Drago Mislej - Mef, ki bo na posebnem koncertu v nedeljo ob 19. uri v Linhartovi dvorani Cankarjevega doma z dvema bendoma in glasbenimi gosti predstavil svoj novi album Ma ne že spet ... Mef."/>
  </head>
  <body>
    <article>
      <h1>Mef je moral najeti minibus</h1>
      <address><time datetime="2019-11-07T06:01:00+00:00">07 Nov 2019, 06:01</time> by <a rel="author">Andraž Gombač</a></address>
      <p>
        <b>“V Ljubljano nas gre nastopat toliko, da sem moral najeti minibus,” pravi kantavtor Drago Mislej - Mef, ki bo na posebnem koncertu v nedeljo ob 19. uri v Linhartovi dvorani Cankarjevega doma z dvema bendoma in glasbenimi gosti predstavil svoj novi album Ma ne že spet ... Mef.</b>
      </p>
      <figure>
        <img src="https://static.primorske.si/foto/highres/kultura/718679_256-mef_nob.jpg"/>
        <figcaption>Drago Mislej - Mef (v sredini) že več let nastopa z akustičnim, od predlani pa tudi z mladim električnim Narodnoosvobodilnim bendom. </figcaption>
      </figure>
      <p><b>IZOLA, LJUBLJANA</b> &gt; Izidu cedeja so poleti sledili koncerti v Kopru, Kanalu ob Soči, Idriji in Podragi. “Zdaj pa imamo program, zaradi katerega je to že kar nekakšna gledališka predstava. Potruditi se bom moral, da bom vse skupaj obvladoval,” pravi <b>Drago Mislej - Mef</b>.</p>
      <p>Na nedeljskem koncertu v Cankarjevem domu bo svoj raskavi vokal spremljal z brenkanjem po akustični kitari, ob njem pa se bosta izmenjala tako akustični kakor električni Narodnoosvobodilni bend (NOB). V prvem sta kitarist <b>Armando Šturman</b> in basist<b>Gorast Radojevič</b>, v drugem pa kitarist <b>Marko Tomič</b>, basist <b>Jaša Hedžet</b>, bobnar <b>Gregor Brajkovič</b>, klaviaturist<b> Jadran Ferjančič</b> in pevka <b>Eva Brajkovič</b>.</p>
      <p>Nastopilo bo tudi veliko gostov: pri pesmih <i>Čez mreže in žice</i> in <i>Ja pa ja</i> bo zapelo deset članic Mladinskega pevskega zbor Glasbene šole Koper pod vodstvom <b>Maje Cilenšek</b>, pevka <b>Marina Martensson</b> bo duet z Mefom<i> Pot domov</i> prvič izvedla ob spremljavi benda, ne samo svoje akustične kitare. Na “slide” kitaro bo med pesmijo <i>Greva na postajo </i>zaigral Tržačan <b>Matteo E. Basta</b>, ob njem bo basist <b>Giorgio Biselli</b>, ki ga slišimo že na Mefovem prejšnjem albumu <i>Najboljša leta</i> (2013), pri pesmih <i>Bel papir</i> in<i> Ervin</i> pa bosta ob čelistki <b>Mary Servatius - Milanič </b>zaigrali odlični mladi violinistki <b>Maša Stopar</b> in <b>Nika Gačnik</b>. Za miksanje bo skrbel producent <b>Andrea F</b>.</p>
      <p>Koncerta ne bo samo slišati, ampak tudi videti - filmski scenograf<b> Dušan Milavec</b> bo oder opremil s slikami, ki jih je ustvaril <b>Eduard Belsky</b>, v Ukrajini rojen in akademsko izšolan ter v Izolo priseljen umetnik. Za oblikovanje luči in svetlobne učinke bo poskrbel <b>Loris Vižintin</b>, za videoprojekcije pa mojster eksperimentalnega filma <b>Davorin Marc</b>.</p>
      <p>Na koncertu se bo v dveh urah in pol zvrstilo vseh 13 pesmi z novega in izbor pesmi s prejšnjih albumov, napoveduje Mef. “Obstaja pa tudi resna nevarnost, da bomo šli v kratkem v studio posnet še štiri nove pesmi in po cedeju izdali tudi dvojni vinilni album, kakor smo načrtovali že na začetku,” dodaja.</p>
      <p>Novih pesmi javnost še ne pozna. “Prav ponosen sem nanje,” pravi Mef. “So nekoliko bolj moderno narejene, radioheadovske s počenim glasom.”</p>
      <p>Na albumu <i>Ma ne že spet ... Mef</i> se prepletajo bolj intimne in ostrejše angažirane, protestne. V kateri tabor sodijo te, ki so šele na poti v studio? “Niso ljubezenske. So osebne, a univerzalne, ne moje intimne izpovedi” pravi kantavtor.</p>
      <figure>
        <img src="https://static.primorske.si/foto/highres/kultura/718679_mef_nob2.jpg"/>
        <figcaption>Mef z akustičnim NOB: levo Armando Šturman, desno Gorast Radojevič</figcaption>
      </figure>
    </article>
  </body>
</html>