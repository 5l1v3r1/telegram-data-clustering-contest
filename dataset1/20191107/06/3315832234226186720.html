<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/1c7ec31c593fcb00/ong-urile-de-media-cer-consiliului-audiovizualului-sa-nu-faciliteze-concertarea-proprietatii-mediatice-in-interesul-psrm.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-07T06:11:06+00:00"/>
    <meta property="og:title" content="ONG-urile de media cer Consiliului Audiovizualului să nu faciliteze concertarea proprietății mediatice în interesul PSRM"/>
    <meta property="og:description" content="Organizațiile neguvernamentale de media își exprimă îngrijorarea în legătură cu stimularea concentrării proprietății mediatice în Republica Moldova, odată cu adoptarea de către Consiliul Audiovizualului a două decizii recente care facilitează consolidarea holdingului media afiliat PSRM, prin companii și persoane apropiate acestei formațiuni politice."/>
  </head>
  <body>
    <article>
      <h1>ONG-urile de media cer Consiliului Audiovizualului să nu faciliteze concertarea proprietății mediatice în interesul PSRM</h1>
      <address><time datetime="2019-11-07T06:11:06+00:00">07 Nov 2019, 06:11</time> by <a rel="author">Jurnal.md</a></address>
      <p>
        <b>Organizațiile neguvernamentale de media își exprimă îngrijorarea în legătură cu stimularea concentrării proprietății mediatice în Republica Moldova, odată cu adoptarea de către Consiliul Audiovizualului a două decizii recente care facilitează consolidarea holdingului media afiliat PSRM, prin companii și persoane apropiate acestei formațiuni politice.</b>
      </p>
      <p>La 21 octombrie 2019, CA a acceptat solicitarea Telesistem SRL, care administrează postul Accent TV, să transforme instituția media în „Primul în Moldova”. La modul practic, decizia CA a însemnat modificarea denumirii și logoului postului Accent TV, dar și a grilei de emisie. Motivul invocat de Telesistem SRL a fost încheierea unui contract de retransmisie a postului „Pervîi Kanal” din Federația Rusă. Precizăm că Telesistem SRL a fost creată de o altă companie – Media Invest Service, fondată de Vadim Ciubara, despre care RISE Moldova a scris că ar fi „consilierul din umbră” al președintelui Igor Dodon.</p>
      <p>Între timp, aceeași firmă a solicitat o licență nouă pentru Accent TV, cu păstrarea vechii denumiri, precum și a logoului folosit de postul de televiziune. În cadrul ședinței din 4 noiembrie 2019, CA a dat curs și acestei cereri, oferind companiei licență de emisie pentru o perioadă de nouă ani.</p>
      <p>Astfel, Telesistem SRL a devenit beneficiara a două posturi de televiziune distincte.</p>
      <p>Tot PSRM îi sunt afiliate alte două televiziuni: NTV Moldova care retransmite postul rusesc NTV și Exclusiv TV care retransmite TNT, ambele fiind administrate de Exclusiv Media SRL, fondată de deputatul PSRM Corneliu Furculiță.</p>
      <p>„Atragem atenția membrilor CA că monitorizările posturilor de televiziune afiliate PSRM, realizate de societatea civilă în ultimii ani, în timpul campaniilor electorale, dar și în afara alegerilor, la fel ca și monitorizările realizate de însuși CA au arătat că aceste posturi au avut și au aceeași abordare editorială în reflectarea celor mai importante subiecte de pe agenda publică, favorizând masiv și promovând deschis candidații PSRM și plasându-i în context negativ pe contracandidații acestora”, se spune în declarația ONG-urilor media.</p>
      <p>Experții anticipează că aceste decizii ale CA ar putea crea o situație similară cu cea atestată în anii precedenți. Mai exact, chiar dacă în 2017 legislația a fost modificată astfel încât un singur proprietar de media să nu poată deține mai mult de două licențe în sfera audiovizualului, impactul acestei norme legale a fost neglijabil. Urmare a acestor modificări, mai mulți radiodifuzori și-au schimbat de jure proprietarul, dar de facto nu s-a produs vreo schimbare în politicile lor editoriale, aceștia continuând să promoveze agenda partidelor cu care erau afiliate.</p>
      <p>„Cerem membrilor CA să respecte nu doar litera legii, dar și spiritul ei, așa încât să asigure pluralismul mediatic și să nu admită crearea de situații dominante pe piața mass-media. Facem apel către CA, în calitatea sa de garant al interesului public conform articolului 73 al Codului serviciilor media audiovizuale, să reexamineze dosarul Accent TV astfel încât să asigure dreptul cetățenilor la o informare corectă, imparțială și cu bună-credință. Potrivit Codului Serviciilor Media Audiovizuale, interesul public în domeniul audiovizualului reprezintă interesul pentru asigurarea unei informări pluraliste și obiective a populației, iar acest interes trebuie să fie superior în raport cu interesele politice, economice, comerciale, ideologice sau de altă natură”, se mai arată în apel.</p>
    </article>
  </body>
</html>