<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/7/7102730/"/>
    <meta property="og:site_name" content="Європейська правда"/>
    <meta property="article:published_time" content="2019-11-07T06:15:12+00:00"/>
    <meta property="og:title" content="Президент Молдови припустив можливість відставки уряду"/>
    <meta property="og:description" content="Президент Молдови Ігор Додон не виключає відставки уряду через конфлікт між партіями влади."/>
  </head>
  <body>
    <article>
      <h1>Президент Молдови припустив можливість відставки уряду</h1>
      <address>
        <time datetime="2019-11-07T06:15:12+00:00">07 Nov 2019, 06:15</time>
      </address>
      <p>Президент Молдови Ігор Додон не виключає відставки уряду через конфлікт між партіями влади.</p>
      <p>Про це повідомляє "Європейська правда" з посиланням на <a href="https://newsmaker.md/">Newsmaker.</a></p>
      <p>Додон ввечері 6 листопада зустрівся з прем'єр-міністром Майєю Санду і спікером парламенту Зінаїдою Гречаний.</p>
      <p>Додон сказав, що розмова з Санду була спокійною - "говорили, як відповідальні, зрілі політики".</p>
      <p>Коментуючи рішення уряду взяти на себе відповідальність за зміну закону "Про прокуратуру", Ігор Додон сказав, що вважає його неприйнятним. Також він зазначив, що перед таким кроком Санду могла б обговорити свої дії з партнерами по коаліції.</p>
      <p>Додон вважає, що найкращим виходом із ситуації стала б відмова уряду від цього рішення. Президент також вважає, що уряд має відкликати міністра юстиції Олесю Стамате. У такому випадку, за його словами, у ACUM може бути можливість вибрати нову кандидатуру на пост міністра, а конкурс на посаду генпрокурора можна організувати заново.</p>
      <p>В іншому випадку, за словами Додона, є ймовірність, що уряд можуть відправити у відставку. Партія соціалістів, за його словами, прийме рішення про це в найближчі дні на республіканській раді.</p>
      <p>Додон також повідомив, що на 7 листопада у нього запланована зустріч з послами, акредитованими в Молдові, де теж буде обговорюватися ситуація, що склалася.</p>
      <p>Нагадаємо, 6 листопада уряд взяв на себе відповідальність перед парламентом за поправки в закон "Про прокуратуру". Це означає, що, якщо парламент у триденний термін не ініціює винесення вотуму недовіри уряду, то поправки автоматично набудуть чинності. Згідно з поправками, прем'єр-міністр обере кандидатів на пост генпрокурора і потім представить їх Вищій раді прокурорів.</p>
      <p>До цього міністр юстиції Стамате анулювала результати конкурсу на посаду генпрокурора. Вона розповіла, що один з членів комісії занижував оцінки кандидатам, які отримали досить високий бал у інших членів комісії. Партія соціалістів у свою чергу зажадала від Стамате добровільно піти у відставку.</p>
      <related>
        <a href="https://www.eurointegration.com.ua/news/2019/11/6/7102714/"/>
      </related>
    </article>
  </body>
</html>