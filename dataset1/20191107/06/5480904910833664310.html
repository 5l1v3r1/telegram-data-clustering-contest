<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ve-zdaru-nad-sazavou-opravuji-odbornici-cenne-varhany-v-bazilice/1818144?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T06:10:00+00:00"/>
    <meta property="og:title" content="Ve Žďáru nad Sázavou opravují odborníci cenné varhany v bazilice"/>
    <meta property="og:description" content="Žďár nad Sázavou - Ve žďárské bazilice Nanebevzetí Panny Marie a svatého Mikuláše opravují odborníci varhany. Jde o cenný nástroj z první čtvrtiny 18. století, za jehož autora je považovaný významný český barokní varhanář Jan David Sieber. Varhany zřejmě vytvořil podle architektonického konceptu Jana Blažeje Santiniho-Aichla. Restaurování nástroje by podle údajů, které ČTK poskytla farnost, mohlo být dokončeno v první polovině roku 2021."/>
  </head>
  <body>
    <article>
      <h1>Ve Žďáru nad Sázavou opravují odborníci cenné varhany v bazilice</h1>
      <address><time datetime="2019-11-07T06:10:00+00:00">07 Nov 2019, 06:10</time> by <a rel="author" href="http://www.ctk.cz/" target="_blank">ČTK</a></address>
      <p>Žďár nad Sázavou - Ve žďárské bazilice Nanebevzetí Panny Marie a svatého Mikuláše opravují odborníci varhany. Jde o cenný nástroj z první čtvrtiny 18. století, za jehož autora je považovaný významný český barokní varhanář Jan David Sieber. Varhany zřejmě vytvořil podle architektonického konceptu Jana Blažeje Santiniho-Aichla. Restaurování nástroje by podle údajů, které ČTK poskytla farnost, mohlo být dokončeno v první polovině roku 2021.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573104685_P201911070186901.jpg"/>
        </figure>
        <figure>
          <img src="https://i3.cn.cz/6/1573104718_P201911070187901.jpg"/>
        </figure>
        <figure>
          <img src="https://i3.cn.cz/6/1573104751_P201911070188701.jpg"/>
        </figure>
        <figure>
          <img src="https://i3.cn.cz/6/1573104798_P201911070190201.jpg"/>
        </figure>
      </slideshow>
      <p>"Svojí konstrukcí a prostorovým uspořádáním je tento nástroj unikátem," řekl ČTK František Laštovička, který koordinuje opravy památek ve farnosti. Varhany podle něj poškodily požáry v letech 1737 a 1784 i pozdější ne zcela odborné zásahy, jimiž utrpěly zejména původní píšťalové soustavy.</p>
      <p>Nástrojovou část varhan restauruje Dalibor Michek, který podle Laštovičky patří mezi přední evropské varhanáře. Obnovou varhanní skříně se zabývá restaurátorská dílna Jana Macha. V současném stavu rozpracovanosti je celkový náklad na obnovu varhan odhadovaný na šest milionů korun, uvedl Laštovička.</p>
      <p>Někdejší konventní kostel v zámeckém areálu byl původně součástí cisterciáckého kláštera zrušeného po roce 1784. Na začátku 18. století byl gotický chrám barokně přestavený za účasti Santiniho. Podle dostupných údajů má po velehradské bazilice druhou nejdelší chrámovou loď na Moravě.</p>
      <p>Od konfiskace v roce 1953 patřil tento žďárský chrám státu. Církev získala památku zpátky v roce 2004 a postarala se o její opravy. O pět let později byl kostel povýšen na baziliku minor, jako patnáctý v Česku. Jde o čestný titul kostela, který je pod přímou patronací papeže.</p>
    </article>
  </body>
</html>