<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-dispute-the-year-of-1989-was-full-of-glory-2836317.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T06:34:09+00:00"/>
    <meta property="og:title" content="अयोध्यानामा : 1989 का साल काफी गहमागहमी भरा रहा..."/>
    <meta property="og:description" content="1989 का साल काफी गहमागहमी भरा रहा। धार्मिक रूप से भी और राजनीतिक रूप से भी। ये अलग बात है कि दोनों के मूल में धर्म ही रहा। सन 86 में राम मंदिर का ताला खुला। मानो बरसों पुराने &amp;lsquo;मंदिर-मस्जिद..."/>
  </head>
  <body>
    <article>
      <h1>अयोध्यानामा : 1989 का साल काफी गहमागहमी भरा रहा...</h1>
      <address><time datetime="2019-11-07T06:34:09+00:00">07 Nov 2019, 06:34</time> by <a rel="author">हिन्दुस्तान टीम, नई दिल्ली।</a></address>
      <p>1989 का साल काफी गहमागहमी भरा रहा। धार्मिक रूप से भी और राजनीतिक रूप से भी। ये अलग बात है कि दोनों के मूल में धर्म ही रहा। सन 86 में राम मंदिर का ताला खुला। मानो बरसों पुराने ‘मंदिर-मस्जिद विवाद' को हवा मिल गई। इसकी परिणति सन 89 में राम मंदिर शिलान्यास के रूप में हुई। इस घटना के होने में क्या-क्या हुआ, यह जानना अपने आप में खासा रोचक है</p>
      <p>आखिर 09 नवंबर, 1989 को राम जन्मभूमि का शिलान्यास हो ही गया। इसकी भूमिका 1986 में ही बन गई थी, जब तत्कालीन राजीव गांधी सरकार के समय इस स्थल का ताला खुला था। ताला सिर्फ इस जगह का ही नहीं, बहुत-सी शंकाओं का भी खुला था। यह अलग बात है कि इन शंकाओं के समाधान की खोज आज भी जारी है।</p>
      <p>सन 89 देश में आम चुनावों का साल था। तमाम राजनीतिक पार्टियां जनता के बीच जाने के लिए मुद्दे तलाश रही थीं। विपक्षी दलों में धर्म से लेकर जातिवाद और भ्रष्टाचार-जैसे मुद्दे हवा में तैर रहे थे। इसके अलावा भाजपा के बड़े नेता लालकृष्ण आडवाणी का राष्ट्रीय पटल पर तेजी से उभरना और उनकी रथ यात्रा की कामयाबी राष्ट्रीय राजनीति पर अपना असर दिखा रही थी। इधर सत्तारूढ़ दल शाहबानो केस, बोफोर्स कांड, पंजाब, कश्मीर और श्रीलंका में अपनी भूमिका को लेकर कठघरे में खड़ा था। इसके अलावा वी. पी. सिंह-जैसे बड़े नेता का कांगे्रस छोड़कर जनता दल में शामिल हो जाना कांगे्रस के लिए बड़े दबाव का काम कर रहा था। इन दबावों के बीच या कहें कि इन्हें धराशायी करने के लिए सरकार ने शिलान्यास कार्यक्रम को ‘ट्रंप कार्ड'की तरह इस्तेमाल करने की सोची। ऐसा भी हो सकता है कि इसके पीछे सरकार की ऐसी कोई मंशा न रही हो। फिर भी जनता के बीच एक संदेश जरूर गया।</p>
      <p>
        <a href="https://www.livehindustan.com/uttar-pradesh/story-1-february-1986-day-is-a-milestone-in-ayodhya-case-know-what-happened-on-that-day-2834546.html">अयोध्या मामले में 1 फरवरी 1986 का दिन मील का पत्थर है, जानें क्यों</a>
      </p>
      <p>दरअसल कांग्रेस के कुछ वरिष्ठ नेताओं का मानना था कि 1986 में मंदिर का ताला खुलवाना भी शाहबानो केस का ‘डैमेज कंट्रोल' नहीं बन पा रहा है। उन्हें लगता था कि समाज का एक बड़ा हिस्सा आज भी उन्हें एक धर्म विशेष की तुष्टीकरण के लिए जिम्मेदार मानता है। इस उलझन ने भी सरकार को एक कदम और आगे बढ़कर शिलान्यास-जैसे कार्यक्रम के लिए प्रोत्साहित किया।</p>
      <p>इस मामले में एक और दिलचस्प मोड़ आया। विश्व हिंदू परिषद के नेता और रिटायर्ड जज देवकी नंदन अग्रवाल ने 01 जुलाई, 1989 को फैजाबाद की एक अदालत में राम के मित्र के रूप में दावा दायर किया।दावा था कि राम और जन्म स्थान दोनों पूज्य हैं। वही इस संपत्ति के मालिक हैं। हालांकि उन्होंने यह स्वीकार किया कि 23 दिसंबर, 1949 को राम चबूतरे की मूर्तियां मस्जिद के अंदर रखी गईं।</p>
      <p>
        <a href="https://www.livehindustan.com/uttar-pradesh/story-ayodhyanama-know-what-happened-on-22-23-december-night-2832606.html">अयोध्यानामा-2 : 22-23 दिसंबर की वह रात...</a>
      </p>
      <p>इसी साल 24 सितंबर की तारीख थी। उत्तर प्रदेश के मुख्यमंत्री नारायण दत्त तिवारी ने विश्व हिंदू परिषद के नेताओं के साथ एक मीटिंग की। इस मीटिंग में केंद्रीय गृहमंत्री बूटा सिंह भी शामिल थे। इस बैठक में देश के अलग-अलग राज्यों में किए जानेवाले शिलापूजन कार्यक्रम पर चर्चा हुई। इसके अलावा यह चर्चा 09 नवंबर को अयोध्या में राम जन्मभूमि पर होनेवाले शिलान्यास को लेकर भी थी। इस बैठक में कुछ बिंदुओं पर सहमति बनी। इसे मोटे तौर पर देखा जाए तो यह सहमति देश में अमन-चैन और परस्पर भाईचारे को बिगड़ने न दिए जाने पर थी। गौर करने लायक बात यह है कि राजीव गांधी के बेहद करीबी होने के बावजूद नारायण दत्त तिवारी उनके शिलान्यास कार्यक्रम से सहमत नहीं थे। इसलिए राजीव गांधी ने 08 नवंबर की सुबह केंद्रीय गृहमंत्री बूटा सिंह को लखनऊ भेजा।</p>
      <p>बहरहाल, तमाम रस्साकशी के बीच शिलान्यास का दिन भी आ गया। 09 नवंबर को बकायदा मुर्हूत देखकर, पूरे विधि-विधान से भूमि का पूजन और शिलान्यास किया गया। भूमि पूजन स्वामी वामदेव ने किया। वास्तु पूजा पंडित महादेव भट्ट और पंडित अयोध्या प्रसाद ने करवाई। खुदाई की शुरुआत महंत अवैद्यनाथ ने फावड़ा चलाकर की।</p>
      <p>
        <a href="https://www.livehindustan.com/national/story-ayodhya-case-read-ayodhya-name-series-of-hindustan-2830820.html">अयोध्यानामा: मस्जिद से जुड़ी क्या है ये दिलचस्प जानकारी, पढ़ें</a>
      </p>
      <p>उल्लेखनीय बात यह थी कि शिलान्यास की पहली शिला पैंतीस वर्षीय दलित युवक कामेश्वर चौपाल के हाथों रखी गई। एक दलित युवक के हाथों यह कार्य सामाजिक समरसता के रूप में देखा जा रहा था। और यही कोशिश राम मंदिर आंदोलन से जुड़े नेताओं और ‘विश्व हिंदू परिषद' की थी। इस समय आंदोलन से जुड़े अशोक सिंहल समेत तमाम बड़े नेता मौजूद थे।</p>
      <p>इधर यह कार्यक्रम हो रहा था। दूसरी तरफ ‘बाबरी मस्जिद संघर्ष समिति' इसका विरोध कर रही थी। उन्होंने इसके खिलाफ एक मार्च निकाला और गिरफ्तारियां दी। इसमें दिलचस्प बात यह थी कि समिति के नेताओं और उलेमाओं ने बाद में यह बयान जारी किया कि बाबरी मस्जिद सुरक्षित है। शिलान्यास विवादित कब्रिस्तान की जमीन पर हुआ है। यह प्लाट नंबर 586 है। एक तरह से समिति ने सरकार की नीयत पर सवाल उठा दिया। उनका मानना था कि सरकार ने हिंदुओं को भी गुमराह किया है।</p>
    </article>
  </body>
</html>