<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/07/aldas-es-atok-is-a-korhazaknak-a-rengeteg-zold-rendszamos-auto"/>
    <meta property="og:site_name" content="infostart"/>
    <meta property="article:published_time" content="2019-11-07T06:52:55+00:00"/>
    <meta property="og:title" content="Áldás és átok is a kórházaknak a rengeteg zöld rendszámos autó"/>
    <meta property="og:description" content="Szinte meglepetésként kaptak a hazai kórházak számos e-autót, de az apró betűs részekre csak később derült fény."/>
  </head>
  <body>
    <article>
      <h1>Áldás és átok is a kórházaknak a rengeteg zöld rendszámos autó</h1>
      <address><time datetime="2019-11-07T06:52:55+00:00">07 Nov 2019, 06:52</time> by <a rel="author">Infostart</a></address>
      <h3>Szinte meglepetésként kaptak a hazai kórházak számos e-autót, de az apró betűs részekre csak később derült fény.</h3>
      <p>Több száz elektromos autót - 249 VW Golfot - kaptak a hazai kórházak a múlt héten, ám mint azt a <a href="https://nepszava.hu/3056237_meg-tobb-terhet-ro-a-korhazakra-kasler-ajandeka">Népszava</a> írja, az állami segítséggel beszerzett autók mellé totális kontroll és a casco önrésze "jár"; havi mintegy nettó 54 ezer forintos használati díjat kell fizetniük a gépkocsikért. Az összeget negyedévente a Közbeszerzési és Ellátási Főigazgatóság (KEF) számlájára kell utalniuk, és még e pénzügyi tranzakció költsége is az intézményeket terheli.</p>
      <p>A használati díjért cserébe a KEF gépjármű felelősség- és Casco biztosítást köt, és vállalja a káresemények ügyintézést, a szezonális gumicserét, valamint az abroncsok tárolását is. Intézik továbbá a karbantartást, a javítást, a szervizt, valamint asszisztencia szolgáltatást is biztosítanak.</p>
      <p>Az e-autókat a kórházaknak határozott időre, 60 hónapra és szigorú feltételekkel adták oda. A kocsit csak külön kiállított „állami gépkocsi vezetési engedély” birtokában vezetheti bárki, ezért az intézményvezetőknek meg kellett nevezniük azokat a munkatársaikat, akik használhatják az autót.</p>
      <p>A menetlevelet az autóba szerelt „elektronikus menetíró” személyre szólóan állítja ki.</p>
      <p>
        <i>Nyitókép: MTI/Illyés Tibor</i>
      </p>
    </article>
  </body>
</html>