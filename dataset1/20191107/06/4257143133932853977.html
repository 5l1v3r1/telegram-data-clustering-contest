<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/07/indul-a-maratoni-vita-a-beremelesekrol"/>
    <meta property="og:site_name" content="infostart"/>
    <meta property="article:published_time" content="2019-11-07T06:21:00+00:00"/>
    <meta property="og:title" content="Indul a maratoni vita a béremelésekről"/>
    <meta property="og:description" content="Egy korábbi egyezséget kell újratárgyalni, mert új helyzet állt elő a Magyar Szakszervezeti Szövetség szerint."/>
  </head>
  <body>
    <article>
      <h1>Indul a maratoni vita a béremelésekről</h1>
      <address><time datetime="2019-11-07T06:21:00+00:00">07 Nov 2019, 06:21</time> by <a rel="author">Infostart / MTI</a></address>
      <h3>Egy korábbi egyezséget kell újratárgyalni, mert új helyzet állt elő a Magyar Szakszervezeti Szövetség szerint.</h3>
      <p>Megkezdődnek az egyeztetések a következő napokban a jövő évi kötelező legkisebb keresetekről, az állami cégek bérhelyzetéről, a járulékcsökkentésről és a kiskereskedelemben tervezett, rövidített vasárnapi nyitvatartásról - írta csütörtöki számában a Magyar Nemzet.</p>
      <p>A lap emlékeztet, hogy a minimálbér és a garantált bérminimum - az idei évhez hasonlóan - nyolc-nyolc százalékkal emelkedik jövőre a tavaly év végén kötött, 2019-re és 2020-ra szóló megállapodás szerint. Ennél nagyobb mérték meghatározott gazdasági mutatókhoz kötött, amelyek azonban csak jövőre ismerhetők meg.</p>
      <p>A Magyar Szakszervezeti Szövetség már jelezte, hogy újratárgyalná az egyezséget, ám mivel a szövetség azt nem írta alá, kérdéseket vet fel a kezdeményezése - írta a lap.</p>
      <blockquote>A munkaadói képviseletek ugyanakkor elegendőnek tartják a minimálbérek tervezett emelésének mértékét,</blockquote>
      <p>érvelésük szerint a munkaerőpiac keresletvezérelt, így egyébként is magasabb béren foglalkoztatnak ma már a munkaadók.</p>
      <p>Az állami vállalatoknál lejárt a korábbi, három évre szóló bérmegállapodás, ezért újabb, akár többéves rendezésről állapodhatnak meg a szociális partnerek. Az állami cégek dolgozói 2017 és 2019 között átlagosan harmincszázalékos bérfejlesztésben részesültek.</p>
      <p>A munkaadókat terhelő szociális hozzájárulási adó jövő júliustól a tervek szerint további két százalékponttal csökken, amennyiben a reálkereset-emelkedés meghaladja a hat százalékot. A Magyar Nemzet szerint</p>
      <p>
        <mark>a járulékcsökkentést új képlettel számolhatják,</mark>
      </p>
      <p>ami lehetővé tenné, hogy a mérséklést előrébb lehessen hozni az év elejére.</p>
      <p>A kiskereskedelemben a vasárnapi nyitvatartás önkéntes rövidítése ismét napirendre kerülhet a versenyszféra és a kormány állandó konzultációs fórumán - olvasható a Magyar Nemzetben.</p>
      <p>
        <i>Nyitókép: Pixabay</i>
      </p>
    </article>
  </body>
</html>