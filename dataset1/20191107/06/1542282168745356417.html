<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/07/germania-1300-ptiseis-akyrwnei-lufthansa-pempti-paraskevi"/>
    <meta property="og:site_name" content="euronews"/>
    <meta property="article:published_time" content="2019-11-07T06:26:22+00:00"/>
    <meta property="og:title" content="Γερμανία: 1300 πτήσεις ακυρώνει η Lufthansa Πέμπτη και Παρασκευή"/>
    <meta property="og:description" content="Η γερμανική αεροπορική εταιρεία Lufthansa ανακοίνωσε την Τετάρτη ότι θα ακυρώσει 1.300 πτήσεις για την Πέμπτη και την Παρασκευή"/>
  </head>
  <body>
    <article>
      <h1>Γερμανία: 1300 πτήσεις ακυρώνει η Lufthansa Πέμπτη και Παρασκευή</h1>
      <address><time datetime="2019-11-07T06:26:22+00:00">07 Nov 2019, 06:26</time> by <a rel="author">euronews </a></address>
      <p>Η γερμανική αεροπορική εταιρεία Lufthansa ανακοίνωσε την Τετάρτη ότι θα ακυρώσει 1.300 πτήσεις για την Πέμπτη και την Παρασκευή, αφού δεν κατάφερε να μπλοκάρει, μέσω της δικαστικής οδού, τις απεργιακές κινητοποιήσεις που κήρυξε η συνδικαλιστική ένωση του προσωπικού καμπίνας UFO.</p>
      <p>Περίπου 2.300 από τις 3.000 πτήσεις, που είχαν προγραμματιστεί για αύριο, και 2.400 πτήσεις από τις 3.000 που είχαν προγραμματιστεί την Παρασκευή θα πραγματοποιηθούν, ενώ περίπου 180.000 επιβάτες θα επηρεαστούν από τις αλλαγές στα δρομολόγια, διευκρίνισε ο γερμανικός αερομεταφορέας σε ένα δελτίο τύπου που εξέδωσε.</p>
      <p>Η απεργία θα ξεκινήσει την Πέμπτη, στη 01.00 το πρωί ώρα Ελλάδας, και θα διαρκέσει έως το πρωί του Σαββάτου, στη 01.00 ώρα Ελλάδας. Θα αφορά «όλες τις πτήσεις», εσωτερικές και διεθνείς, που επρόκειτο να αναχωρήσουν από τα γερμανικά αεροδρόμια, σύμφωνα με την UFO.</p>
      <p>Η συνδικαλιστική ένωση αποφάσισε να προχωρήσει στις κινητοποιήσεις λόγω της «επίμονης άρνησης της Lufthansa να διαπραγματευτεί» επί των διεκδικήσεών της, σημειώνεται σε ένα δελτίο τύπου.</p>
      <p>Η Lufthansa αμφισβητεί συχνά τη νομιμότητα του συνδικάτου να εκπροσωπεί τους εργαζόμενους. Εντούτοις, η προσφυγή της στη γερμανική δικαιοσύνη για να εμποδίσει την απεργία απορρίφθηκε από το εργατοδικείο της Φρανκφούρτης.</p>
      <p>Η αεροπορική εταιρεία άσκησε έφεση στην απόφαση, εξήγησε στο Γαλλικό Πρακτορείο ένας εκπρόσωπος τύπου του αερομεταφορέα, που επισημαίνει ότι οι θυγατρικές του (Eurowings, Germanwings, Sunexpress, Lufthansa Cityline, SWISS, Edelweiss, Austrian Airlines, Air Dolomiti, Brussels Airlines) δεν επηρεάζονται από την απεργία.</p>
    </article>
  </body>
</html>