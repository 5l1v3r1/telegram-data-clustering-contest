<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/skandalna-sudova-reforma-zelenskogo-nabula-chinnosti--638271.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T06:38:55+00:00"/>
    <meta property="og:title" content="Скандальна судова реформа Зеленського набула чинності"/>
    <meta property="og:description" content="Прийняття закону в сесійній залі парламенту відбувалося під крики «Ганьба»"/>
  </head>
  <body>
    <article>
      <h1>Скандальна судова реформа Зеленського набула чинності</h1>
      <address>
        <time datetime="2019-11-07T06:38:55+00:00">07 Nov 2019, 06:38</time>
      </address>
      <h4>Прийняття закону в сесійній залі парламенту відбувалося під крики «Ганьба»</h4>
      <p>Закон президента Володимира Зеленського про судову реформу, яким передбачається скорочення суддів Верховного суду і новий порядок формування Вищої кваліфікаційної комісії суддів України в четвер, 7 листопада, набув чинності. У середу <a href="https://glavcom.ua/news/golos-ukrajini-opublikuvav-skandalniy-zakon-pro-sudovu-reformu--638015.html">документ був опублікований</a> у виданні «Голос України».</p>
      <p>Актом регулюється діяльність ВККСУ та Вищої ради правосуддя, зокрема вводиться новий порядок формування кваліфкомісії, згідно з яким призначення на посади дванадцяти членів комісії буде здійснюватися Вищою радою правосуддя за результатами конкурсу. Склад ВККСУ буде скорочений з 16 до 12 членів. При цьому сума винагороди членам ВККС встановлюється на рівні посадового окладу судді вищого спеціалізованого суду.</p>
      <p>У законі прописане також скорочення складу Верховного суду з 200 до 100 осіб. При цьому базовий оклад суддів цього суду зменшений з 75 до 55 прожиткових мінімумів для працездатних осіб (таким чином замість 144 тис. 75 гривень встановлено суму в розмірі 105 тис. 655 гривень).</p>
      <p>Варто також відзначити, передбачається створення нового органу - Комісії з питань сумлінності та етики. Вона створюється при Вищій раді правосуддя і складається з трьох представників ради, а також трьох міжнародних експертів (при цьому участь міжнародних експертів в цій комісії припиняється через 6 років з моменту вступу в силу цього закону).</p>
      <p>«Закон набирає чинності з дня, наступного за днем його опублікування, крім підпункту 16 пункту 1 розділу I цього Закону, який набирає чинності з 1 січня 2020 року. З дня набрання чинності повноваження членів Вищої кваліфікаційної комісії суддів України припиняються, а керівник секретаріату Вищої кваліфікаційної комісії суддів призначається за результатами конкурсу з урахуванням вимог закону», - сказано в тексті документа.</p>
      <p>Нагадаємо, 6 листопада закон був опублікований у виданні «Голос України». А 4 листопада проект закону <a href="https://glavcom.ua/news/zelenskiy-pidpisav-zakon-pro-sudovu-reformu-637589.html">підписав глава держави Володимир Зеленський</a>. Раніше законопроект схвалив глава Верховної Ради Дмитро Разумков.</p>
      <p>16 жовтня <a href="https://glavcom.ua/news/rada-rozblokuvala-pidpisannya-sudovoji-reformi-zelenskogo-636787.html">народні депутати прийняли в другому читанні</a> судову реформу президента. За законопроект №1008 проголосували 236 парламентаріїв. Відзначимо, прийняття документу в сесійній залі зустріли криками «Ганьба».</p>
      <p>Підкреслимо, в парламент внесли проекти постанов, якими пропонувалося скасувати прийняття судової реформи Зеленського. Однак Рада 31 жовтня розблокувала підписання законопроекту №1008 для глави парламенту і відповідно президента.</p>
      <p>Відзначимо також, <a href="https://glavcom.ua/news/verhovniy-sud-zaklikaje-radu-ne-priymati-sudovu-reformu-do-otrimannya-visnovkiv-venecianskoji-komisiji-628975.html">Верховний суд просив відкласти прийняття закону</a> президента України Зеленського про судову реформу, а генеральний секретар Ради Європи Марія Пейчіновіч-Бурич висловила стурбованість після ухвалення документа Радою в першому читанні.</p>
      <p>Отже, ЄС і Канада <a href="https://glavcom.ua/country/politics/jes-i-kanada-zaklikali-radu-ne-pospishati-z-reformuvannya-vkks-i-verhovnogo-sudu-624535.html">закликали Раду не поспішати з реформування ВККС і Верховного Суду.</a></p>
      <blockquote><b>Читайте також: <br/></b><br/>   •  <b><a href="https://glavcom.ua/publications/panika-u-verhovnomu-sudi-zelenskiy-pochinaje-veliku-chistku-633088.html">Паніка у Верховному суді. Зеленський починає велику чистку</a></b></blockquote>
      <related>
        <a href="https://glavcom.ua/news/ekspert-poyasniv-chomu-ideya-skorochennya-rayadministraciy-provalitsya-638171.html"/>
        <a href="https://glavcom.ua/news/vasil-shklyar-maydan-v-ukrajini-treba-uzakoniti-638178.html"/>
        <a href="https://glavcom.ua/news/zelenskiy-znovu-okonfuzivsya-trichi-nazvav-ukroboronprom-koncertom-638217.html"/>
      </related>
    </article>
  </body>
</html>