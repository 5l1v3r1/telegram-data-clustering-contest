<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/fact-checking/scuola_fieramonti-6501462/news/2019-11-07/"/>
    <meta property="og:site_name" content="Agi"/>
    <meta property="article:published_time" content="2019-11-07T17:37:00+00:00"/>
    <meta property="og:title" content="Cosa è stato fatto finora per il personale della scuola?"/>
    <meta property="og:description" content="Il ministro dell’Istruzione Lorenzo Fioramonti ha confermato che entro il 2019 ci sarà un concorso straordinario per i docenti della scuola secondaria. Quali sono i dettagli della proposta? E che cosa è già stato fatto in questa legislatura per i docenti e il personale scolastico in generale?"/>
  </head>
  <body>
    <article>
      <h1>Cosa è stato fatto finora per il personale della scuola?</h1>
      <h2>Il ministro dell’Istruzione Lorenzo Fioramonti ha confermato che entro il 2019 ci sarà un concorso straordinario per i docenti della scuola secondaria. Quali sono i dettagli della proposta? E che cosa è già stato fatto in questa legislatura per i docenti e il personale scolastico in generale?</h2>
      <address><time datetime="2019-11-07T17:37:00+00:00">07 Nov 2019, 17:37</time> by <a rel="author">AGI - Agenzia Giornalistica Italia</a></address>
      <p>Il 5 novembre, presentando al Senato le linee programmatiche del suo Ministero, il ministro dell’Istruzione Lorenzo Fioramonti <a href="https://www.agi.it/cronaca/scuola_concorso_precari-6491441/news/2019-11-05/">ha confermato</a> che entro il 2019 ci sarà un concorso straordinario per i docenti della scuola secondaria. Quali sono i dettagli della proposta? E che cosa è già stato fatto in questa legislatura per i docenti e il personale scolastico in generale?</p>
      <p>Abbiamo fatto un po’ d’ordine.</p>
      <h3>Di che cosa stiamo parlando</h3>
      <p>Il 30 ottobre scorso, <a href="https://www.normattiva.it/uri-res/N2Ls?urn:nir:stato:decreto.legge:2019-10-29;126">è stato pubblicato</a> in Gazzetta Ufficiale il decreto-legge n. 126, intitolato “Misure di straordinaria necessità ed urgenza in materia di reclutamento del personale scolastico e degli enti di ricerca e di abilitazione dei docenti”. Il testo <a href="https://www.camera.it/leg18/126?tab=1&amp;leg=18&amp;idDocumento=2222&amp;sede=&amp;tipo=">ha così iniziato</a> alla Camera (Commissioni Cultura e Lavoro) il suo iter parlamentare per essere convertito in legge.</p>
      <p>All’articolo 1 del decreto <a href="https://www.gazzettaufficiale.it/eli/gu/2019/10/30/255/sg/pdf#page=5">si legge</a> che «il Ministero dell’istruzione, dell’università e della ricerca è autorizzato a bandire [...] entro il 2019, una procedura straordinaria per titoli ed esami per docenti della scuola secondaria di primo e di secondo grado, finalizzata all’immissione in ruolo». I 19 commi in cui è suddiviso l’articolo specificano i dettagli del provvedimento.</p>
      <h3>I dettagli del concorso</h3>
      <p>Il concorso straordinario è destinato ai soggetti che hanno svolto almeno tre anni di servizio nella scuola statale (tra l’anno scolastico 2011/2012 e quello 2018/2019) di cui almeno uno nella specifica classe di concorso o nella tipologia di posto per la quale si intende concorrere.</p>
      <p>Per questo motivo, il decreto è stato rinominato “decreto Salva precari” dalla stampa e da alcuni politici. I posti complessivi messi a concorso sono 24 mila, solo per le regioni, le classi di concorso e le tipologie di posto, per le quali lo Stato prevede che ci saranno posti liberi negli anni scolastici 2020/2021, 2021/2022 e 2022/2023.</p>
      <p>In concreto, come <a href="https://www.camera.it/temiap/documentazione/temi/pdf/1186046.pdf?_1573041562354">spiega</a> un approfondimento della Camera, il concorso prevede due tipi di prove scritte informatizzate (con quesiti a risposta multipla): una per i soggetti che hanno lavorato in passato in una scuola statale, e una per quelli che hanno maturato esperienza nella scuola paritaria. Il punteggio minimo per passare la prova è di 7 punti su 10.</p>
      <p>In seguito, viene stilata una graduatoria, non solo in base ai risultati della prova scritta, ma anche alla valutazione dei titoli. I vincitori in questa prima fase di selezione accederanno così a un percorso annuale di formazione, con un voto finale integrato da una prova orale. Chi supera anche questa seconda fase sarà abilitato all’esercizio della professione di docente.</p>
      <p>Grazie a questo concorso straordinario, <a href="https://documenti.camera.it/leg18/dossier/pdf/D19126.pdf?_1573030680101#page=7">sottolinea</a> un dossier della Camera, «da un lato, si rimedia alla grave carenza di personale di ruolo nelle scuole statali, dall’altro, si rimedia alla carenza di personale abilitato all’insegnamento nella scuola secondaria».</p>
      <p>Non <a href="https://www.tuttoscuola.com/dl-salva-precari-il-governo-disattende-gli-impegni-e-i-sindacati-mobilitano-la-scuola/">sono mancate</a> però le critiche da parte delle associazioni sindacali su alcuni aspetti del provvedimento. Secondo i sindacati, il governo non avrebbe rispettato gli accordi presi nei mesi scorsi. Inoltre, docenti e personale amministrativo <a href="http://www.ansa.it/sito/notizie/speciali/tempo_di_esami/2019/11/05/sciopero-scuola-lezioni-a-rischio_3713865b-5b71-4855-83d7-2de52451d3fe.html">hanno indetto</a> uno sciopero per l’11 e il 12 novembre prossimi.</p>
      <h3>Altri interventi per i docenti</h3>
      <p>L’annuncio di un concorso straordinario nella scuola è l’ultimo di una serie di provvedimenti fatti in questa legislatura per i docenti. Nell’ultimo anno e mezzo, sono stati diversi gli interventi in questo ambito. Vediamo i più significativi.</p>
      <p>
        <b>
          <i>Le novità con il “decreto Dignità”</i>
        </b>
      </p>
      <p>Con il cosiddetto “decreto Dignità” (n. 87 del 12 luglio 2018), il governo Lega-M5s <a href="https://www.normattiva.it/uri-res/N2Ls?urn:nir:stato:decreto.legge:2018;87">è intervenuto</a> (art. 4) per garantire la continuità didattica nell’anno scolastico 2018/2019, permettendo ai docenti in possesso del diploma magistrale (ottenuto entro l’anno scolastico 2001/2002) di continuare a insegnare nel passato anno scolastico nonostante una sentenza del Consiglio di Stato di dicembre 2017 – poi <a href="https://www.repubblica.it/scuola/2019/02/27/news/scuola_diplomati_magistrali_fuori_da_graduatorie-220283185/">ribadita</a> a febbraio 2019 – avesse escluso questi diplomati dall’accesso alle graduatorie a esaurimento.</p>
      <p>La questione dei diplomati magistrali però <a href="http://www.flcgil.it/scuola/decreto-scuola-esclusi-i-facenti-funzione-senza-laurea-ammessi-al-concorso-straordinario-ai-soli-fini-abilitanti-i-docenti-con-servizio-nelle-paritarie.flc">resta ancora aperta</a> e non è stata risolta dal nuovo “decreto Salva precari”, come <a href="http://www.flcgil.it/scuola/decreto-scuola-esclusi-i-facenti-funzione-senza-laurea-ammessi-al-concorso-straordinario-ai-soli-fini-abilitanti-i-docenti-con-servizio-nelle-paritarie.flc">denunciano</a> i sindacati.</p>
      <p>Inoltre, il “decreto Dignità” <a href="https://www.normattiva.it/uri-res/N2Ls?urn:nir:stato:decreto.legge:2018;87">ha eliminato</a> (art. 4-bis) la durata massima complessiva di 36 mesi per i contratti a tempo determinato per il personale docente ed educativo e quello amministrativo, tecnico e ausiliario (Ata) e, con la conversione in legge, <a href="https://www.normattiva.it/uri-res/N2Ls?urn:nir:stato:legge:2018;96">ha stabilito</a> (art. 1-novies) un concorso straordinario per coprire i posti liberi (comuni e di sostegno) nella scuola dell'infanzia e nella scuola primaria.</p>
      <p>
        <b>
          <i>Il cambio della “Buona scuola”</i>
        </b>
      </p>
      <p>Uno degli interventi più dibattuti del precedente governo è stata poi la modifica del sistema di reclutamento dei docenti nella scuola secondaria, avvenuta con la legge di Bilancio per il 2019.</p>
      <p>Con l’ultima manovra finanziaria, come <a href="https://contei.tracciailgoverno.pagellapolitica.it/it/promesse/229-eliminare-il-precariato-cronico.html">abbiamo ricostruito</a> con il nostro progetto <i>Traccia il Governo</i>, Lega e Movimento 5 stelle sono intervenuti su uno dei decreti attuativi (n. 59 del 13 aprile 2017) della riforma “Buona scuola” voluta dal governo Renzi, modificando il percorso per diventare docenti.</p>
      <p>Oggi il sistema di formazione iniziale e accesso ai ruoli della scuola secondaria si articola in un concorso pubblico (indetto su base regionale o interregionale), in un percorso di formazione iniziale e la conferma in ruolo, dopo la positiva valutazione del percorso di formazione iniziale. Rispetto al sistema precedente, non è più necessario conseguire l’abilitazione e successivamente partecipare a un concorso a cattedra: basta partecipare direttamente al concorso a cattedra.</p>
      <p>I vincitori del concorso dunque non accedono più al percorso triennale/biennale di “Formazione iniziale e tirocinio” (denominato Fit) – previsto dalla “Buona scuola” – bensì a un unico anno di formazione e prova denominato “Percorso annuale di formazione iniziale e prova”.</p>
      <h3>E per i dirigenti scolastici e il personale Ata?</h3>
      <p>In questa legislatura, alcuni provvedimenti legislativi hanno riguardato anche le altre due componenti del personale della scuola: i dirigenti scolastici e il personale amministrativo, tecnico e ausiliario (Ata). Per i dirigenti scolastici, il cosiddetto “decreto Semplificazioni” (n. 135 del 14 dicembre 2018) <a href="https://www.normattiva.it/uri-res/N2Ls?urn:nir:stato:decreto.legge:2018;135">ha stabilito</a> (art. 10), in deroga rispetto alla procedura ordinaria, che sarebbero stati dichiarati vincitori – e di conseguenza assunti – i candidati ammessi al corso conclusivo del concorso bandito nel 2017.</p>
      <p>Della questione <a href="https://www.agi.it/fact-checking/scuola_emergenza_presidi-5769773/news/2019-07-04/">ce ne siamo occupati</a> a luglio 2019, quando una sentenza del Tar del Lazio aveva annullato la procedura concorsuale, iniziata a maggio 2019, per alcune illegittimità.</p>
      <p>Come <a href="https://www.camera.it/temiap/documentazione/temi/pdf/1105519.pdf?_1573039673556#page=7">ha ricostruito</a> un approfondimento della Camera del 7 ottobre, il 12 luglio il Consiglio di Stato ha però accolto l'istanza cautelare presentata dal Miur, sospendendo l’esecutività della sentenza del Tar del Lazio.</p>
      <p>Per ora, la questione è stata posticipata a un’udienza che si terrà il 12 marzo 2020.</p>
      <p>Infine, la legge di Bilancio per il 2019 <a href="https://www.camera.it/temiap/documentazione/temi/pdf/1105519.pdf?_1573039673556#page=8">ha incrementato</a> la dotazione organica del personale Ata e previsto il riaffidamento dei servizi di pulizia nelle scuole statali esclusivamente al personale dipendente appartenente al profilo di collaboratore scolastico. </p>
      <h3>Conclusione</h3>
      <p>Alla Camera, è iniziato l’iter parlamentare del testo di conversione in legge del cosiddetto “decreto Salva precari”, che tra le altre cose contiene i dettagli per il concorso straordinario destinato ai soggetti che hanno svolto almeno tre anni di servizio nella scuola statale.</p>
      <p>Questo provvedimento – criticato dai sindacati e dai docenti, che hanno indetto uno sciopero per l’11 e il 12 novembre – è l’ultimo in ordine cronologico introdotto in questa legislatura per quanto riguarda il personale scolastico.</p>
      <p>In questa legislatura, altre novità sono arrivate per i docenti (con il “decreto Dignità” e la modifica del sistema di reclutamento del personale per la scuola secondaria), per i dirigenti scolastici (con la questione del concorso del 2017) e per il personale Ata.</p>
    </article>
  </body>
</html>