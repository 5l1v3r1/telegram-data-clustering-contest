<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://maximum.fm/shevchenko-i-selfi-5-knig-dlya-tih-hto-hoche-robiti-kruti-foto_n169204"/>
    <meta property="og:site_name" content="Радіо Максимум"/>
    <meta property="article:published_time" content="2019-11-07T17:00:00+00:00"/>
    <meta property="og:title" content="Шевченко і селфі: 5 книг для тих, хто хоче робити круті фото - Радіо Максимум"/>
    <meta property="og:description" content="Ці книжки, присвячені фотографії, будуть цікаві як початківцям, так і професіоналам. Новачки дізнаються, чого люди очікують від фотографів, як побудувати вигідну співпрацю і отримати велетенські гроші на реалізацію проєктів. Натомість фахівцям не завадить згадка про місію фотографії."/>
  </head>
  <body>
    <article>
      <h1>Шевченко і селфі: 5 книг для тих, хто хоче робити круті фото - Радіо Максимум</h1>
      <address><time datetime="2019-11-07T17:00:00+00:00">07 Nov 2019, 17:00</time> by <a rel="author">Русінкевич Тетяна</a></address>
      <p>
        <b>Ці книжки, присвячені фотографії, будуть цікаві як початківцям, так і професіоналам. Новачки дізнаються, чого люди очікують від фотографів, як побудувати вигідну співпрацю і отримати велетенські гроші на реалізацію проєктів. Натомість фахівцям не завадить згадка про місію фотографії.</b>
      </p>
      <h3>"Тарас Шевченко і світ фотографії", Володимир Яцюк</h3>
      <p>
        <i>(К.: Критика, 2019)</i>
      </p>
      <figure>
        <img src="https://maximum.fm/uploads/640w_DIR/media_news/2019/11/5dc40e1bc7fe1798769717.png"/>
      </figure>
      <p>У посмертному виданні альбому-монографії визначного київського шевченкознавця, історика українського мистецтва та колекціонера вперше зібрано, заатрибутовано і класифіковано та докладно прокоментовано великий пласт фотографічної шевченкіани. Це понад дві сотні світлин – як широко відомих, так і геть зовсім не знаних загалові.</p>
      <related>
        <h4>Максимум уваги:</h4>
        <a href="https://maximum.fm/maksimum-uvagi-5-knig-yaki-otrimali-prestizhni-nagorodi_n168834"/>
      </related>
      <p>Зокрема розмаїті прижиттєві зображення Тараса Шевченка, краєвиди села Кирилівки та півострова Манґишлаку, що їх знімкували, відповідно, Григорій Шевченко та Іраклій Усков, фоторепродукція рисунка поета у труні й фотографія поетової родини біля церкви в Києві на Подолі під час перепоховання його тіла, груповий знімок копачів могили у Каневі та численні фота самої могили (починаючи від найпершого і до середини 1920-х років), "візитки" ХІХ ? початку ХХ століття із образом Шевченка, портрети людей із його найближчого оточення, а також світлини зниклих Шевченкових малюнків – рідкісні документи, завдяки яким маємо нині уявлення про ці твори.</p>
      <h3>"Вогонь бажання: зародження фотографії", Джефрі Бетчен</h3>
      <p>
        <i>(К.: Родовід, 2019)</i>
      </p>
      <figure>
        <img src="https://maximum.fm/uploads/640w_DIR/media_news/2019/11/5dc413e341587241509054.png"/>
      </figure>
      <p>У монографії австралійського теоретика й історика фотографії, який очолює катедру історії мистецтва в Оксфордському університеті – одночасно про модерністські, і постмодерністські уявлення про фотографію. Однак автор не намагається примирити ці два опозиційні теоретичні табори: замість досліджувати онтологію чи владу Бетчен пропонує подивитися на процес виникнення фотографії, аналіз якого доводить, що фотографія не є одномоментним технологічним винаходом чи художнім засобом, що його створив один автор.</p>
      <p>Вона радше постає з множинних джерел у певному часовому проміжку кінця XVIII – початку XIX сторіччя, у такий спосіб оприявнюючи наполегливе бажання модерного бачення (у його фізіологічному та метафоричному розумінні). Автор спирається на концепції Мішеля Фуко і Жака Дерріда та розмірковує про фотографію як інструмент формування та віддзеркалення модерного бачення.</p>
      <h3>"Invisible Photo Business. Що має знати фотограф, який хоче знімати для світових брендів", Василь Шульга</h3>
      <p>
        <i>(К.: Pabulum, 2018)</i>
      </p>
      <figure>
        <img src="https://maximum.fm/uploads/640w_DIR/media_news/2019/11/5dc414056c5be407477949.jpg"/>
      </figure>
      <p>Будівля на обкладинці цієї книжки символізує весь фотобізнес, а її автор запрошує на оглядову екскурсію. Зокрема можна дізнатися, що і як слід робити, аби стати професійним рекламним фотографом. Також ви познайомитесь із командою фотографа – спеціалістами, без яких серйозна рекламна зйомка була б неможливою.</p>
      <p>Нам розкажуть, чого рекламники очікують від фотографів, які перешкоди чекають, як побудувати вигідну співпрацю, і врешті-решт, як отримати велетенські гроші на реалізацію рекламних фотопроєктів. А наприкінці у вас буде можливість взяти участь у рекламному проєкті на всіх його етапах — препродакшн, продакшн і постпродакшн.</p>
      <p>Книга "Invisible photo business" допоможе вам краще уявити, що таке фотобізнес. Це машина часу, яка покаже шлях людини у фотографії від підніжжя і до вершин. Сподіваємося книжка допоможе вам уникнути великої кількості помилок, яких припускаються початківці, і сконцентруватися на головному. Актор книжки, який народився в Житомирі, а навчався в Києво-Могилянській Академії – співвласник та генеральний директор компанії Positive Pictures.</p>
      <h3>"Розширене поле фотографії", Джордж Бейкер</h3>
      <p>
        <i>(К.: IST Publishing, 2018)</i>
      </p>
      <figure>
        <img src="https://maximum.fm/uploads/640w_DIR/media_news/2019/11/5dc414282994c079637884.jpg"/>
      </figure>
      <p>Це третя книжка серії Small Run Books, що представляє три тексти американського мистецтвознавця Джорджа Бейкера, присвячені сучасній теорії та історії фотографії. У них автор розглядає стани фотографічного медіуму – рухому й нерухому картинки, аналізує період "нової речевості" на прикладі доробку її головного представника – Авґуста Зандера, ставить питання про долю фотографії й кіномистецтва в сучасному культурному виробництві, автономію фотографії та її нових форм.</p>
      <p>Джордж Бейкер – історик мистецтва, арт-критик, професор Каліфорнійського університету (UCLA). Здобув освіту в Єлі, а опісля – докторський ступінь в Колумбійському університеті, де його наставниками були Розалінд Краусс і Бенджамін Бухло. З 1990 року Бейкер регулярно пише для журналу Artforum, є одним із редакторів журналу October та видавництва October Books. Автор книги "Витвір, спійманий за хвіст. Франсіс Пікабіа й Дада в Парижі" (The Artwork Caught by the Tail. Francis Picabia and Dada in Paris, 2007).</p>
      <h3>"Ukraine in Vogue", Тетяна Соловей, Соня Кваша, Вєня Брикалін</h3>
      <p>
        <i>(К.: ArtHuss, 2018)</i>
      </p>
      <figure>
        <img src="https://maximum.fm/uploads/640w_DIR/media_news/2019/11/5dc41477d7c8e954912074.jpg"/>
      </figure>
      <p>Рівно 5 років тому, в березні 2013 року, в Україні вийшов перший номер журналу Vogue. Саме п'ятирічному ювілею журналу і присвячений цей фотоальбом. У ньому зібрані кращі зйомки за 2013-2018 роки в семи розділах – найяскравіші обкладинки, нові імена, що з'явилися завдяки українському Vogue, географія зйомок, арт-проекти на сторінках Vogue UA, колір, романтика і найкрасивіші чоловіки.</p>
      <p>Водночас Ukraine in Vogue – це чесний щоденник про життя редакції Vogue UA, де самі редактори згадують успішні і складні переговори, зйомки на іншому кінці світу, важкі інтерв'ю і діляться радістю, яку вони відчувають при виході кожного нового номеру Vogue UA. Але головне в цьому фотоальбомі, як і в журналі, – мода, недовговічне, стрімке, миттєве мистецтво, яке хочеться запам'ятати і зберегти.</p>
      <p>
        <b>
          <i>Ігор Бондар-Терещенко</i>
        </b>
      </p>
      <related>
        <h4>Читайте також:</h4>
        <a href="https://maximum.fm/yak-i-pro-shcho-mi-dumayemo-5-knig-yaki-zmusyat-zamislitisya_n168505"/>
      </related>
      <p>Джерело: <a href="https://maximum.fm/">Радіо МАКСИМУМ</a></p>
      <related>
        <h4>До теми</h4>
        <a href="https://maximum.fm/test-yakij-znak-zodiaku-pidhodit-tobi-dlya-romantichnih-stosunkiv_n168969"/>
        <a href="https://maximum.fm/yak-orenduvati-avto-v-yevropi-korisni-lajfhaki-ta-pidvodni-kameni_n169163"/>
        <a href="https://maximum.fm/najpopulyarnishi-virshi-ukrayinskih-poetiv-yaki-znayut-u-vsomu-sviti_n169157"/>
      </related>
    </article>
  </body>
</html>