<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596254/diki-oelmek-oi-apergies-den-tha-feroun-to-epithymito-apotelesma"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T17:31:00+00:00"/>
    <meta property="og:title" content="ΔΗΚΙ ΟΕΛΜEK: Οι απεργίες δεν θα φέρουν το επιθυμητό αποτέλεσμα"/>
    <meta property="og:description" content="Με ανακοίνωσή της η ΔΗΚΙ Καθηγητών (ΟΕΛΜΕΚ), «εκφράζει τους προβληματισμούς της αναφορικά με τη Νέα Μορφή Αξιολόγησης των μαθητών και αναμφισβήτητα..."/>
  </head>
  <body>
    <article>
      <h1>ΔΗΚΙ ΟΕΛΜEK: Οι απεργίες δεν θα φέρουν το επιθυμητό αποτέλεσμα</h1>
      <address><time datetime="2019-11-07T17:31:00+00:00">07 Nov 2019, 17:31</time> by <a rel="author">sigmalive</a></address>
      <p>Με ανακοίνωσή της η ΔΗΚΙ Καθηγητών (ΟΕΛΜΕΚ), «εκφράζει τους προβληματισμούς της αναφορικά με τη Νέα Μορφή Αξιολόγησης των μαθητών και αναμφισβήτητα αφουγκράζεται τις ανησυχίες Καθηγητών και μαθητών από την εφαρμογή του θεσμού αυτού στην Α΄Ταξη Λυκείου.</p>
      <p>Πλείστα των προβλημάτων που εμφανίζονται από την εφαρμογή της Νομοθεσίας αυτής για την αξιολόγηση των μαθητών, οφείλονται δυστυχώς στις προχειρότητες του ΥΠΠ αλλά και στη ΜΗ ύπαρξη διαλόγου μεταξύ ΟΕΛΜΕΚ και ΥΠΠ, εξαιτίας του ΥΠΠ. Απόδειξη τούτου, το γεγονός ότι στις 24.1.2019, το ΚΔΣ της ΟΕΛΜΕΚ ψήφισε μια πρόταση πλαίσιο για την αξιολόγηση του μαθητή, η οποία υπερψηφίστηκε από τις Κινήσεις ΔΗΚΙ, Προοδευτική και Νέα Κίνηση και η οποία κατατέθηκε στην επιτροπή αξιολόγησης των μαθητών του ΥΠΠ. Δυστυχώς όμως κανένας διάλογος επί της πρότασης δεν έγινε , παρόλο που αρκετές από τις πρόνοιες της πρότασης, τελικά, έχουν ενσωματωθεί στη Νομοθεσία.</p>
      <p>Η ΔΗΚΙ Καθηγητών, ως γνωστό, είχε ταχθεί κατά των εξετάσεων στα τετράμηνα, αφού δεν είχαν και δεν έχουν υλοποιηθεί οι προϋποθέσεις που έθετε η ΟΕΛΜΕΚ για τη Νέα Μορφή Αξιολόγησης των μαθητών. Επιπρόσθετα διαπιστώνουμε στρεβλώσεις και ασάφειες στην εφαρμογή της νέας μορφής  Αξιολόγηση των Μαθητών,  οι οποίες προσθέτουν αρκετό άγχος, τόσο στους μαθητές όσο και στους εκπαιδευτικούς.</p>
      <p>Παρά τα προβλήματα που προκύπτουν από την εφαρμογή της Νομοθεσίας για την αξιολόγηση των μαθητών, η ΔΗΚΙ Καθηγητών αξιολογώντας όλα τα δεδομένα, θεωρεί ότι αυτή την ώρα δεν εξυπηρετεί κανένα, πρωτίστως τους μαθητές, να γίνουν απεργίες τις ημέρες των εξετάσεων, τη στιγμή που υπάρχει μια Νομοθεσία, η οποία ψηφίστηκε από τη συντριπτική πλειοψηφία των κομμάτων στην Βουλή και η οποία είναι σε εφαρμογή. Καλούμε όμως την Κυβέρνηση και όλα τα κοινοβουλευτικά κόμματα να αφουγκραστούν τις ανησυχίες των μαθητών, των εκπαιδευτικών αλλά και των γονιών και να προχωρήσουν άμεσα στην αναστολή της εφαρμογής της εν λόγω Νομοθεσίας , ούτως ώστε να γίνει ένας εποικοδομητικός διάλογος για μια σωστή αξιολόγηση των μαθητών που να είναι προς το καλώς νοούμενο συμφέρον των μαθητών και γενικά του Δημόσιου Σχολείου».   </p>
    </article>
  </body>
</html>