<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/turai/20191107-yan-sanda-sun-tasa-keyar-yan-ci-rani-birnin-paris"/>
    <meta property="og:site_name" content="RFI"/>
    <meta property="article:published_time" content="2019-11-07T17:23:36+00:00"/>
    <meta property="og:title" content="'Yan sanda sun tasa keyar 'yan ci-rani a birnin Paris"/>
    <meta property="og:description" content="Jami’an ‘yan sandan Faransa sun kwashe sama da ‘yan gudun hijira 1,600 daga wasu sansanoninsu guda biyu da ke yankin arewacin birnin Paris a wannan Alhamis. Matakin na zuwa ne kwana guda da gwamnatin kasar ta kaddamar da sabbbin tsauraran matakan kula..."/>
  </head>
  <body>
    <article>
      <h1>'Yan sanda sun tasa keyar 'yan ci-rani a birnin Paris</h1>
      <address><time datetime="2019-11-07T17:23:36+00:00">07 Nov 2019, 17:23</time> by <a rel="author">Abdurrahman Gambo Ahmad</a></address>
      <p>
        <b>Jami’an ‘yan sandan Faransa sun kwashe sama da ‘yan gudun hijira 1,600 daga wasu sansanoninsu guda biyu da ke yankin arewacin birnin Paris a wannan Alhamis. Matakin na zuwa ne kwana guda da gwamnatin kasar ta kaddamar da sabbbin tsauraran matakan kula da sha’anin shige da fice a kasar.</b>
      </p>
      <p>Kimanin jami’an ‘yan sandan Faransa 600 ne suka tasa keyar ‘yan ci-ranin daga rumfunan da suke samun mafaka zuwa wasu cibiyoyi na daban, kuma an gudanar da wannan gagarumin aikin ne a daidai lokacin da ruwan sama ke sauka.</p>
      <p>Da dama daga cikin wadannan ‘ yan ci-rani sun fito ne daga Afghanistan da kuma kasashen Afrika da ke yankin Kudu da Sahara.</p>
      <p>A yayin zantawa da mane labarai, shugaban ‘yan sandan birnin Paris, Didier Lallement ya ce, ba za su lamunci yanayi mai cike da hatsari irin wannan ba.</p>
      <p>Lallement ya ce, wannan aikin da suka gudanar, wani bangare ne na aiwatar da shirin gwamnatin kasar dangane da shige da fice.</p>
      <p>Gwamnatin shugaba Emmanuel Macron ta lashi takobin tunkarar duk wata matsalar da ta jibanci sha’anin shige da fice a kasar, amma ana kallon wannan shiri nata a matsayin yunkurin hana jam’iyyun masu tsattsauran ra’ayi sayen kuri’un jama’a a zaben kananan hukumomi da zai gudana a badi.</p>
    </article>
  </body>
</html>