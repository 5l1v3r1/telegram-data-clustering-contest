<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/07/bizonytalan-a-legendassa-valt-budapesti-lenin-mozaik-sorsa"/>
    <meta property="og:site_name" content="euronews"/>
    <meta property="article:published_time" content="2019-11-07T17:30:40+00:00"/>
    <meta property="og:title" content="Bizonytalan a legendássá vált budapesti Lenin-mozaik sorsa"/>
    <meta property="og:description" content="November 7. adta az apropót, hogy rákeressünk, mi történt a Fabulon-mozaikot is készítő Erdély Miklós alkotásával, a Lenin-mozaikkal."/>
  </head>
  <body>
    <article>
      <h1>Bizonytalan a legendássá vált budapesti Lenin-mozaik sorsa</h1>
      <address><time datetime="2019-11-07T17:30:40+00:00">07 Nov 2019, 17:30</time> by <a rel="author">Gabor Acs</a></address>
      <p>Egy magyarországi Lenin-mozaik körül ismét mozgolódás van a műtárgypiacon, rebesgetik a bennfentesek. November 7. adta az apropót, hogy rákeressünk, mi történt Erdély Miklós alkotásával, amit 1970 körül készített, és az MSZMP nyolcadik kerületi pártházába került.</p>
      <p>A műnek legendája is van, miszerint a rendszerváltás után a Munkáspárt vehette birtokába, és egy függönnyel takarták le abban a teremben, ahol gyűléseket tartott Thürmer Gyula pártja. Egy-egy tanácskozás vagy esemény idején, ha az alkalom úgy kívánta a függönyt el lehetett húzni, és Lenin megjelent a falon.</p>
      <figure>
        <img src="https://static.euronews.com/articles/stories/04/28/48/90/808x454_cmsv2_753ddaa6-ff43-5635-8b04-20ba87c1be2c-4284890.jpg"/>
        <figcaption>Erdély Miklós 1970 körül készült mozaikja Leninről 2017-benFotó: Göröntsér Vera / kozterkep.hu</figcaption>
      </figure>
      <p>Egy előszobában, az újpesti Munkácsy Mihály utca 51/A-ban fotózta 2017-ben <a href="https://www.kozterkep.hu/32383/lenin-mozaik#">Göröntsér Vera</a> a művet, aminek a legendán túl érdekessége, hogy az ábrázolt személy kiléte miatt a portrét kényes alkotásnak tarthatták már a megrendelés idején is. Ezért nem közvetlenül a falra, hanem keretben illesztették össze Lenin arcmását.</p>
      <p>Az épület vagy a helyiségek esetleges funkcióváltásakor a Kádár-korszakban elképzelhetetlen lett volna, hogy leverjenek vagy lefedjenek egy Lenin-mozaikot, a keretben viszont mozgatható, így mindig található a korszellemnek és a szándéknak megfelelő helyszín. Úgy hírlik, új gazdát keresnek Erdély Miklós alkotásának, kihasználva, hogy a műtárgyak piacán mostanában értékelődik fel az 1970-es és '80-as évek magyar művészete.</p>
      <figure>
        <img src="https://static.euronews.com/articles/stories/04/28/48/90/808x454_cmsv2_f0cb89ac-b9c8-5902-bb85-769ab62f8d9c-4284890.jpg"/>
        <figcaption>A fénykép, ami alapján a mozaik készültIsmeretlen fotós felvétele</figcaption>
      </figure>
      <p>Erdély Miklós egy <a href="https://espressostalinist.com/2013/08/22/v-i-lenin-on-unity/">1920-as fénykép</a> alapján dolgozott. Egy ismeretlen fotós kedvesnek tűnő pillanatban kapta lencsevégre az épp 50 éves Lenint, aki május elsején integetett vidáman a tömegnek.</p>
      <p>Az archív felvétel segítségével remekül tanulmányozható <a href="http://artmagazin.hu/artmagazin_hirek/leletmentes.2570.html?pageid=119">az avantgárd művész újítása</a>, a fotómozaik. A technikát 4 évvel a Lenin-kép elkészítése előtt dolgozta ki, de újítását nem fogadták el találmányként. Az akkori szabadalmi hivatal úgy reagált, hogy a fotó és a mozaik is már létező eljárás, így a kettő ötvözete nem jelent érdemi újítást.</p>
      <figure>
        <img src="https://static.euronews.com/articles/stories/04/28/48/90/808x454_cmsv2_55c4e3fd-5946-5753-a8fd-98d2ab5f2216-4284890.jpg"/>
        <figcaption>A Fabulon-mozaikot fiával jegyzi Erdély Miklós, 1982-ben készítettékForrás: fortepan.hu</figcaption>
      </figure>
      <p>Szinte minden budapesti emlékezik a Kálvin téri tűzfalmozaikra, több emeletnyi magassában. A szocializmusban az első igazi kapitalista stílusú reklám volt. A Kádár-kor szupermodellje, Pataki Ági igézően néz vissza, meztelen válla fölött. Csábereje a reklámfogás, ami akkoriban nyugati stílusú marketingnek számított.</p>
      <p>Erdély Miklós bravúrja, hogy fél perccel a digitális korszak beköszönte előtt, még az analóg időkben dolgozta ki az eljárást, ami bármilyen fényképet pixelekre, kockákra bont, így fotóminőségben rakható belőle mozaik, ha elegendő féle színű kerámialap áll rendelkezésre.</p>
      <p>Ez számára nem jelentett gondot, hiszen a Budapesti Építőanyagipari Ktsz részlegvezetőjeként is dolgozott. A cég fő profilja az építőipari kerámiagyártás volt, így a nyersanyag és a lehetőségek a maga köré csoportosított művészek rendelkezésére állt. A szabadalmi hivatallal ellentétben a vállalat elfogadta újítását.</p>
      <figure>
        <img src="https://static.euronews.com/articles/stories/04/28/48/90/808x454_cmsv2_fa9bc01d-80f6-547e-ad63-52574fcd7b4c-4284890.jpg"/>
        <figcaption>Pataki Ági szempárja, a Kálvin téri óriásmozaik részleteFotó: BIA / Facebook</figcaption>
      </figure>
      <p>A Kálvin téri Fabulon-mozaik olyan hatalmas méretben készült, hogy csak a szempár meghaladja a 2 méter x 1 méteres méretet. Egy-egy ilyen nagy alkotás kirakása az Erdély körül összegyűlt művészcsoport számára többet jelentett az elvégzendő feladatnál, életformává vált számukra az együtt történő mozaikozás.</p>
      <p>A Kálvin téri irodaházak építésekor a mozaikot elbontották, megmentésére akciót indított Bojár Iván András és az Oktogon magazin. Jelenleg darabokra szedve, számozottan, dobozokban tárolva egy gyűjtőnél várja, hogy ismét összerakják egy olyan helyen, ahol a budapestiek ismét nap mint nap megcsodálhatják.</p>
      <p>A szempár külön keretben összerakva Kieselbach Tamás raktárába került azt követően, hogy tavaly <a href="https://www.kieselbach.hu/kiallitas/a-csabitas-fegyvere">A csábítás fegyvere</a> című kiállítás ikonikus darabjaként került a műkereskedő galériájában a közönség elé.</p>
      <p>Pataki Ági a kiállításmegnyitón emlékezett vissza azokra az időkre, amikor egy ország hívta Fabulon Áginak. Ahogy a mozaik elbontása után egyre többen kezdték Fabulon Ági helyett Pataki Áginak hívni, rájött, hogy rosszul esik neki, hogy eltávolították a róla készült művet: „Amíg ott volt, soha nem néztem fel, de amióta nincs fenn, nagyon hiányzik!”</p>
    </article>
  </body>
</html>