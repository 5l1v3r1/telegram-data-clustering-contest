<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816063.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T17:18:00+00:00"/>
    <meta property="og:title" content="جزئیاتی که سخنگوی آژانس اتمی از جلسه امروز درباره ایران ارائه کرد"/>
    <meta property="og:description" content="سخنگوی آژانس اتمی از جلسه امروز شورای حکام و گزارش شفاهی مدیرکل موقت این سازمان درباره موضوعات پادمانی ایران جزئیاتی ارائه کرد."/>
  </head>
  <body>
    <article>
      <h1>جزئیاتی که سخنگوی آژانس اتمی از جلسه امروز درباره ایران ارائه کرد</h1>
      <address>
        <time datetime="2019-11-07T17:18:00+00:00">07 Nov 2019, 17:18</time>
      </address>
      <p>سخنگوی آژانس اتمی از جلسه امروز شورای حکام و گزارش شفاهی مدیرکل موقت این سازمان درباره موضوعات پادمانی ایران جزئیاتی ارائه کرد.</p>
      <p>به گزارش فارس، یک سخنگوی آژانس بین‌المللی انرژی اتمی بعد از پایان جلسه امروز (پنجشنبه) شورای حکام با محوریت برنامه هسته‌ای ایران، جزئیاتی درباره این جلسه ارائه داد.</p>
      <p>«لارنس نورمن» خبرنگار نشریه «وال‌استریت ژورنال» مستقر در بروکسل به نقل از این سخنگو در صفحه توئیتر خود نوشت: «کورنل فروتا، مدیرکل موقت آژانس امروز گزارش شفاهی درباره موضوعات پادمانی در ایران به شورای حکام آژانس اتمی ارائه کرد».</p>
      <p>سخنگوی آژانس توضیح داد که فروتا به شورای حکام گفت اقدامات این سازمان برای روشن شدن سوالات مرتبط با کامل‌بودن اظهارات پادمانی ایران ادامه دارد.</p>
      <p>بر این اساس، وی همچنین افزود: «ایران باید همکاری کامل و به‌موقعی با آژانس داشته باشد و به سوالات آن برای حل این موضوع درست پاسخ دهد. [فروتا] همچنین تاکید کرد که آژانس آماده است تا تعاملات با ایران را برای حل هرچه سریعتر این مشکل، ادامه دهد».</p>
      <figure>
        <img src="https://media.farsnews.com/Uploaded/Files/Images/1398/08/16/13980816000515_Test_NewPhotoFree.jpg"/>
      </figure>
      <p>شورای حکام آژانس اتمی امروز در ساعت 10:30 به وقت محلی (13:00 به وقت تهران) برای بررسی گزارش مدیرکل موقت این سازمان درباره مسائل پادمانی در ایران تشکیل جلسه داد.</p>
      <p>پیش از این یک مقام اروپایی ارشد به نورمن گفته بود: «وزرای خارجه اتحادیه اروپا نیز در جلسه‌ای که روز دوشنبه هفته آینده خواهند داشت، ارزیابی‌های آژانس از گام‌های ایران در کاهش تعهدات برجامی خود را مورد بررسی قرار می‌دهد».</p>
      <p>دولت آمریکا به ریاست «دونالد ترامپ» بعد از خروج از برجام در راستای سیاستی موسوم به «فشار حداکثری» به اقداماتی تحریک‌آمیز مانند قرار دادن نام سپاه پاسداران انقلاب اسلامی در فهرست سازمان‌های اصطلاحاً تروریستی، اعزم یک ناوگروه، چند بمب‌افکن بی‌-۵۲ و چند جنگنده اف-۲۲ به منطقه و تحریم وزیر خارجه ایران روی آورده است. جمهوری اسلامی ایران در واکنش به این اقدام یک سال «صبر راهبردی» را در دستور کار قرار داد و به طرف‌های توافق هسته‌ای به ویژه کشورهای اروپایی که وعده جبران خروج آمریکا را می‌دادند مهلت داد به تعهدات خود ذیل توافق هسته‌ای عمل کنند. </p>
      <p>با گذشت یک سال و محقق نشدن وعده‌های اروپا، شورای عالی امنیت ملی ایران در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست. </p>
      <p>جمهوری اسلامی ایران تا کنون در سه گام گام از تعهدات خود کاسته است. تهران شهریورماه اجرای سومین گام از کاهش تعهدات خود را اعلام کرد. </p>
      <p>اولین گام ایران در کاهش تعهدات، عبور از سقف ۳۰۰ کیلوگرمی ذخایر اورانیوم غنی‌شده ۳.۶۷ درصد، عدم فروش آب سنگین و مازاد اورانیوم غنی‌شده  بود که در تاریخ هجدهم اردیبهشت اعلام شد. گام دوم روز شانزدهم تیر و با بیانیه‌ای دولت مبنی بر افزایش سطح غنی‌سازی از ۳.۶۷ درصد اجرا شد. گام سوم ایران برای کاهش و توقف برخی تعهدات ذیل برجام که از ۱۶ شهریور شروع شد، بیشتر مربوط به برداشتن محدودیت‌ها روی فعالیت‌های تحقیق و توسعه (R &amp; D) از جمله توسعه و راه‌اندازی نسل جدید سانتریفیوژها در تاسیسات غنی‌سازی اورانیوم بود.</p>
      <p>گام چهارم کاهش تعهدات برجامی ایران از صبح روز گذشته (چهارشنبه) با گازدهی به سانتریفیوژهای نصب‌شده در تأسیسات فردو و غنی‌سازی ۴.۵ درصدی در این تاسیسات (از نیمه شب پنجشنبه) آغاز شد.</p>
    </article>
  </body>
</html>