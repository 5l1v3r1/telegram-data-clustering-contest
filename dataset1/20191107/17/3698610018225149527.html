<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/pashinskiy-otrimav-status-osobi-yakiy-mozhe-zagrozhuvati-nebezpeka-328844_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T17:05:00+00:00"/>
    <meta property="og:title" content="Пашинський отримав статус особи, якій може загрожувати небезпека"/>
    <meta property="og:description" content="Ексдепутата не доставили до суду для дачі свідчень у якості свідка у справі про розстріли на Інститутській."/>
  </head>
  <body>
    <article>
      <h1>Пашинський отримав статус особи, якій може загрожувати небезпека</h1>
      <h2>Ексдепутата не доставили до суду для дачі свідчень у якості свідка у справі про розстріли на Інститутській.</h2>
      <address>
        <time datetime="2019-11-07T17:05:00+00:00">07 Nov 2019, 17:05</time>
      </address>
      <p>Колишній народний депутат Сергій Пашинський, <a href="https://dt.ua/UKRAINE/sud-zaareshtuvav-kolishnogo-deputata-sergiya-pashinskogo-325623_.html"><b>який утримується під вартою з початку жовтня</b></a>, має статус особи, якій може загрожувати небезпека. У зв'язку із цим його не доставили до Святошинського райсуду Києва для допиту у справі про розстріли на вулиці Інститутській в лютому 2014 року. Про це повідомила "Інтерфакс-Україна" прессекретарка Держбюро розслідувань Анжеліка Іванова.</p>
      <p>"Печерський районний суд Києва, обираючи Пашинському запобіжний захід, задовольнив клопотання захисту про те, що Пашинський належить до категорії осіб, яким може загрожувати небезпека", - сказала Іванова. Тому ексдепутат не міг бути доставлений до суду для дачі свідчень в якості свідка у справі за обвинуваченням колишніх співробітників "Беркуту", зазначила прессекретарка.</p>
      <p>4 жовтня ДБР <a href="https://dt.ua/UKRAINE/dbr-ogolosilo-pidozru-eksdeputatu-pashinskomu-325345_.html"><b>повідомило Пашинському про підозру</b></a> у заподіянні поранення чоловікові у Київській області. У Бюро зазначили, що 31 грудня 2016 року стався словесний конфлікт між Пашинським та громадянином, під час якого депутат вистрілив чоловікові у ліву ногу з пістолета марки Glock-19. Потерпілий отримав вогнепальний осколковий перелом стегнової кістки ноги.</p>
      <p>Пізніше директор ДБР Роман Труба заявив про <a href="https://dt.ua/POLITICS/spravu-pashinskogo-mozhut-perekvalifikuvati-truba-325779_.html"><b>можливу перекваліфікацію "справи Пашинського"</b></a>.</p>
      <p>7 жовтня Печерський суд заарештував Пашинського на 60 діб без права внесення застави.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>