<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/z-ukrayinskogo-boku-infrastruktura-na-kpvv-zolote-povnistyu-gotova-gayday-328845_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T17:28:00+00:00"/>
    <meta property="og:title" content="З українського боку інфраструктура на КПВВ &quot;Золоте&quot; повністю готова – Гайдай"/>
    <meta property="og:description" content="Наперед думаємо про те, як покращити сервісне обслуговування людей, які перетинатимуть КПВВ, - заявив голова Луганської ОДА."/>
  </head>
  <body>
    <article>
      <h1>З українського боку інфраструктура на КПВВ "Золоте" повністю готова – Гайдай</h1>
      <h2>"Наперед думаємо про те, як покращити сервісне обслуговування людей, які перетинатимуть КПВВ", - заявив голова Луганської ОДА.</h2>
      <address>
        <time datetime="2019-11-07T17:28:00+00:00">07 Nov 2019, 17:28</time>
      </address>
      <p>Інфраструктура на контрольному пункті в'їзду-виїзду "Золоте" на Луганщині з українського боку повністю готова, заявив у четвер голова Луганської облдержадміністрації Сергій Гайдай.</p>
      <p>"І якщо будуть досягнуті домовленості про відкриття, ми можемо починати роботи буквально наступного дня після домовленості. Наперед уже думаємо про те, як покращити сервісне обслуговування людей, які перетинатимуть КПВВ, готові поставити мобільні Центри надання адміністративних послуг", – цитує Гайдая пресслужба президента України.</p>
      <p>Голова Луганської ОДА також зазначив, що голова України Володимир Зеленський ухвалив виділення 1 млрд гривень на розвиток інфраструктури. За словами Гайдая, протягом декількох місяців буде завершено проєктно-кошторисну документацію і з наступного року зроблять дорогу від міста Сєвєродонецьк до міста Золоте.</p>
      <p>Раніше Сергій Гайдай заявив про те, що ватажки терористичного формування "ЛНР" <a href="https://dt.ua/UKRAINE/boyoviki-lnr-pogodilisya-na-vidkrittya-kpvv-zolote-ochilnik-luganskoyi-oda-327768_.html"><b>погодилися на відкриття КПВВ "Золоте"</b></a>.</p>
      <p>Нагадаємо, 1 листопада <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">біля Золотого на Луганщині закінчилося триденне розведення сил і засобів</a></b>. Військовослужбовців ЗСУ почали відводити, попри <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> та регулярні обстріли бойовиків. Влітку цього року відбулося розведення військ поблизу Станиці Луганської.</p>
      <p>Відведення українських військ від лінії розмежування на ділянках в районі Золотого, Станиці Луганської (Луганська область) і Петрівського (Донецька область) є однією з умов Кремля для проведення <b><a href="https://dt.ua/POLITICS/kreml-nazvav-rozvedennya-sil-v-donbasi-peredumovoyu-dlya-zustrichi-lideriv-normandskoyi-chetvirki-327586_.html">саміту в "Нормандському форматі"</a></b>. При цьому гарантувати дзеркальне відведення окупаційних військ у Кремлі відмовилися.</p>
      <p>Докладніше читайте в матеріалі Юрія Бутусова "<b><a href="https://dt.ua/internal/male-zolote-a-cina-velika-328202_.html">Мале Золоте, а ціна велика</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>