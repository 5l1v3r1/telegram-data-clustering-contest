<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/pred-zaposlenimi-na-dnevniku-ali-znizanje-plac-ali"/>
    <meta property="og:site_name" content="Primorske novice"/>
    <meta property="article:published_time" content="2019-11-07T17:18:07+00:00"/>
    <meta property="og:title" content="Pred zaposlenimi na Dnevniku ali znižanje plač ali odpuščanja"/>
    <meta property="og:description" content="V družbi Dnevnik se obeta racionalizacija. Kot je potrdil predsednik sindikata novinarjev Dnevnika Igor Dernovšek, so namreč v sredo na svetu delavcev izvedeli, da jih čaka ali znižanje plač ali odpuščanja. Združevanje Dnevnika z družbo Časnik Večer v novo združeno družbo z imenom DV mediji bi bilo medtem lahko končano že konec februarja."/>
  </head>
  <body>
    <article>
      <h1>Pred zaposlenimi na Dnevniku ali znižanje plač ali odpuščanja</h1>
      <address><time datetime="2019-11-07T17:18:07+00:00">07 Nov 2019, 17:18</time> by <a rel="author">STA</a></address>
      <p>
        <b>V družbi Dnevnik se obeta racionalizacija. Kot je potrdil predsednik sindikata novinarjev Dnevnika Igor Dernovšek, so namreč v sredo na svetu delavcev izvedeli, da jih čaka ali znižanje plač ali odpuščanja. Združevanje Dnevnika z družbo Časnik Večer v novo združeno družbo z imenom DV mediji bi bilo medtem lahko končano že konec februarja.</b>
      </p>
      <figure>
        <img src="https://static.primorske.si/foto/highres/gnweb/718821_dnevnik.jpg"/>
        <figcaption>Foto: Sta</figcaption>
      </figure>
      <p><b>LJUBLJANA</b> &gt; <b>Igor Dernovšek</b> je pojasnil, da je v sredo pred svet delavcev Dnevnika stopil predsednik uprave Dnevnika <b>Bojan Petan</b>, beseda pa je tekla tudi o kolektivni pogodbi. Novembra namreč poteče normativni del njihove kolektivne pogodbe. “Ne ve se, ali bo podaljšana ali ne,” je dejal.</p>
      <p>“Ne glede na to, ali bo do združitve prišlo ali ne, bo potrebna bistvena racionalizacija, torej znižanje plač, ker so menda stroški dela visoki. Če se o tem ne bi dogovorili, bi sledila odpuščanja,” je novinar in sindikalist povzel novice s srečanja.</p>
      <p>Julija je Petan zagotovil, da bodo kolektivno pogodbo na Dnevniku novembra podaljšali “brez velikih pogajanj”, kot je bilo to že zadnjih deset let. Po združitvi pa je, tako tedaj direktor Večera <b>Uroš Hakl</b>, primerno, da se odprejo pogajanja o kolektivni pogodbi z novo družbo.</p>
      <p>Sicer pa novinarji nimajo nobenih novih informacij glede združevanja Dnevnika in Večera. Vedo le, da Petan in Hakl nadaljujeta s postopki združitve. “Pravnoformalno morajo biti postopki zaključeni do konca aprila, naj bi bili pa nekje do konca februarja,” so po Dernovškovih besedah še izvedeli na sestanku.</p>
    </article>
  </body>
</html>