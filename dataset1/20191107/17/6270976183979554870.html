<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/07/tsvk-zayavyla-pro-zagrozu-zryvu-mistsevyh-vyboriv/"/>
    <meta property="og:site_name" content="Рубрика"/>
    <meta property="article:published_time" content="2019-11-07T17:30:32+00:00"/>
    <meta property="og:title" content="ЦВК заявила про загрозу зриву місцевих виборів"/>
    <meta property="og:description" content="Центральна виборча комісія констатувала, що в деяких об’єднаних територіальних громадах (ОТГ) організація виборчого процесу, запланованого на 22 та 29 грудня, опинилася під загрозою зриву. Про це повідомляє прес-служба Секретаріату комісії. “ЦВК закликає політичні партії та членів районних виборчих комісій посприяти у належній організації місцевих виборів 22 та 29 грудня”, – йдеться в повідомленні. Центральна виборча […]"/>
  </head>
  <body>
    <article>
      <h1>ЦВК заявила про загрозу зриву місцевих виборів</h1>
      <address><time datetime="2019-11-07T17:30:32+00:00">07 Nov 2019, 17:30</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/07/2019-07-21T063502Z_151626662_RC117E96F3B0_RTRMADP_3_UKRAINE-ELECTION-620x420.jpg"/>
      </figure>
      <p>Фото Reuters<br/><b><b>Центральна виборча комісія констатувала, що в деяких об’єднаних територіальних громадах (ОТГ) організація виборчого процесу, запланованого на 22 та 29 грудня, опинилася під загрозою зриву.</b></b></p>
      <p>Про це повідомляє прес-служба Секретаріату комісії.</p>
      <p>“ЦВК закликає політичні партії та членів районних виборчих комісій посприяти у належній організації місцевих виборів 22 та 29 грудня”, – йдеться в повідомленні.</p>
      <p>Центральна виборча комісія призначила на 22 та 29 грудня 2019 року перші вибори депутатів сільських, селищних, міських рад обʼєднаних територіальних громад та відповідних сільських, селищних, міських голів, а також додаткові вибори депутатів сільських, селищних рад.</p>
      <p>“Комісія змушена констатувати, що в деяких ОТГ організація виборчого процесу опинилася під загрозою зриву у звʼязку з ухиленням певних членів районних виборчих комісій від виконання своїх обовʼязків. Відтак, в деяких РВК свої повноваження здійснюють лише близько 60 відсотків членів від сформованої кількості комісій. Окрім того, в окремих комісіях їх керівний склад теж ухиляється від виконання своїх обовʼязків”, – йдеться в повідомленні.</p>
      <p>Окрім того, Комісія нагадує членам виборчих комісій, що за ухилення ними від виконання своїх повноважень, відповідно до статті 157 Кримінального кодексу України, передбачена кримінальна відповідальність.</p>
    </article>
  </body>
</html>