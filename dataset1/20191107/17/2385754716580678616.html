<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/greece/596246/einai-provlima-ta-symvolaia-neo-dimosievma-gia-vouro-kai-ioannou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T17:10:00+00:00"/>
    <meta property="og:title" content="Είναι πρόβλημα τα συμβόλαια - Νέο δημοσίευμα για Βούρο και Ιωάννου"/>
    <meta property="og:description" content="Ο τεχνικός διευθυντής της ΑΕΚ Αθηνών,  Ίλια Ίβιτς, ψάχνει για αμυντικό και έχει ρίξει δίχτυα στην Κύπρο, σύμφωνα με δημοσιεύματα από την Ελλάδα...."/>
  </head>
  <body>
    <article>
      <h1>Είναι πρόβλημα τα συμβόλαια - Νέο δημοσίευμα για Βούρο και Ιωάννου</h1>
      <address><time datetime="2019-11-07T17:10:00+00:00">07 Nov 2019, 17:10</time> by <a rel="author">SigmaliveSportime</a></address>
      <p><b>Ο τεχνικός διευθυντής της ΑΕΚ Αθηνών,  Ίλια Ίβιτς, ψάχνει για αμυντικό και έχει ρίξει δίχτυα στην Κύπρο, σύμφωνα με δημοσιεύματα από την Ελλάδα. Συγκεκριμένα, στο στόχαστρο του Ίβιτις, είναι δύο ποδοσφαιριστές του ΑΠΟΕΛ. Νικόλας Ιωάννου και Πραξιτέλης Βούρος φαίνεται να ενδιαφέρουν την Ένωση.<br/></b> <br/><b>Η ιστοσελίδα sportdog.gr κάνει αναφορά στα δύο αυτά ονόματα και όπως τονίζει δεν υπάρχει θέμα. <br/></b> <br/><b>Αναλυτικά το απόσπασμα απο το ρεπορτάζ που αφορά τους δύο ποδοσφαιριστές των γαλαζοκιτρίνων. <br/></b> <br/>"Το γεγονός ότι ο Νικόλας Ιωάννου δεσμεύεται με συμβόλαιο με τους πρωταθλητές Κύπρου ως το καλοκαίρι του 2023, έχοντας μάλιστα προ μηνός ανανεώσει, καθιστά ουτοπική οποιαδήποτε συζήτηση αγοράς του από την ΑΕΚ.<br/> <br/> <br/>Και ο λόγος είναι πως ο ΑΠΟΕΛ δεν συνηθίζει να πουλάει φθηνά ή έστω σε τιμές -ειδικά για βασικούς του ποδοσφαιριστές- που η Ένωση συνηθίζει να προσφέρει. Ή, για να το πούμε και πάλι διαφορετικά, η αξιολόγηση της ελληνικής ομάδας για παίκτη προερχόμενο από το κυπριακό πρωτάθλημα δεν πρόκειται να συμβαδίσει με τις απαιτήσεις του ΑΠΟΕΛ. <br/> <br/>Το ίδιο ακριβώς ισχύει και για τον Πραξιτέλη Βούρο, ο οποίος δεσμεύεται με συμβόλαιο ως το 2022, είναι από τους στυλοβάτες της αμυντικής γραμμής του ΑΠΟΕΛ, ωστόσο πέραν των συγκεκριμένων, δεν έχει το ύψος που ζητάει ο Ίλια Ίβιτς (1,84), ενώ γενικότερα δεν έχει και το προφίλ του κεντρικού αμυντικού-ηγέτη που θέλει και αναζητά ο Σέρβος τεχνικός διευθυντής.<br/> <br/>Ακόμη όμως και σε περίπτωση που θεωρηθεί πως ο Πραξιτέλης Βούρος θα μπορούσε να είναι ο δεύτερος κεντρικός αμυντικός που θα  αποκτήσει (ως το καλοκαίρι) η Ένωση, τότε -και εδώ- τα χρήματα που θα ζητήσει ο ΑΠΟΕΛ (δεδομένα επταψήφιο ποσό) θα είναι πολλά για έναν παίκτη (και πάλι) προερχόμενο από το κυπριακό πρωτάθλημα, αλλά και θα προορίζεται για ρόλο εναλλακτικής επιλογής.<br/> <br/>Κοινώς, προχωράμε παρακάτω αναφορικά με τις "ματιές" που ρίχνει ο Σέρβος στην Κύπρο. Τουλάχιστον ως προς τους συγκεκριμένους στόχους"<br/> </p>
    </article>
  </body>
</html>