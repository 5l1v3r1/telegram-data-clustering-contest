<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/mariusz-g-uslyszal-prokuratorski-zarzut-zabojstwa-sprawa-archiwum-x-prokuratury-okregowej-w-szczecinie,983687.html"/>
    <meta property="og:site_name" content="TVN24"/>
    <meta property="article:published_time" content="2019-11-07T17:01:40+00:00"/>
    <meta property="og:title" content="Zaginęła, odnaleziono ciało. Prokuratorski zarzut zabójstwa kobiety dla Mariusza G."/>
    <meta property="og:description" content="Prokuratorzy ze szczecińskiego Archiwum X stawiają Mariuszowi G. zarzut zabójstwa kobiety. Do zbrodni miało dojść na początku czerwca, ale dopiero niedawno odnaleziono ciało kobiety."/>
  </head>
  <body>
    <article>
      <h1>Zaginęła, odnaleziono ciało. Prokuratorski zarzut zabójstwa kobiety dla Mariusza G.</h1>
      <address><time datetime="2019-11-07T17:01:40+00:00">07 Nov 2019, 17:01</time> by <a rel="author">KB/adso</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/a7ec3d6a-df2e-409a-a7e2-82d76eaa5290-480p.mp4"/>
        <figcaption>Sprawą zajmuje się "Archiwum X" Prokuratury Okręgowej w Szczecinie<cite>Foto: Marcin Bielecki / PAP | Video: tvn24</cite></figcaption>
      </figure>
      <h3>Prokuratorzy ze szczecińskiego "Archiwum X" stawiają Mariuszowi G. zarzut zabójstwa kobiety. Do zbrodni miało dojść na początku czerwca, ale dopiero niedawno odnaleziono ciało kobiety.</h3>
      <p>"Prokurator z 'Archiwum X' - Działu do Spraw Cyberprzestępczości i Nowoczesnych Technologii Wykrywczych Prokuratury Okręgowej w Szczecinie nadzoruje śledztwo przeciwko mężczyźnie podejrzanemu o popełnienie przestępstwa przeciwko mieniu na szkodę pokrzywdzonej kobiety. W związku z przedstawionym dotychczas zarzutem przywłaszczenia mienia podejrzany na wniosek prokuratora został tymczasowo aresztowany" - poinformowała Prokuratura Okręgowa w Szczecinie.</p>
      <related>
        <a href="https://www.tvn24.pl/pomorze,42/to-miala-byc-zbrodnia-doskonala-jest-wyrok-w-sprawie-smierci-angeliki,967018.html"/>
      </related>
      <p>Jak dodano, w toku prowadzonego postępowania przeciwko mężczyźnie ustalono, iż pokrzywdzona zaginęła w niewyjaśnionych okolicznościach. Według ustaleń prokuratury, zaginięcie pokrzywdzonej miało związek z przywłaszczeniem przez podejrzanego należącego do niej mienia.</p>
      <p>"Dalsze czynności ukierunkowane na ustalenie aktualnego miejsca pobytu zaginionej kobiety oraz ostatni kontakt, doprowadziły do zgromadzenia materiału dowodowego, który w dalszej kolejności pozwolił na ujawnienie ukrytego ciała pokrzywdzonej" - czytamy w komunikacie.</p>
      <p>Zdaniem prokuratury, kobieta została zabita 7 czerwca przez mężczyznę podejrzanego o przywłaszczenie jej mienia.</p>
      <h3>"Sprawca działał w wyniku motywacji zasługującej na szczególne potępienie"</h3>
      <p>- Prokurator przedstawił podejrzanemu w tej sprawie mężczyźnie zarzut dotyczący dokonania zbrodni zabójstwa, do którego doszło w dniu 7 czerwca tego roku na terenie gminy Kołobrzeg. Jak ustalono, sprawca działał w wyniku motywacji zasługującej na szczególne potępienie - powiedziała w rozmowie z TVN24 Joanna Biranowska-Sochalska, rzecznik prasowy Prokuratury Okręgowej w Szczecinie.<br/><br/>- Podejrzanemu mężczyźnie grozi kara pozbawienia wolności na czas nie krótszy niż 12, kara 25 lat pozbawienia wolności albo dożywotniego pozbawienia wolności. Śledztwo w tej sprawie trwa. Mężczyzna pozostaje w warunkach izolacji - dodała.</p>
    </article>
  </body>
</html>