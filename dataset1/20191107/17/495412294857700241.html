<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/bologna-due-accoltellati-su-frecciarossa-panico-treno-aggressore-preso-in-stazione/1946420/"/>
    <meta property="og:site_name" content="IlSussidiario"/>
    <meta property="article:published_time" content="2019-11-07T17:10:24+00:00"/>
    <meta property="og:title" content="Frecciarossa, accoltellati treno Bologna/ Movente passionale, lei grave con 20 ferite"/>
    <meta property="og:description" content="Accoltellati su Frecciarossa Torino-Bologna-Roma. Movente passionale, lei è grave dopo le 20 ferite inferte dall'aggressore"/>
  </head>
  <body>
    <article>
      <h1>Frecciarossa, accoltellati treno Bologna/ Movente passionale, lei grave con 20 ferite</h1>
      <h2>Accoltellati su Frecciarossa Torino-Bologna-Roma. Movente passionale, lei è grave dopo le 20 ferite inferte dall’aggressore</h2>
      <address><time datetime="2019-11-07T17:10:24+00:00">07 Nov 2019, 17:10</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>Sono state oltre 20 le coltellate ricevute dalle donna ora gravissima e ancora intubata all’ospedale di Bologna: dopo i primi rilievi della scientifica e i <b>racconti dei testimoni a bordo del Frecciarossa</b>, è stata ricostruita la sequenza dei fatti che ha portato la donna a rimanere ferita mentre si trovava al <b>reparto Chef Express del convoglio verso Bologna</b>. In una nota la <b>Dussmann Service</b> – presso cui lavorava l’aggressore ora arrestato e tradotto in Carcere – si spiega come la ditta sia purtroppo a conoscenza dell’increscioso episodio avvenuto sul <b>treno 9309 (Torino – Roma</b>) «<i>di cui si è reso protagonista un suo pulitore viaggiante. L’Azienda si dissocia senza riserve dal comportamento del dipendente: tutte le pratiche necessarie al suo licenziamento immediato sono già state avviate</i>». La Società tiene giustamente a rendere noto come il dipendente non aveva <b>finora precedenti per reati di tipo penale</b> e che anzi prima di questo episodio «<i>la sua condotta è sempre stata conforme ad ogni regolamento. La politica aziendale prevede continui corsi di formazione e aggiornamento, per garantire sempre rapporti ineccepibili tra personale e personale ferroviario, personale di altre Società e viaggiatori</i>». Rimane confermata la pista passionale come principale movente dietro all’aggressione insensata lanciata dal dipendente della ditta di pulizie a bordo del Frecciarossa.</p>
      <h4>L’AGGRESSORE E LA DONNA SI CONOSCEVANO</h4>
      <p>Secondo quanto riferito dalla dirigente della polizia, il 44enne che ha accoltellato due persone su un Frecciarossa a Bologna, avrebbe avuto un legame con la 41enne rimasta ferita dopo l’aggressione: “Ritengo che ci sia una conoscenza personale – le parole della poliziotta riportate dall’edizione online di Repubblica – e che l’episodio sia riconducibile ad un rapporto personale fra le due persone”. In merito alla terza persona ferita, invece: “Si tratta di un viaggiatore che è intervenuto solo perché ha visto la scena dell’aggressione da parte dell’uomo nei confronti della donna, ed è intervenuto per cercare di proteggerla ed è stato a sua volta ferito. Durante l’aggressione c’era tanta gente sul vagone – ha continuato – ma parlare di premeditazione o di gesto improvviso mi sembra troppo presto”. Non è invece ben chiaro chi abbia fermato l’aggressore sul treno: “Non so dire chi l’abbia fermato, stiamo cercando di capirlo anche noi perché sono i primi momenti”. (aggiornamento di Davide Giancristofaro)</p>
      <h4>BOLOGNA, ACCOLTELLATI SU FRECCIAROSSA: LA RICOSTRUZIONE</h4>
      <p>È panico totale sul <a href="https://www.ilsussidiario.net/news/treni-roma-napoli-ritardi-fino-3-ore-tilt-linea-alta-velocita-i-frecciarossa-ko/1943776/"><b>Frecciarossa</b></a> che stava viaggiando tra <b>Reggio Emilia e Bologna,</b> proveniente da Torino (e diretto a Roma): attorno alle 10.30 mentre il convoglio era in viaggio, un <b>uomo e una donna sono stati accoltellati</b> scatenando il putiferio a bordo del treno che stava per arrivare alla <a href="https://www.ilsussidiario.net/news/caos-treni-roma-napoli-ritardi-frecciarossa-investimento-animali-ad-afragola-info/1937885/"><b>stazione AV di Bologna Centrale</b></a>. L’aggressore sarebbe un inserviente del treno ma secondo le ultimissime riportate da Rai News24 sarebbe anche l’ex fidanzato della donna colpita durante il viaggio del Tav Torino-Roma: sta di fatto che dopo l’accoltellamento, nella confusione generale, l’uomo è riuscito in un primo momento a scappare salvo poi essere braccato dalle forze dell’ordine della PolFer con l’aiuto decisivo di alcuni viaggiatori testimoni del <b>duplice tentato omicidio che hanno bloccato l’aggressore a terra.</b> I due feriti, entrambi italiani come il loro aggressore, sono stati trasportati in ospedale d’urgenza dopo l’arrivo a Bologna: la donna in particolare risulta molto <b>grave, è stata intubata</b> e verrà sottoposta ad intervento chirurgico in questi minuti.</p>
      <h4>PANICO SUL FRECCIAROSSA A BOLOGNA: DUE ACCOLTELLATI</h4>
      <p>Secondo quanto riportato da una nota di Trenitalia, l’assurdo e gravissimo episodio avvenuto a bordo del Frecciarossa assume contorni assai più legati ad una situazione “familiare” e non all’attacco terroristico che poteva sembrare dai primi lanci di agenzia poche ore fa: la donna è una dipendente della ditta esterna che effettua i servizi di ristorazione e sarebbe stata <b>colpita dall’inserviente ex fidanzato, un altro operatore della ditta esterna che effettua servizi di pulizie.</b> L’uomo ferito sarebbe un passeggero che ha cercato di frapporsi ai due per salvare la donna, beccandosi anche lui una coltellata e rischiando anch’esso un’operazione in ospedale nelle prossime ore (anche se è dato in condizioni molto meno gravi rispetto alla donna, posta subito in codice rosso). Secondo quanto riportato dai terminali online di Rfs e Trenitalia, il<b> treno Frecciarossa è rimasto fermo alla stazione di Bologna fino alle 11.50</b> per poter consentire da un lato l’intervento dei sanitari e dall’altro quello della PolFer per raccogliere le testimonianze di tutti i passeggeri che hanno assistito alla pericolosa aggressione con coltello. Sono poi stati tutti fatti scendere dal treno e trasferiti su altri Frecciarossa per continuare il viaggio, specifica Trenitalia, con il convoglio portato in deposito e a disposizione ora della Procura di Bologna.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/lotto-estrazioni-di-oggi-superenalotto-e-10elotto-7-novembre-i-numeri-vincenti/1946477/"/>
        <a href="https://www.ilsussidiario.net/news/terremoto-oggi-m-2-5-a-laquila-ingv-ultime-scosse-trema-di-nuovo-il-centro-italia/1946307/"/>
        <a href="https://www.ilsussidiario.net/news/vittima-revenge-porn-denunciata-per-lo-stesso-reato-numeri-di-telefono-su-siti-gay/1946651/"/>
        <a href="https://www.ilsussidiario.net/news/terremoto-oggi-roma-e-laquila-scossa-ingv-tra-m4-4-e-4-9-panico-in-lazio-e-abruzzo/1946615/"/>
        <a href="https://www.ilsussidiario.net/news/ultime-notizie-oggi-ultimora-isis-trump-pericolo-impeachment-7-novembre/1946225/"/>
        <a href="https://www.ilsussidiario.net/news/arcelormittal-oggi-vertice-a-palazzo-chigi-ex-ilva-rischia-la-chiusura-gli-scenari/1945913/"/>
      </related>
    </article>
  </body>
</html>