<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/riksadvokaten---og-staben-hans---pa-sidelinja-i-nav-skandalen/71794727"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T17:01:04+00:00"/>
    <meta property="og:title" content="Riksadvokaten - og staben hans - på sidelinja i Nav-skandalen"/>
    <meta property="og:description" content="Staben hos det ansvarlige embetet for å gjenoppta uriktige Nav-dommer har vært inhabil og handlingslammet i ei uke."/>
  </head>
  <body>
    <article>
      <h1>Riksadvokaten - og staben hans - på sidelinja i Nav-skandalen</h1>
      <h2>Staben hos det ansvarlige embetet for å gjenoppta uriktige Nav-dommer har vært inhabil og handlingslammet i ei uke.</h2>
      <address><time datetime="2019-11-07T17:01:04+00:00">07 Nov 2019, 17:01</time> by <a rel="author">NTB I</a></address>
      <p>NTB skriver i ettermiddag at riksadvokaten den siste uken har vært handlingslammet i Nav-skandalen på grunn av inhabilitet.</p>
      <p>Det skyldes at den nye riksadvokaten Jørn Maurud som noe av det første han gjorde i jobben var å erklære seg inhabil.</p>
      <p>– Som kjent er riksadvokaten, og dermed også hele Riksadvokatembetet, inhabile i Nav-saken, og vi kan derfor ikke uttale oss om den, skriver kommunikasjonsrådgiver Mie Skarpaas i Riksadvokatembetet i en epost til NTB.</p>
      <h3>- Opp til setteriksadvokaten</h3>
      <p>Det er Riksadvokaten som er ansvarlig for å få gjenopptatt de uriktige dommene i Nav-skandalen.</p>
      <p>Justisminister Jøran Kallmyr (Frp) har lovet å utnevne en såkalt setteriksadvokat, som kan håndtere Nav-saken i stedet for riksadvokat Jørn Sigurd Maurud, men dette har drøyd.</p>
      <figure>
        <img src="https://dbstatic.no/71795321.jpg?imageId=71795321&amp;width=1024&amp;height=615"/>
        <figcaption><b>TAKKET FOR SEG:</b> Forrige torsdag takket Tor-Aksel Busch for seg etter 22 år som Norges riksadvokat. Hans etterfølger Jørn Sigurd Maurud erklært seg deretter som inhabil i Nav-saken. Foto: Torbjørn Berg/Dagbladet Vis mer</figcaption>
      </figure>
      <p>Mie Skarpaas bekrefter overfor NTB at hele Riksadvokatembetet som sådan er inhabilt, så lenge riksadvokaten er det, og forblir det også etter at setteriksadvokat er på plass.</p>
      <p>Hun fremholder at det er Justisdepartementet som står for prosessen med setteriksadvokat, og at spørsmål derfor bør rettes dit.</p>
      <h3>- Forsinkes ikke</h3>
      <p>«Det er opp til setteriksadvokat å organisere arbeidet som vedkommende finner best», skriver Mie Skarpaas i en e-post til Dagbladet.</p>
      <p>«En setteriksadvokat blir oppnevnt av Kongen i statsråd. Departementet kan ikke foregripe det. Dette forsinker ikke arbeidet med disse sakene», skriver senior kommunikasjonsrådgiver Linda Hafstad i Justisdepartementet til Dagbladet.</p>
      <p>Hun har ikke besvart Dagbladets oppfølgingsspørsmål om hvem som skal bistå setteriksadvokaten når hele riksadvokatembetet er inhabile.</p>
      <h3>Maurud inhabil</h3>
      <p>Forrige torsdag takket Tor-Aksel Busch for seg etter 22 år som Norges riksadvokat. Neste dag begynte Jørn Sigurd Maurud i jobben, og noe av det første han gjorde var å erklære seg som inhabil i Nav-saken.</p>
      <p>
        <b>Årsaken er at han er samboer med tidligere arbeidsminister Hanne Bjurstrøm.</b>
      </p>
      <p>Siden offentligheten ble kjent med skandalen forrige mandag, kunne Riksadvokatembetet jobbe med saken fram til torsdag, som var Buschs siste arbeidsdag.</p>
      <p>En av oppgavene som venter den nye setteriksadvokaten, er blant annet å gå gjennom opp mot 40 nye dommer tingrettene har funnet, for å vurdere om det også her er snakk om uriktige domfellelser.</p>
      <h3>Opp mot 90 saker</h3>
      <p>Trygdeskandalen er ikke bare en skandale for regjeringen og Nav, men også for påtalemakten.</p>
      <p>Fra før av har Riksadvokaten opplyst at minst 48 personer er uskyldig dømt for trygdesvindel, 36 av dem til fengselsstraffer. Men dette var altså før Busch gikk av.</p>
      <p>
        <b>Torsdag kom det fram at Bergen tingrett har funnet åtte nye dommer mot Nav-klienter som kan være avsagt uten å være i samsvar med norsk lov. Disse er nå oversendt Domstolsadministrasjonen for videre oppfølging av avklaring.</b>
      </p>
      <p>Totalt kan det være snakk om opp mot 90 saker der folk urettmessig har blitt dømt for å ta med seg trygdeytelser til andre EØS-land. I flere av sakene har folk fått ubetinget fengselsstraff.</p>
    </article>
  </body>
</html>