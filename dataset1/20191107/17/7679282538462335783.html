<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-pm-modi-s-wife-jashoda-ben-reached-aligarh-to-attend-wedding-know-whose-marriage-was-there-2837379.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T17:16:13+00:00"/>
    <meta property="og:title" content="शादी में शामिल होने अलीगढ़ पहुंचीं पीएम मोदी की पत्नी, जानें किसकी थी शादी, नहीं दिखा कोई भाजपाई"/>
    <meta property="og:description" content="प्रधानमंत्री नरेन्द्र मोदी की पत्नी जशोदा बेन गुरुवार को मुजफ्फरनगर से अलीगढ़ पहुंचीं। वह जट्टारी में एक विवाह समारोह में शामिल होने के बाद हाथरस के लिए रवाना हो गईं।  गुरुवार शाम करीब पांच..."/>
  </head>
  <body>
    <article>
      <h1>शादी में शामिल होने अलीगढ़ पहुंचीं पीएम मोदी की पत्नी, जानें किसकी थी शादी, नहीं दिखा कोई भाजपाई</h1>
      <address><time datetime="2019-11-07T17:16:13+00:00">07 Nov 2019, 17:16</time> by <a rel="author">हिन्दुस्तान टीम,अलीगढ़</a></address>
      <p>प्रधानमंत्री नरेन्द्र मोदी की पत्नी जशोदा बेन गुरुवार को मुजफ्फरनगर से अलीगढ़ पहुंचीं। वह जट्टारी में एक विवाह समारोह में शामिल होने के बाद हाथरस के लिए रवाना हो गईं। </p>
      <p>गुरुवार शाम करीब पांच बजे पीएम मोदी की पत्नी क्वार्सी स्थित सर्किट हाउस पहुंचीं। हालांकि सरकारी कार्यक्रम के अनुसार उन्हें दोपहर एक बजे अलीगढ़ पहुंचना था। अलीगढ़ जनपद की सीमा में दाखिल होने के बाद प्रोटोकॉल के तहत पुलिस-प्रशासनिक व स्वास्थ्य विभाग के अधिकारियों की टीम ने उनको अटैंड किया। सर्किट हाउस में पहुंचने पर जट्टारी व हाथरस से आए लोगों ने उनका स्वागत किया।</p>
      <p>उनके निजी सचिव ओमप्रकाश नरवरिया ने बताया कि जट्टारी के गांव बिचपुरी में आगरा में सब इंस्पेक्टर पद पर तैनात सतीश चंद्र के बेटे लवकुश चौधरी की शादी है। वह मूलरूप से हाथरस के मुरसान के गांव मुगरिया के रहने वाले हैं। पीएम की पत्नी पिछले साल मुरसान निवासी ब्रजमोहन कौशिक के भाई मनमोहन की शादी में भी शामिल होने आ चुकी हैं। जट्टारी में विवाह समारोह में शामिल होने के बाद पीएम मोदी की पत्नी हाथरस के लिए रवाना हो गईं।</p>
      <p>
        <b>अगुवाई करने को नहीं पहुंचा कोई भाजपाई :</b>
      </p>
      <p>पीएम की पत्नी जशोदा बेन के अलीगढ़ आगमन पर उनके स्वागत के लिए कोई भी भाजपाई उनका स्वागत व अगुवाई करने नहीं पहुंचा। लोगों में इस बात को लेकर चर्चा रही कि एक बुके देने के लिए कोई भाजपाई वहां मौजूद नहीं था।</p>
      <p>
        <b>जब पीएम मोदी की पत्नी का हार टूटकर गिरा :</b>
      </p>
      <p>पीएम मोदी की पत्नी जब सर्किट हाउस में पहुंचकर कार से उतर रहीं थी। तो वहां सीओ तृतीय सहित अन्य पुलिस कर्मी भी मौजूद थे। तभी पीएम मोदी की पत्नी का हार टूटकर गिर पड़ा। तभी वहां मौजूद एक शख्स ने हार पीएम मोदी की पत्नी को दिया।</p>
    </article>
  </body>
</html>