<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/radev-se-opna-na-naznachavaneto-na-ivan-geshev-406131.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T17:09:00+00:00"/>
    <meta property="og:title" content="Радев върна указа за Гешев на ВСС"/>
    <meta property="og:description" content="Президентът Румен Радев връща указа за назначаване на Иван Гешев за главен прокурор"/>
  </head>
  <body>
    <article>
      <h1>Радев върна указа за Гешев на ВСС</h1>
      <address><time datetime="2019-11-07T17:09:00+00:00">07 Nov 2019, 17:09</time> by <a rel="author">Редактори</a></address>
      <p>Президентът Румен Радев връща указа за назначаване на Иван Гешев за главен прокурор. Това стана ясно от изявление на държавния глава за медиите по повод избора на нов главен прокурор от Висшия съдебен съвет.</p>
      <p>Очаквам истинско състезание между кандидати, а не формално изпълнение на процедурата по избор на главен прокурор, каза Радев.</p>
      <p>„Конституцията не ме задължава да мотивирам указа, с който назначава или връщам на ВСС предложения от него кандидат. Независимо от това, реших да се обърна към членовете на ВСС, които избират главния прокурор. Издигането на един единствен кандидат отнема от престижа и легитимността на бъдещия главен прокурор така необходими за неговата нелека и отговорна мисия. Белег на демократичната държава е наличието на алтернативи при заемането на висши държави длъжности. Този подход за избора между един кандидат беше подкрепен и от изпълнителната власт, като министърът на правосъдието отказва да издигне втори кандидат и това доведе до липсата на алтернатива. Бъдещият главен прокурор трябва да се ползва с високо обществено доверие“, посочи президентът.</p>
      <p>Пленумът на ВСС избра Иван Гешев за главен прокурор на 24 октомври 2019 г. Кандидатурата му обаче трябва да бъде утвърдена с указ от президента Румен Радев.</p>
      <p>Държавният глава е този, който назначава и освобождава главния прокурор. Конституцията на Република България повелява, че президентът не може да откаже назначаването или освобождаването на главен прокурор при повторно направено предложение.</p>
      <p>Разпоредбите на основния закон в държавата отреждат на главния прокурор мандат от 7 години без право на повторно избиране. Съгласно Конституцията главният прокурор е този, който осъществява надзор за законност и методическо ръководство върху дейността на всички прокурори.</p>
    </article>
  </body>
</html>