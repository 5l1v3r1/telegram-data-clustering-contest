<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/rapporti/osserva-italia/trend/2019/11/08/news/affitti_bologna_bari_palermo_e_milano_trainano_i_canoni_2_1_nel_2019-240518330/"/>
    <meta property="og:site_name" content="Repubblica.it"/>
    <meta property="article:published_time" content="2019-11-07T17:17:00+00:00"/>
    <meta property="og:title" content="Affitti, Bologna, Bari, Palermo e Milano trainano i canoni: +2,1% nel 2019"/>
    <meta property="og:description" content="Secondo l’ultimo Rapporto sulle locazioni di Solo Affitti, i prezzi medi di affitto sono a solo 4 punti percentuali dai livelli pre-crisi, attestandosi a una media mensile di 616 euro contro i 641 euro del 2009. Milano doppia la media nazionale e distanzia Roma"/>
  </head>
  <body>
    <article>
      <h1>Affitti, Bologna, Bari, Palermo e Milano trainano i canoni: +2,1% nel 2019</h1>
      <h2>Secondo l’ultimo Rapporto sulle locazioni di Solo Affitti, i prezzi medi di affitto sono a solo 4 punti percentuali dai livelli pre-crisi, attestandosi a una media mensile di 616 euro contro i 641 euro del 2009. Milano doppia la media nazionale e distanzia Roma</h2>
      <address>
        <time datetime="2019-11-07T17:17:00+00:00">07 Nov 2019, 17:17</time>
      </address>
      <p>Il mercato degli affitti ha quasi chiuso il solco scavato dalla crisi economica: con l'incremento del 2,1%, registrato quest'anno dalla rete di Solo Affitti, i canoni di locazione delle abitazioni arredate raggiungono prezzi medi mensili che si sono attestati a 616 euro, contro i 641 euro del 2009.<br/><br/>A corollario del Rapporto sulle locazioni 2018 della rete immobiliare specializzata nella locazione con circa 300 agenzie, elaborato con il supporto scientifico di Nomisma, la presidente Silvia Spronelli ha annotato che "Per colmare il divario rispetto al 2009 mancano ormai solo 4 punti percentuali che corrispondono a circa 25 euro mensili. A impattare sulla risalita dei prezzi di affitto sono soprattutto dinamiche legate all'offerta di immobili, non sufficienti a soddisfare le richieste nel comparto residenziale, in particolare nelle zone centrali delle principali città".<br/><br/>L'uso delle case come fonte di reddito, attraverso gli affitti brevi e le locazioni con le piattaforme web, sta spingendo in alto l'asticella. Dice infatti Spronelli: "È soprattutto il fenomeno degli affitti brevi, particolarmente rilevante in città come Bologna, Firenze e Milano, a 'spostare' appartamenti dal settore abitativo verso quello turistico, causando rialzi generalizzati. Chi affitta un immobile arredato (616 euro la media mensile) riesce a spuntare prezzi di affitto più alti anche del 15% rispetto a una casa non ammobiliata (537 euro) e la crescita dei canoni, infatti, é stata più marcata per gli immobili arredati (+2,1%) rispetto a quelli non arredati (+0,2%)".<br/><br/>Secondo l'esperta si tratta di un trend destinato a durare, con una crescita dei canoni generalizzata al Centro Nord, mentre sono tendenzialmente stabili o in calo al Centro Sud e nelle Isole.<br/><br/>Se si guarda alle singole città, però, tra quelle che spingono gli affitti ci sono anche esempi del Mezzogiorno. Bologna, Bari, Palermo e Milano trainano infatti la crescita dei canoni. Solo Affitti ha registrato gli incrementi maggiori dei canoni a Bologna (+9,8%), Bari (+6,9%) e Palermo (+6,8%), seguite a stretto giro da Milano (+6,3%) e Genova (+5,9%). I canoni di locazione crescono, anche se in misura minore, a Trento (+4,8%) e misura analoga a Firenze (+3,8%), Trieste e Venezia (+3,7% ciascuna). In decisa controtendenza Roma (-4,5%), dove la revisione degli accordi territoriali da un lato ha favorito l'incremento del numero dei contratti a "canone concordato" e dall'altro ha ridimensionato i prezzi a fronte di consistenti agevolazioni fiscali per i proprietari. In calo anche Cagliari (-4,2%) e Napoli (-3,2%). Quasi appaiate Catanzaro (-2,9%) e Ancona (-2,5%), che registrano una riduzione dei prezzi di affitto più rilevante di quella riscontrata a Perugia (-2,1%) e Torino (-0,8%). Sostanzialmente in linea con l'anno scorso i canoni di locazione a Potenza e Campobasso (+0,4%).<br/> <br/>Milano, con una media di 1.234 euro al mese per le case arredate, si conferma il capoluogo più caro d'Italia per andare in affitto. Si allarga il divario dei canoni di locazione rispetto alla Capitale (884 euro): dal +25% del 2018 al +39,6% di quest'anno. Tra i capoluoghi più "cari d'Italia" ci sono anche Bologna (793 euro) e Firenze (764 euro), tallonate da Venezia (753 euro) e Trento (735 euro), mentre i prezzi mensili di affitto diventano progressivamente più accessibili a Napoli (630 euro), Cagliari (581 euro) e Trieste (563 euro). Come già rilevato negli ultimi anni Catanzaro (368 euro), Perugia (409 euro) e Potenza (426 euro) sono i capoluoghi con gli affitti più a buon mercato.</p>
    </article>
  </body>
</html>