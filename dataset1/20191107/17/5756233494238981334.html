<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620376/%D9%81%D8%B1%D9%85%D8%A7%D9%86%D8%AF%D9%87-%D8%B3%D9%BE%D8%A7%D9%87-%D9%86%D9%85%DB%8C%E2%80%8C%D8%AA%D9%88%D8%A7%D9%86%DB%8C%D9%85-%D8%AF%D8%B1-%D9%87%DB%8C%DA%86-%D9%86%D8%A8%D8%B1%D8%AF%DB%8C-%D8%B4%DA%A9%D8%B3%D8%AA-%D8%A8%D8%AE%D9%88%D8%B1%DB%8C%D9%85-%D8%AC%D9%86%DA%AF-%D8%A7%D9%82%D8%AA%D8%B5%D8%A7%D8%AF%DB%8C-%D9%88-%D8%B9%D9%85%D9%84%DB%8C%D8%A7%D8%AA-%D8%B1%D9%88%D8%A7%D9%86%DB%8C-%D8%AF%D8%B4%D9%85%D9%86-%D8%AA%D9%85%D8%A7%D9%85-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T17:53:00+00:00"/>
    <meta property="og:title" content="فرمانده سپاه: نمی‌توانیم در هیچ نبردی شکست بخوریم/ جنگ اقتصادی و عملیات روانی دشمن تمام شد"/>
    <meta property="og:description" content="فرمانده کل سپاه با تاکید بر اینکه گروه‌های جهادی سربازان و افسران یک نبرد بزرگ هستند، گفت: این نبرد عزت ملت و سرزمین ما را هدف قرار گرفته است."/>
  </head>
  <body>
    <article>
      <h1>فرمانده سپاه: نمی‌توانیم در هیچ نبردی شکست بخوریم/ جنگ اقتصادی و عملیات روانی دشمن تمام شد</h1>
      <address>
        <time datetime="2019-11-07T17:53:00+00:00">07 Nov 2019, 17:53</time>
      </address>
      <p>
        <i>فرمانده کل سپاه با تاکید بر اینکه گروه‌های جهادی سربازان و افسران یک نبرد بزرگ هستند، گفت: این نبرد عزت ملت و سرزمین ما را هدف قرار گرفته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرلشکر حسین سلامی فرمانده کل سپاه پاسداران انقلاب اسلامی، صبح امروز (پنجشنبه ۱۶ آبان) در جمع بسیجیان و سپاهیان سپاه حضرت محمد رسول الله تهران بزرگ و در آیین بهره‌برداری از ۷۰۰ پروژه عمرانی و محرومیت‌زدایی این سپاه در سراسر کشور، اظهار داشت: ما نمی‌توانیم در هیچ نبردی شکست بخوریم و این غیرممکن است. گروه های جهادی سربازان و افسران یک نبرد بزرگ هستند، نبردی که عزت ملت و سرزمین ما را هدف قرار گرفته است.</p>
      <p>وی افزود: جنگ اقتصادی و عملیات روانی دشمن، عزت و اقتدار و سربلندی ما را هدف قرار گرفته بود، اما تمام شد.</p>
      <figure>
        <img src="https://aftabnews.ir/files/fa/news/1398/8/16/356454_322.jpg"/>
      </figure>
      <p>فرمانده کل سپاه با تاکید بر اینکه شما جهادی ها که باشید، ایران همیشه روز و روشن است، گفت: شما جهادی‌ها که باشید ملت ما از سختی‌ها، ساده‌تر عبور می‌کنند و به اهداف بزرگ زودتر می‌رسند.</p>
      <p>سرلشکر سلامی تاکید کرد: شان ملت ما کمیت‌های کوچک نیست، مردم ما باید همیشه خوشحال و سرحال باشند.</p>
      <p>وی خاطرنشان کرد: به دشمنان هم می‌گوییم هر تهدید را دنبال کنید ما آن را به فرصت تبدیل می‌کنیم و شکست خواهید خورد، چرا که شما آموخته‌اید همیشه بازنده باشید و ما هم یاد گرفته‌ایم همیشه پیروز باشیم.</p>
    </article>
  </body>
</html>