<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/682877/dimitrakopoulos-ston-realfm-akomi-kai-me-tis-tropopoiiseis-tou-po"/>
    <meta property="og:site_name" content="enikos.gr"/>
    <meta property="article:published_time" content="2019-11-07T17:07:00+00:00"/>
    <meta property="og:title" content="Δημητρακόπουλος στον Realfm: Ακόμη και με τις τροποποιήσεις του Ποινικού Κώδικα, η κατοχή μολότοφ δεν είναι κακούργημα"/>
    <meta property="og:description" content="Προς τη σωστή κατεύθυνση υποστήριξε ο δικηγόρος Μιχάλης Δημητρακόπουλος..."/>
  </head>
  <body>
    <article>
      <h1>Δημητρακόπουλος στον Realfm: Ακόμη και με τις τροποποιήσεις του Ποινικού Κώδικα, η κατοχή μολότοφ δεν είναι κακούργημα</h1>
      <address>
        <time datetime="2019-11-07T17:07:00+00:00">07 Nov 2019, 17:07</time>
      </address>
      <p>Προς τη σωστή κατεύθυνση υποστήριξε ο δικηγόρος <a href="http://www.enikos.gr/society/641314/dimitrakopoulos-praxi-dikastikis-akrotitas-kai-afthairesias-i-ekd">Μιχάλης Δημητρακόπουλος</a> ότι κινούνται οι αλλαγές στις διατάξεις για τον Ποινικό Κώδικα. Μιλώντας στον Realfm 97,8 και στην εκπομπή «τεντιμπόηδες» με τους Μάνο Νιφλή και Άκη Παυλόπουλο, ο κ. Δημητρακόπουλος τόνισε ότι «οι διατάξεις οι καινούριες που τροποποιούν τον Ποινικό Κώδικα, ο οποίος ισχύει από 1η Ιουλίου του 2019 είναι στη σωστή κατεύθυνση».</p>
      <p>Αναφερόμενος στις αλλαγές, ο κ. Δημητρακόπουλος διευκρίνισε ότι«τηλεγραφικά, όταν πολεμάς την διαφθορά δεν μπορεί την ενεργητική δωροδοκία να την μετατρέπεις σε πλημμέλημα και να αφήνεις το κακούργημα μόνο για την παθητική δωροδοκία. Αν θέλουμε να είμαστε σωστοί, πρέπει και οι δύο εκφάνσεις να είναι κακούργημα. Να δείτε στο μέλλον, πόσοι θα αθωωθούν με αυτήν την διάταξη. Μιλάμε για τους μεγάλους επιχειρηματίες, SIEMENS κλπ, οι οποίοι τα «χώνανε» στους υπαλλήλους για να μπορούν να κάνουν τις δουλειές τους. Με τον ισχύοντα Ποινικό Κώδικα, αυτοί που είχαν κακούργημα, έγινε πλημμέλημα και όλων αυτών οι πράξεις, επειδή έχει περάσει η οκταετία θα παραγραφεί. Από τη στιγμή που από 1η Ιουλίου 2019 έγινε πλημμέλημα η παθητική δωροδοκία, αν π.χ η Novartis δωροδοκεί κάποιον δημόσιο υπάλληλο, αυτές οι δωροδοκίες, αν από 1η Ιουλίου 2019 έχει παρέλθει πενταετία ή οκταετία έχουν παραγραφεί. Οι δωροδοκίες των πολιτικών προσώπων παραμένουν και στις δύο εκφάνσεις κακούργημα».</p>
      <p>«Με τις τροποποιήσεις επανέρχεται η λογική συνέχεια. Και οι δύο είναι σε βαθμό κακουργήματος γιατί έτσι πολεμάς πραγματικά τη διαφθορά», πρόσθεσε .</p>
      <p>Ωστόσο, ο κ. Δημητρακόπουλος αναφερόμενος στις διατάξεις που αφορούν τις μολότοφ υποστήριξε ότι «οι μολότοφ είναι εκρηκτική βόμβα. Αν σε χτυπήσει η μολότοφ σε σκοτώνει. Άρα, όταν έχεις στα χέρια σου μία μολότοφ και να την κατέχεις, πρέπει να είναι κακούργημα».</p>
      <p>«Με το σημερινό νόμο που ψηφίστηκε τον Ιούλιο του 2019 αλλά και με τις σημερινές τροποποιήσεις, το να την κατέχει τη μολότοφ δεν είναι κακούργημα, πλημμέλημα το άφησε η σημερινή κυβέρνηση. Κακούργημα έκανε τη χρήση της μολότοφ, όταν τη ρίχνεις και κινδυνεύει να πεθάνει άνθρωπος. Αν ήμουν νομοθέτης, για εργαλεία που μπορούν να αφαιρέσουν ζωή, όποιος τα κατέχει πρέπει να είναι κακούργημα. Είτε το χρησιμοποιείς είτε το κατέχεις. Η ζωή είναι πάνω απ' όλα, ας το καταλάβουν αυτοί που νομοθετούν γιατί πρέπει να μας προστατεύσουν», ανέφερε χαρακτηριστικά.</p>
      <p>
        <b>Ακούστε το ηχητικό:</b>
      </p>
      <figure>
        <audio src="http://media.enikos.gr/data/podcasts/682877_720c5cf7be-985dafdf4c9f8eea.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/society/682147/analipsi-efthynis-gia-tin-epithesi-me-molotof-sto-astynomiko-tmim%0A%20%20%20%20%0A"/>
        <a href="http://www.enikos.gr/society/681854/epeisodia-me-molotof-kai-chimika-sta-exarcheia%0A%20%20%20%20%0A"/>
        <a href="http://www.enikos.gr/society/681644/treis-anilikoi-omologisan-oti-erixan-molotof-se-scholeio-stin-pat%0A%20%20%20%20%0A"/>
        <a href="http://www.enikos.gr/society/680967/synagermos-se-scholeio-stin-patra-espasan-tzamia-kai-petaxan-molo%0A%20%20%20%20%0A"/>
        <a href="http://www.enikos.gr/society/679302/epithesi-me-molotof-ta-ximeromata-se-dimoiria-ton-mat-sti-thessal%0A%20%20%20%20%0A"/>
        <a href="http://www.enikos.gr/society/677767/epithesi-me-molotof-sto-astynomiko-tmima-pentelis-tesseris-prosag%0A%20%20%20%20%0A"/>
        <a href="http://www.enikos.gr/society/677323/epithesi-me-molotof-sto-astynomiko-tmima-toumpas%0A%20%20%20%20%0A"/>
        <a href="http://www.enikos.gr/society/682846/neo-ektakto-deltio-epideinosis-tou-kairou%0A%20%20%20%20%0A"/>
        <a href="http://www.enikos.gr/society/682833/proedros-ergazomenon-sti-larko-mesa-se-treis-mines-echoume-kai-al%0A%20%20%20%20%0A"/>
      </related>
    </article>
  </body>
</html>