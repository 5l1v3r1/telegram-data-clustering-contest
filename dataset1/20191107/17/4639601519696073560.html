<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/sports/tsitsipas-o-thriamvos-epi-tou-rafa-kai-i-pelateiaki-sxesi-me-ton-zveref/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T17:42:30+00:00"/>
    <meta property="og:title" content="Τσιτσιπάς: Ο θρίαμβος επί του Ράφα και η πελατειακή σχέση με τον Ζβέρεφ"/>
    <meta property="og:description" content="Ο Ελληνας τενίστας στον όμιλο του ATP Finals θα αντιμετωπίσει τους Ράφαελ Ναδάλ, Ντανιήλ Μεντβέντεφ και Αλεξάντερ Ζβέρεφ – Ο θρίαμβος στην Μαδρίτη, η πελατειακή σχέση με τον Γερμανό και η έχθρα με τον Ρώσο"/>
  </head>
  <body>
    <article>
      <h1>Τσιτσιπάς: Ο θρίαμβος επί του Ράφα και η πελατειακή σχέση με τον Ζβέρεφ</h1>
      <h2>Ο Ελληνας τενίστας στον όμιλο του ATP Finals θα αντιμετωπίσει τους Ράφαελ Ναδάλ, Ντανιήλ Μεντβέντεφ και Αλεξάντερ Ζβέρεφ – Ο θρίαμβος στην Μαδρίτη, η πελατειακή σχέση με τον Γερμανό και η έχθρα με τον Ρώσο</h2>
      <address><time datetime="2019-11-07T17:42:30+00:00">07 Nov 2019, 17:42</time> by <a rel="author">ΤοΒΗΜΑ Team</a></address>
      <p>Ο Στέφανος Τσιτσιπάς πραγματοποίησε φανταστική σεζόν και οι κόποι του ανταμείφθηκαν με τη συμμετοχή του στο τουρνουά «ATP Finals» του Λονδίνου, το οποίο ξεκινάει την Κυριακή και θα δώσουν το «παρών» οι οκτώ καλύτεροι τενίστες της χρονιάς.</p>
      <p>Μια γιορτή του παγκοσμίου τένις, στην οποία θα λάβουν μέρος θρύλοι του αθλήματος, όπως οι Ράφαελ Ναδάλ, Ρότζερ Φέντερερ και Νόβακ Τζόκοβιτς, αλλά και νεαροί τενίστες, που θέλουν να γράψουν τη δική τους ιστορία, όπως οι Αλεξάντερ Ζβέρεφ, Ντόμινικ Τιεμ, Ντανιήλ Μεντβέντεφ, Ματέο Μπερετίνι και φυσικά ο Στέφανος Τσιτσιπάς.</p>
      <p>
        <a href="https://www.in.gr/2019/11/07/world/nees-apeiles-erntogan-gia-prosfygiko-stirikste-mas-allios-tha-anoiksoume-tis-portes/">Νέες απειλές Ερντογάν για το προσφυγικό : Στηρίξτε μας αλλιώς θα ανοίξουμε τις πόρτες</a>
      </p>
      <p>Ο «Τσιτσιφάστ» μπαίνει στη μάχη των κορυφαίων ως Νο.6 στην παγκόσμια κατάταξη, με στόχο να κάνει για μία ακόμα περήφανους όλους τους Ελληνες. Ο 21χρονος δούλεψε σκληρά για να φτάσει ως εδώ και είναι έτοιμος για μεγάλα πράγματα. Δεν πήγε για… τουρισμό στο Λονδίνο, αλλά για να αποδείξει για μια ακόμα φορά ότι ανήκει στην ελίτ του παγκοσμίου τένις και θεωρείται δίκαια ως το επόμενο Νο.1. Το έργο του στη βρετανική πρωτεύουσα, βέβαια, σε καμία περίπτωση δεν θα είναι εύκολο.</p>
      <p>Αλλωστε, πως μπορεί κάποιος να υποστηρίξει κάτι τέτοιο όταν ο «Στεφ» κληρώθηκε στον ίδιο όμιλο με τον τεράστιο Ράφαελ Ναδάλ, τον πιο φορμαρισμένο παίκτη στον κόσμο, Ντανιήλ Μεντβέντεφ, αλλά και τον εξαιρετικό και πάντα επικίνδυνο, Σάσα Ζβέρεφ.</p>
      <p>Τρεις τενίστες, τους οποίους ωστόσο ο Ελληνας τενίστας γνωρίζει πολύ καλά και τους έχει αντιμετωπίσει αρκετές φορές στο παρελθόν. Αλλοτε επιτυχώς, άλλοτε ανεπιτυχώς. To10gr σας μάζεψε και σας παρουσιάζει όλες τις μάχες που έχει δώσει ο Τσιτσιπάς με τους άλλους τρεις τενίστες, τους οποίους θα έχει στον όμιλό του στη φετινή διοργάνωση των ATP Finals.</p>
      <h3>Ψάχνει… εκδίκηση</h3>
      <p>Ο πρώτος που θα κληθεί να αντιμετωπίσει ο Στέφανος είναι ο Μεντβέντεφ. Οι δύο τενίστες, όπως είχατε διαβάσει από to10.gr, δεν έχουν τις καλύτερες σχέσεις. Και αυτό αποδείχθηκε και στο πρόσφατο παιχνίδι που έδωσαν οι δύο αθλητές στη Σανγκάη. Εκεί όπου ο Ρώσος ήταν ψυχραιμότερος στα κρίσιμα σημεία και κατάφερε να πάρει τη νίκη στα δύο σετ.</p>
      <p>Εκτός από την Σανγκάη, οι δύο τενίστες στο παρελθόν έχουν κοντραριστεί άλλες 4 φορές. Και τις πέντε φορές, ωστόσο, νικητής βγήκε ο Μεντβέντεφ. Συγκεκριμένα, ο Ρώσος τενίστας είχε κερδίσει τον Στέφανο Τσιτσιπά το 2018 σε Μαϊάμι, US Open και Βασιλεία, ενώ το 2019 ο Ντανιήλ κέρδισε τον Ελληνα τενίστα σε Μόντε Κάρλο και Σανγκάη.</p>
      <p>Ο 21χρονος την Δευτέρα στις 16:00 θα ψάχνει την πρώτη του νίκη απέναντι στον… εχθρό του. Αν τα καταφέρει, θα βάλει φωτιά στον όμιλο και θα πάρει το πάνω χέρι στη μάχη για την πρόκριση στον επόμενο γύρο.</p>
      <figure>
        <iframe src="https://www.youtube.com/embed/0u_TnmREqcg" width="640" height="360" data-service="Youtube" scrolling="no"/>
      </figure>
      <h3>Γαλανόλευκος θρίαμβος μέσα στην Μαδρίτη!</h3>
      <p>Το μεγάλο όνομα του ομίλου φυσικά είναι ο Ράφαελ Ναδάλ. Ο Ισπανός ανέβηκε ξανά στην κορυφή της παγκόσμιας κατάταξης και στοχεύει στην κατάκτηση του τίτλου.</p>
      <p>Ο Στέφανος έχει κοντραριστεί 5 φορές στο παρελθόν με τον «Μανταντόρ», με τον Ράφα να έχει το πάνω χέρι με 4-1. Ο «Τσιτσιφάστ», ωστόσο, κατάφερε κάτι που λίγοι έχουν μπορέσει να κάνουν στην καριέρα τους. Κέρδισε τον Ράφαελ Ναδάλ στο χώμα και μάλιστα μέσα στην Μαδρίτη!</p>
      <p>Ο Ελληνας πρωταθλητής είχε κερδίσει με 2-1 σετ τον Ισπανό και είχε γνωρίσει την αποθέωση ακόμα και από τους συμπατριώτες του Ιβηρα τενίστας. Ο Ράφα από την άλλη, είχε κερδίσει τον Στέφανο στους τελικούς το 2018 σε Βαρκελώνη και Καναδά, αλλά και στους ημιτελικούς σε Αυστραλιανό Οπεν (2019) και Ρώμη (2019).</p>
      <figure>
        <iframe src="https://www.youtube.com/embed/jsawexnu5CA" width="640" height="360" data-service="Youtube" scrolling="no"/>
      </figure>
      <h3>Του έχει πάρει τον αέρα</h3>
      <p>Ο τρίτος τενίστας που θα κληθεί να αντιμετωπίσει ο Στέφανος είναι ο Αλεξάντερ Ζβέρεφ. Ο Γερμανός ακούει το όνομα του 21χρονου και… τρέχει. Σε τέσσερις αναμετρήσεις ο 21χρονος έχει βγει νικητής από το κορτ τρεις φορές. Ο συμπατριώτης μας του έχει πάρει τον αέρα και μάλιστα μετράει τρεις σερί νίκες απέναντι στο Νο.1 του γερμανικού τένις.</p>
      <p>Συγκεκριμένα, κέρδισε τον Ζβέρεφ φέτος σε Μαδρίτη και Πεκίνο, ενώ πέρσι τον είχε νικήσει στον Καναδά. Ο Σασα είχε κερδίσει στο πρώτο παιχνίδι που είχαν δώσει οι δύο τενίστες το 2018 στην Ουάσιγκτον. Η παράδοση είναι με το μέρος του Στέφανου και άπαντες ελπίζουν να συνεχιστεί το σερί του Ελληνα τενίστα.</p>
      <figure>
        <iframe src="https://www.youtube.com/embed/OW166SEzhq0" width="640" height="360" data-service="Youtube" scrolling="no"/>
      </figure>
      <h3>Το άλλο γκρουπ</h3>
      <p>Αν ο Στέφανος καταφέρει να πάρει την πρόκριση στην επόμενη φάση θα παίξει με έναν εκ των Νόβακ Τζόκοβιτς, Ρότζερ Φέντερερ, Ντομινίκ Τιεμ ή Ματέο Μπερετίνι. Οποιος και αν είναι ο αντίπαλός του, ο Στέφανος έχει την… τεχνογνωσία για να βγει νικητής. Αλλωστε, στην καριέρα του έχει κερδίσει τόσο τον Ιταλό όσο και τους άλλους δύο θρύλους του παγκοσμίου τένις!</p>
      <p>
        <a href="https://www.tovima.gr/2019/11/07/finance/ti-allazei-sti-dei-pos-tha-idiotikopoiithei-i-depa/">Τι αλλάζει στη ΔΕΗ – Πώς θα ιδιωτικοποιηθεί η ΔΕΠΑ – Ολο το νομοσχέδιο</a>
      </p>
    </article>
  </body>
</html>