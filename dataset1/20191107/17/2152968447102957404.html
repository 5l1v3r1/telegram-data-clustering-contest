<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obrazovanie/2019/11/07/onkobolniiat-lekar-ne-bil-dopusnat-do-usten-zaradi-niska-ocenka.428890"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T17:30:00+00:00"/>
    <meta property="og:title" content="Онкоболният лекар не бил допуснат до устен заради ниска оценка"/>
    <meta property="og:description" content="Професор Митов: Работите са запазени, могат да бъдат прегледани | Dnes.bg"/>
  </head>
  <body>
    <article>
      <h1>Онкоболният лекар не бил допуснат до устен заради ниска оценка</h1>
      <h2>Професор Митов: Работите са запазени, могат да бъдат прегледани</h2>
      <address><time datetime="2019-11-07T17:30:00+00:00">07 Nov 2019, 17:30</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Причината д-р Радислав Наков да не бъде допуснат до втория етап на изпит към Катедрата по гастроентерология е ниска оценка от първия етап, обясни професор Иван Митов, декан на Медицинския факултет към Медицинския университет в София.</p>
      <p>Педи два дни младият гастроентеролог Радислав Наков разказа в социалните мрежи историята си, че не е бил одобрен в конкурс, защото в момента не е лекар, а пациент и се лекува от клетъчен лимфом. Той допълни, че смята да си търси правата пред институциите.</p>
      <related>
        <a href="https://www.dnes.bg/obshtestvo/2019/11/05/bitka-za-spravedlivost-zashto-onkobolen-lekar-ne-stana-asistent.428625"/>
      </related>
      <p>Вчера от института съобщиха, че започват проверка по случая.</p>
      <p>По думите на проф. д-р Митов журито от конкурсния изпит за асистент към Катедрата по гастроентерология на Медицинския университет в София е допуснало до изпит д-р Радислав Наков, но резултатът му е бил под изискването от 4.50 оценка, за да се яви на устен изпит.</p>
      <p>"Двама от кандидатите са били оценени около 4. По тази причина журито не ги е допуснало до устен изпит. Сред тези двама е и д-р Наков", каза професорът пред БНР.</p>
      <p>След като д-р Наков е допуснат първоначално до изпит, комисията е преценила, че той може да се яви и не може да се твърди, че заболяването му е причина за оценката му, категоричен е професорът:</p>
      <p>"Не мога да си представя такова нещо. Ние тук провеждаме стотици конкурси. Здравословното състояние на хората не може да бъде причина. След като е допуснат до изпит, той трябва да бъде оценен според това, което е показал на изпита. Има много хора с онкологични заболявания, които си изпълняват задълженията, разбира се, когато състоянието им позволява това", каза още проф. д-р Митов.</p>
      <p>Деканът обясни, че доктор Наков не е внесъл жалба относно казуса. "Работите на колегите са запазени и те могат да бъдат прегледани отново, ако някой държи. При тези конкурси здравословното състояние не се обсъжда и то не може да бъде причина за отстраняване от конкурса", категоричен е той.</p>
      <p>От пациентска организация обаче са категорични, че на доктор Наков не е дадена възможност да се развива професионално.</p>
    </article>
  </body>
</html>