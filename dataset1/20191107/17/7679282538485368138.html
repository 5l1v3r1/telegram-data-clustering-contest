<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-no-matter-how-influential-corrupt-people-are-no-one-will-evade-says-cm-yogi-2837470.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T17:55:06+00:00"/>
    <meta property="og:title" content="भ्रष्टाचारी चाहे जितने रसूख वाले हों, बचेंगे नहीं : योगी"/>
    <meta property="og:description" content="मुख्यमंत्री योगी आदित्यनाथ ने प्रदेश के सात पुलिस अधिकारियों को अनिवार्य सेवानिवृत्ति दे दी। इसके साथ ही उन्होंने कहा कि भ्रष्टाचारी चाहे जितने रसूख वाले हों... बचेंगे नहीं। योगी आदित्यनाथ..."/>
  </head>
  <body>
    <article>
      <h1>भ्रष्टाचारी चाहे जितने रसूख वाले हों, बचेंगे नहीं : योगी</h1>
      <address><time datetime="2019-11-07T17:55:06+00:00">07 Nov 2019, 17:55</time> by <a rel="author">हिन्दुस्तान टीम,लखनऊ</a></address>
      <p>मुख्यमंत्री योगी आदित्यनाथ ने प्रदेश के सात पुलिस अधिकारियों को अनिवार्य सेवानिवृत्ति दे दी। इसके साथ ही उन्होंने कहा कि भ्रष्टाचारी चाहे जितने रसूख वाले हों... बचेंगे नहीं।</p>
      <p>योगी आदित्यनाथ कार्यालय की ओर से जारी ट्वीट में कहा गया कि प्रदेश पुलिस के तीन आयाम सत्यनिष्ठा, कर्मठता व दक्षता हैं। इन पैमानों पर खरा न उतरने वाले सात अधिकारियों को आज अनिवार्य सेवानिवृत्ति दे दी गई।</p>
      <p>मुख्यमंत्री कार्यालय की ओर से कहा गया कि मुख्यमंत्री का साफ संदेश है कि कर्तव्य पालन में लापरवाही बर्दाश्त नहीं होगी। सुशासन ही संकल्प है। एक दूसरे ट्वीट में कहा गया कि यह योगी सरकार है...औरों की तरह इसके पास सिर्फ वादे ही नहीं दृढ़ इरादे भी हैं।</p>
      <p>यह सरकार किसी व्यक्ति या वंश की नहीं, जनहित के प्रति पूरी तरह से प्रतिबद्ध सरकार है। इसमें बाकी सरकारों की तरह साहब की मर्जी ही कानून है नहीं चलेगा। यहां कानून का ऐसा राज है जिसमें किसी भी तरह के भ्रष्टाचार की कोई गुंजाइश नहीं है।</p>
    </article>
  </body>
</html>