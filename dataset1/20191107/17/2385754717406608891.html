<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/market-news/596252/vravefthikan-oi-zero-waste-beach-champions-2019"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T17:27:00+00:00"/>
    <meta property="og:title" content="Βραβεύθηκαν οι «Zero Waste Beach Champions 2019»"/>
    <meta property="og:description" content="Συνολικά έξι παράκτιες επιχειρήσεις, αναδείχθηκαν πρωταθλήτριες στα φετινά βραβεία «Zero Waste Beach Champions 2019». Οι βραβευθείσες εταιρείες ξεχώρισαν..."/>
  </head>
  <body>
    <article>
      <h1>Βραβεύθηκαν οι «Zero Waste Beach Champions 2019»</h1>
      <address><time datetime="2019-11-07T17:27:00+00:00">07 Nov 2019, 17:27</time> by <a rel="author">Sigmalive</a></address>
      <p>Συνολικά έξι παράκτιες επιχειρήσεις, αναδείχθηκαν πρωταθλήτριες στα φετινά βραβεία «Zero Waste Beach Champions 2019». Οι βραβευθείσες εταιρείες ξεχώρισαν για τις υπεύθυνες πρακτικές που υιοθέτησαν για τη διαχείριση των σκουπιδιών, ανάμεσα σε συνολικά 224 υποψήφιες καλές πρακτικές που υποβλήθηκαν από τα μέλη του Δικτύου Υπεύθυνων Παράκτιων Επιχειρήσεων.</p>
      <p>Το Δίκτυο Υπεύθυνων Παράκτιων Επιχειρήσεων δημιουργήθηκε πέρυσι στο πλαίσιο του πρωτοποριακού προγράμματος «Zero Waste Beach», που υλοποιεί το Κέντρο Μελετών και Έρευνας ΑΚΤΗ, με την οικονομική υποστήριξη του Ιδρύματος της Coca-Cola και έχει ως στόχο την αντιμετώπιση της θαλάσσιας πλαστικής ρύπανσης.</p>
      <p>Η τελετή βράβευσης, που τελούσε υπό την αιγίδα του Προέδρου της Δημοκρατίας κ. Νίκου Αναστασιάδη, πραγματοποιήθηκε στο Ammos Bar στη Λάρνακα, στην παρουσία του υπουργού Γεωργίας, Αγροτικής Ανάπτυξης και Περιβάλλοντος κ. Κώστα Καδή. Οι έξι πρωταθλήτριες επιχειρήσεις διακρίθηκαν στις κατηγορίες της περιβαλλοντικής υπευθυνότητας, της βιωσιμότητας, της καινοτομίας και της κοινωνικής ευθύνης.</p>
      <p>Ειδικότερα, στην κατηγορία των μεγάλων επιχειρήσεων:</p>
      <ul>
        <li>Το <b>Atlantic</b> <b>Sancta</b> <b>Napa</b> <b>Hotel</b> έλαβε το <b>βραβείο Περιβαλλοντικής Υπευθυνότητας</b>,</li>
        <li>ο <b>Όμιλος </b><b>KANIKA</b> <b>HOTELS</b><b> &amp; </b><b>RESORTS</b> πήρε το <b>βραβείο Βιωσιμότητας</b> και</li>
        <li>το <b>Altantica</b> <b>Sungarden</b> <b>Beach</b> <b>Hotel</b> εξασφάλισε το <b>βραβείο Καινοτομίας</b>.</li>
      </ul>
      <p>Στην κατηγορία των μικρών επιχειρήσεων:</p>
      <ul>
        <li>τα <b>Πράσινα Σημεία Πάφου Κολώνης – Μουττάλλου</b> έλαβαν το <b>βραβείο Κοινωνικής Ευθύνης</b>,</li>
        <li>ο <b>Σύνδεσμος Παράκτιας Αλιείας Πάφου</b> εξασφάλισε το βραβείο <b>Καινοτομίας</b> ενώ,</li>
        <li>το <b>βραβείο Βιωσιμότητας</b> απονεμήθηκε στο εστιατόριο <b>ΠΑΣ ΤΟ ΚΥΜΑ</b>.</li>
      </ul>
      <p>Με ειδικά μετάλλια και τις ευχαριστίες της ΑΚΤΗΣ τιμήθηκαν εκπρόσωποι της Τοπικής Αυτοδιοίκησης, της Κοινωνίας των Πολιτών και εθελοντές που υποστήριξαν το πρόγραμμα «Zero Waste Beach» και τις δράσεις της ΑΚΤΗΣ για μια Κύπρο πιο καθαρή. Πρόκειται για τον δήμαρχο Γεροσκήπου, κ. Μιχάλη Παυλίδη, τον Γενικό Γραμματέα της CYMERA, κ. Μιχάλη Ιερείδη, τον γραμματέα του κοινοτικού Συμβουλίου Περβολιών κ. Χριστόφορο Παντελή και τον πρόεδρο του Κοινοτικού Συμβουλίου Περβολιών κ. Κώστα Τίγγη, καθώς και τον εθελοντή δύτη, κ. Παναγιώτη Ψωμά.</p>
      <p>Με την ολοκλήρωση της τελετής βράβευσης ακολούθησε συμβολικός εθελοντικός καθαρισμός της ακτής Μακένζυ υπό την καθοδήγηση της επιστημονικής ομάδας της ΑΚΤΗΣ σύμφωνα με το διεθνές πρωτόκολλο Ocean Conservancy. Με αυτή τη διαδικασία που υλοποιεί η ΑΚΤΗ σε όλους τους καθαρισμούς ακτών και βυθού, τα δεδομένα εισάγονται στη διεθνή βάση δεδομένων του Ocean Conservancy και αποτελούν σημαντικά δεδομένα πεδίου που υποστηρίζουν την παγκόσμια έρευνα και την προσπάθεια για την καταπολέμηση της θαλάσσιας πλαστικής ρύπανσης.</p>
      <p>Μιλώντας στην εκδήλωση, η Διευθύντρια Δημοσίων Σχέσεων και Επικοινωνίας της Α/φοι Λανίτη, Κάλια Πατσιά, σημείωσε ως μεγαλύτερο επίτευγμα του Zero Waste Beach την συμβολή του στην ευαισθητοποίηση της κοινής γνώμης. «Σε αυτά τα δύο χρόνια υλοποίησης του προγράμματος, έχουν καταγραφεί εξαιρετικά αποτελέσματα. Πιστεύουμε ωστόσο ότι το πιο σημαντικό επίτευγμα ήταν ότι βάλαμε στη δημόσια ατζέντα το θέμα της θαλάσσιας πλαστικής ρύπανσης μέσα από τις δράσεις και τις πρωτοβουλίες που αναπτύχθηκαν στο πλαίσιο του προγράμματος», ανέφερε χαρακτηριστικά. </p>
      <p>Η Πρόεδρος του ΔΣ του Κέντρου Μελετών και Έρευνας ΑΚΤΗ, Ξένια Λοϊζίδου, ανέδειξε από την πλευρά της ότι τα αποτελέσματα του «Zero Waste Beach» κατά τη δεύτερη χρονιά υλοποίησης του προγράμματος ήταν εντυπωσιακά. «Συγκεντρώσαμε περισσότερους από 700 τόνους ανακυκλώσιμων υλικών, από τους βυθούς, τις ακτές και τα μέλη του Δικτύου Υπεύθυνων Παράκτιων Επιχειρήσεων, τα οποία σε διαφορετική περίπτωση θα πήγαιναν κατευθείαν στο θαλάσσιο περιβάλλον ή στην καλύτερη περίπτωση στα μικτά σκουπίδια. Αν δουλέψουμε όλοι μαζί, μπορούμε να αντιμετωπίσουμε την πλαστική ρύπανση».</p>
      <figure>
        <img src="https://www.sigmalive.com/uploads/default/files/15dc43846bb7b4.JPG"/>
      </figure>
    </article>
  </body>
</html>