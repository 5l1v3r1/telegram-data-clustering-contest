<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/682900/salos-stin-kozani-foititries-tou-tei-katangelloun-sexoualiko-ekvi"/>
    <meta property="og:site_name" content="enikos.gr"/>
    <meta property="article:published_time" content="2019-11-07T17:41:00+00:00"/>
    <meta property="og:title" content="Σάλος στην Κοζάνη: Φοιτήτριες του ΤΕΙ καταγγέλλουν σεξουαλικό εκβιασμό από καθηγητή"/>
    <meta property="og:description" content="Μια καταγγελία με θέμα «απρεπή συμπεριφορά καθηγητή του ΤΕΙ Δυτικής Μακεδονίας» στάλθηκε στις 9 Μαΐου 2019 στο Υπουργείο Παιδείας..."/>
  </head>
  <body>
    <article>
      <h1>Σάλος στην Κοζάνη: Φοιτήτριες του ΤΕΙ καταγγέλλουν σεξουαλικό εκβιασμό από καθηγητή</h1>
      <address>
        <time datetime="2019-11-07T17:41:00+00:00">07 Nov 2019, 17:41</time>
      </address>
      <p>Μια καταγγελία με θέμα «απρεπή συμπεριφορά καθηγητή του ΤΕΙ Δυτικής Μακεδονίας» στάλθηκε στις 9 Μαΐου 2019 στο Υπουργείο Παιδείας. Η καταγγελία αναφέρεται σε σεξουαλικό εκβιασμό μαθητριών και καθηγητριών του ΤΕΙ Δυτικής Μακεδονίας από καθηγητή του πρώην ΤΕΙ «με τη συμπεριφορά του να γίνεται αποδεκτή επί πολλά έτη στην κοινωνία <a href="http://www.enikos.gr/politics/682872/i-nd-diegrapse-stelechos-tis-stin-kozani-gia-ratsistika-scholia-r">της Κοζάνης».</a></p>
      <p>Ο εν λόγω καθηγητής όπως αναφέρει η καταγγελία «συνάπτει ερωτικές σχέσεις με φοιτήτριες κι όσες δεν ενδίδουν στις ορέξεις του τυγχάνουν πρωτοφανής δυσμένειας σχετικά με τις επιδόσεις των μαθημάτων». Επιπλέον εκ της θέσεώς του «προσεγγίζει κοπέλες που επιθυμούν να διδάξουν ως έκτακτο προσωπικό και υπόσχεται ώρες διδασκαλίας με ανταλλαγή τη σύναψη ερωτικών σχέσεων». «Όλη του η παρουσία είναι αντίστοιχη και ακόμα χειρότερη του καθηγητή του ΤΕΙ Σερρών» αναφέρεται στην καταγγελία.</p>
      <p>Στις 17 Μαΐου 2019 το πέμπτο τμήμα Πειθαρχικών Θεμάτων της Διεύθυνσης Ανώτατης Εκπαίδευσης του Υπουργείου Παιδείας ζητά από το Πανεπιστήμιο Δυτικής Μακεδονίας να διερευνήσει τα καταγγελλόμενα και να ενημερώσει την υπηρεσία. Ως γνωστόν τα πανεπιστήμια είναι αυτοδιοίκητα και ο κάθε πρύτανης είναι πειθαρχικά προϊστάμενος για τα όσα συμβαίνουν στο ίδρυμα.</p>
      <p>Ο prlogos επικοινώνησε με τον πρύτανη του Πανεπιστημίου κ. Θόδωρο Θεοδουλίδη, ο οποίος και δήλωσε ότι:</p>
      <p>«Ελέγχθηκε η υπόθεση το καλοκαίρι και το Σεπτέμβριο» και δεν επιβεβαιώθηκε η καταγγελία, η οποία «έχει αποκλειστικό σκοπό να βλάψει τον καθηγητή». Πληροφορίες του «Πρωινού Λόγου» όμως αποδεικνύουν ότι κανένας έλεγχος δεν έγινε το καλοκαίρι, μια περίοδο που δεν γίνονται μαθήματα για να ερωτηθούν οι φοιτήτριες για τα καταγγελλόμενα. Μάλιστα δεν μας έγινε γνωστό το ποιος διερευνά την υπόθεση ή τελικά τη διερεύνησε.</p>
      <p>Σε ανάλογες περιπτώσεις το θέμα πηγαίνει και στο πειθαρχικό συμβούλιο αν φυσικά κριθεί κάτι τέτοιο σκόπιμο από τον πρύτανη, κάτι που προφανώς στο Πανεπιστήμιο Δυτικής Μακεδονίας δεν έγινε ούτε πρόκειται να γίνει.</p>
      <p>Πηγή: prlogos.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/682665/dimarchos-sevrion-kalodechoumenoi-oi-prosfyges-pou-tha-erthoun%0A%20%20%20%20%0A"/>
        <a href="http://www.enikos.gr/society/681423/poia-lysi-prootheitai-gia-ta-aporrimmata-tis-kerkyras%0A%20%20%20%20%0A"/>
        <a href="http://www.enikos.gr/society/681318/elas-giati-den-kaname-epemvasi-stin-asoee-gia-ta-epeisodia%0A%20%20%20%20%0A"/>
        <a href="http://www.enikos.gr/society/680472/anisychia-stin-kozani-gia-zevgari-lykon-amesa-metra-gia-tin-apoma%0A%20%20%20%20%0A"/>
        <a href="http://www.enikos.gr/society/679773/me-cheirokrotimata-ypodechthikan-ton-venizelo-sto-apth-photo-vide%0A%20%20%20%20%0A"/>
        <a href="http://www.enikos.gr/society/679388/prostima-pano-apo-16000-evro-gia-to-paremporio-se-athina-thessalo%0A%20%20%20%20%0A"/>
        <a href="http://www.enikos.gr/society/682866/exarthrothike-egklimatiki-organosi-pou-eiche-gemisei-tin-attiki-m%0A%20%20%20%20%0A"/>
        <a href="http://www.enikos.gr/society/682852/sygkentrosi-diamartyrias-tis-poedin-exo-apo-to-ypourgeio-ergasias%0A%20%20%20%20%0A"/>
        <a href="http://www.enikos.gr/society/682862/stis-18-dekemvriou-tha-synechistei-i-diki-tis-chrysis-avgis-aname%0A%20%20%20%20%0A"/>
      </related>
    </article>
  </body>
</html>