<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816061.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T17:05:00+00:00"/>
    <meta property="og:title" content="دستور فرمانده کل نیروهای مسلح عراق به بازداشت «خرابکاران»"/>
    <meta property="og:description" content="به گزارش فارس، عبدالکریم خلف سخنگوی نظامی «عادل عبدالمهدی» نخست‌وزیر و فرمانده کل نیروهای مسلح عراق از صدور دستور برای مقابله با «خرابکاران» در اعتراضات خیابانی مردم خبر داد."/>
  </head>
  <body>
    <article>
      <h1>دستور فرمانده کل نیروهای مسلح عراق به بازداشت «خرابکاران»</h1>
      <address>
        <time datetime="2019-11-07T17:05:00+00:00">07 Nov 2019, 17:05</time>
      </address>
      <p>سخنگوی فرمانده کل نیروهای مسلح عراق اعلام کرد که بر اساس دستور فرماندهی، «خرابکاران» و کسانی که در تظاهرات، مسیرهای ارتباطی را مسدود می‌کنند، بازداشت خواهند شد.</p>
      <p>به گزارش فارس، عبدالکریم خلف سخنگوی نظامی «عادل عبدالمهدی» نخست‌وزیر و فرمانده کل نیروهای مسلح عراق از صدور دستور برای مقابله با «خرابکاران» در اعتراضات خیابانی مردم خبر داد.</p>
      <p>به گزارش شبکه «العراقیه»، خلف گفت، «به نیروهای امنیتی (ارتش و پلیس) دستور داده شده که فوراً قانون اجرا شود... این دستور شامل بازداشت خرابکارانی است که راه‌ها را مسدود می‌کنند. این افراد به دستگاه قضایی تحویل خواهند شد». </p>
      <p>اعتراضات در عراق از ابتدای ماه اکتبر آغاز شد و به دلیل ایام زیارت اربعین حسینی -علیه السلام- برای چند روز متوقف شد و از بیست و پنجم اکتبر از سر گرفته شد.</p>
      <p>طبق گفته کمیته حقوق بشر پارلمان، تاکنون بیش از دویست و پنجاه نفر در جریان اعتراضات خیابانی که برخی از آنان به گلوله افراد مسلح ناشناس کشته شده‌اند، جان باخته‌اند. </p>
      <p>معترضان ابتدا شعارهایی در جهت بهبود خدمات دولتی، مقابله با فساد و مسائل اقتصادی سر می‌دادند اما اکنون یکی از شعارها، کناره‌گیری دولت از مسئولیت است. </p>
      <p>معترضان دهها مسیر ارتباطی در بغداد و استان‌های دیگر در میانه و جنوب عراق را بسته‌اند و تلاش می‌کنند با قطع مسیرها دولت را به استعفا وادار کنند. عبدالمهدی پیشتر اعلام کرده که آماده استفعاست مشروط به آنکه احزاب سیاسی برای فرد جایگزین، به توافق برسند.</p>
      <p>بندر ام قصر یکی از بزرگ‌ترین بندرهای تجاری عراق و همچنین چند حوزه نفتی در استان بصره، به دلیل حضور معترضان چندین روز است که تعطیل شده و دولت گفته که کشور، شش میلیارد دلار متحمل خسارت شده است. با این حال، صبح امروز بخش بزرگی از معترضان اجازه داده‌اند که مسیر بندر و پالایشگاه باز شود اما مسئولان اعلام کرده‌اند که حرکت تجاری در آن از سر گرفته نشده است. </p>
    </article>
  </body>
</html>