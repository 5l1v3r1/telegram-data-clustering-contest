<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/presedintele-klaus-iohannis-deficitul-bugetar-a-fost-la-sfarsitul-lunii-octombrie-de-29-miliarde-de-lei-adica-2-8-din-pib-mai-mare-decat-deficitul-bugetar-proiectat-pentru-tot-anul-2019-18553434"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-07T17:31:58+00:00"/>
    <meta property="og:title" content="Preşedintele Klaus Iohannis: Deficitul bugetar a fost la sfârşitul lunii octombrie de 29 miliarde de lei, adică 2,8% din PIB, mai mare decât deficitul bugetar proiectat pentru tot anul 2019"/>
    <meta property="og:description" content="Preşedintele Klaus Iohannis a spus în această seară, în deschiderea topului naţional al firmelor 2019, organizat de Camera de Comerţ şi Industrie a României, că deficitul bugetar la sfârşitul lunii octombrie a fost de 29 miliarde de lei, adică 2,8% din PIB, mai mare decât deficitul bugetar proiectat pentru tot anul 2019."/>
  </head>
  <body>
    <article>
      <h1>Preşedintele Klaus Iohannis: Deficitul bugetar a fost la sfârşitul lunii octombrie de 29 miliarde de lei, adică 2,8% din PIB, mai mare decât deficitul bugetar proiectat pentru tot anul 2019</h1>
      <address><time datetime="2019-11-07T17:31:58+00:00">07 Nov 2019, 17:31</time> by <a rel="author" href="https://www.zf.ro/autor/sorin-paslaru" target="_blank">Sorin Pâslaru</a></address>
      <p>Preşedintele Klaus Iohannis a spus în această seară, în deschiderea topului naţional al firmelor 2019, organizat de Camera de Comerţ şi Industrie a României, că deficitul bugetar la sfârşitul lunii octombrie a fost de 29 miliarde de lei, adică 2,8% din PIB, mai mare decât deficitul bugetar proiectat pentru tot anul 2019.</p>
      <p>“Creşterea deficitului bugetar şi al celui de cont curent ne arată politica economică greşită dusă de PSD până acum şi lipsa de viziune a modelului economic de alimentare a consumului”, a spus Iohannis.</p>
      <p>El a felicitat companiile prezente la eveniment pentru rezultatele remarcabile şi pentru că au adus bunăstare pentru angajaţi şi comunitatea în care evoluează.</p>
      <p>În 2018, companiile din România au înregistrat rezultate record din punct de vedere al cifrei de afaceri şi al profitului, arată datele de la Registrul Comerţului.</p>
      <p>“Aceste rezultate remarcabile nu au adus şi consolidarea necesară la nivel macroeconomic”, a mai spus preşedintele.</p>
      <p>În continuare, preşedintele a arătat că misiunea Guvernului nu va fi uşoară şi că trebuie formulat un model al relaţiei între oamenii de afaceri şi Administraţie şi găsite modele de business fezabile.</p>
      <p>“Avem nevoie de o Românie antreprenorială, de reducere a birocraţiei excesive şi de o gândire pe termen lung. Noul model de dezvoltare, trebuie să se bazeze pe inovare, productivitate şi liberate economică. Este nevoie de o Românie antreprenorială, a liberei iniţiative”.</p>
      <p>Preşedintele a mai îndemnat oamenii de afaceri prezenţi la eveniment să fie mentori pentru noile generaţii de antreprenori şi să aibă o gândire pe termen lung.</p>
      <p>Prezent de asemenea la deschiderea galei, Ludovic Orban, noul premier, a spus că s-a terminat cu legislaţia adoptată fără consultarea mediului de afaceri.</p>
      <p>“Perioada reglementările adoptatea noaptea fără consultarea mediului de afaceri s-a terminat. Vă garantez că azi avem un Guvern care este prieten al mediului de afaceri”, a spus Ludovic Orban. El a mai promis stabilitate, predictibilitate, reducerea birocraţiei, asigurarea unei competiţii egale, aplicarea cu adevărat a legii prevenţiei şi susţinerea investiţiilor.</p>
    </article>
  </body>
</html>