<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/longform/o-ergkin-ataman-sto-sport24-gr-i-am-the-man-ataman.5634342.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-07T09:36:00+00:00"/>
    <meta property="og:title" content="Ο Εργκίν Αταμάν στο Sport24.gr: I am the man, Ataman"/>
    <meta property="og:description" content="Ένας από τους κορυφαίους προπονητές στην Ευρώπη, ο Εργκίν Αταμάν, μίλα στο Sport24.gr για την Εφές, τις κόντρες με τους αιώνιους , τη μυθική προσφορά που είχε κάνει στον Σπανούλη, τον Ομπράντοβιτς, τον Μίτσιτς και το επεισόδιο του με τον Έλληνα δημοσιογράφο. Τι λέει για τη νέα Euroleague και το ΝΒΑ."/>
  </head>
  <body>
    <article>
      <h1>Ο Εργκίν Αταμάν στο Sport24.gr: I am the man, Ataman</h1>
      <h2>Ένας από τους κορυφαίους προπονητές στην Ευρώπη, ο Εργκίν Αταμάν, μίλα στο Sport24.gr για την Εφές, τις κόντρες με τους "αιώνιους", τη μυθική προσφορά που είχε κάνει στον Σπανούλη, τον Ομπράντοβιτς, τον Μίτσιτς και το επεισόδιο του με τον Έλληνα δημοσιογράφο. Τι λέει για τη νέα Euroleague και το ΝΒΑ.</h2>
      <address><time datetime="2019-11-07T09:36:00+00:00">07 Nov 2019, 09:36</time> by <a rel="author">Παντελής Βλαχόπουλος</a></address>
      <p>Ο Εργκίν Αταμάν είναι από τις προσωπικότητες που έχουν κλέψει την παράσταση τα τελευταία χρόνια στην Euroleague. Με την Αναντολού Εφές πέρυσι έφτασε στον τελικό του F4 και εφέτος θέλει να κατακτήσει το τρόπαιο. Θεωρείται εκκεντρικός, του αρέσει η καλή ζωή και δεν διστάζει να τα βάζει σε κοινή θέα με τους παίκτες τους, με αντιπάλους προπονητές (Ομπράντοβιτς) και δημοσιογράφους. Ο 53χρονος προπονητής απαντά ευθέως σε όλες τις ερωτήσεις του Sport24.gr. </p>
      <p>
        <b>Kόουτς, ξανά πίσω στην Αθήνα...</b>
      </p>
      <p>"Ναι. Φέτος η <a href="https://www.sport24.gr/Basket/Euroleague/">Ευρωλίγκα</a> έχει διαφορετικό πρόγραμμα και μπορεί να παίξεις δύο η τρία συνεχόμενα παιχνίδια στην έδρα σου. Τώρα έχουμε δύο συνεχόμενα παιχνίδια στην Αθήνα. Την προηγούμενη εβδομάδα απέναντι στον Παναθηναϊκό, τώρα με τον Ολυμπιακό. Πάντα τα παιχνίδια ανάμεσα στην Εφές και τις δύο ελληνικές ομάδες είναι ντέρμπι. Ξέρουμε ότι χρειάζονται προσοχή αυτές οι ομάδες και ειδικά οι Έλληνες παίκτες".</p>
      <p>
        <b>Όταν είπα στους συναδέλφους μου ότι έχω συνέντευξη με τον κόουτς Αταμάν αντέδρασαν με θαυμασμό ως προς το όνομά σας. Εσείς νιώθετε αυτόν τον σεβασμό από τους φιλάθλους και τους δημοσιογράφους στην Ελλάδα;</b>
      </p>
      <p>"Μετά από τόσα χρόνια που επισκέπτομαι τη χώρα σας, όταν κάνω βόλτες στην Αθήνα, όταν περπατάω στο Κολωνάκι χαίρομαι που ο κόσμος με αναγνωρίζει, με χαιρετάει, μου ζητάει να βγάλουμε φωτογραφίες. Μου αρέσει η Ελλάδα, μοιάζουμε σαν λαοί. Μου αρέσει ο κόσμος και η ατμόσφαιρα. Νιώθω σαν να είμαι στην Τουρκία".</p>
      <p>
        <b>Συνέντευξη στον Παντελή Βλαχόπουλο</b>
      </p>
      <figure>
        <img src="https://www.sport24.gr/Columns/longform/article5634375.ece/BINARY/original/940ataman3.jpg"/>
      </figure>
      <p> </p>
      <p>
        <b>Άρα κατά κάποιο τρόπο είναι σαν δεύτερο σπίτι σας;</b>
      </p>
      <p>"Όχι ακριβώς. Το δεύτερο σπίτι μου είναι η Ιταλία. Έχω ζήσει για περίπου δέκα χρόνια εκεί. Όμως νιώθω πολύ άνετα στην Ελλάδα. Μπορεί να μην μιλάω την γλώσσα σας, όμως κάτι καταλαβαίνω. Καταλαβαίνω κάποιες λέξεις, αλλά είναι δύσκολο να κατανοήσω τις περισσότερες. Η γλώσσα σας είναι η πιο δύσκολη. Μου αρέσει στην χώρα σας η νυχτερινή ζωή, η βόλτα στην θάλασσα. Φαντάζει ωραία η ζωή στην Ελλάδα. Πολλές καφετέριες, πολλά εστιατόρια. Πολύ ωραία ζωή".</p>
      <p>
        <b>Πάμε στο μπάσκετ. Πέρυσι η Εφές έφτασε ως τον τελικό. Φέτος περισσότεροι καλοί παίκτες, καλύτερες ομάδες και περισσότερα ταξίδια. Όλα αυτά σας δίνουν έξτρα κίνητρο;</b>
      </p>
      <p>"Σίγουρα.<a href="https://www.sport24.gr/Basket/Euroleague/anantolou-efes-tsska-mosxas-83-91-h-arkouda-sthn-koryfh-me-arwma-elladas.5516979.html"> Η περσινή χρονιά ήταν φανταστική.</a> Παίξαμε πολύ καλό μπάσκετ. Η φετινή σεζόν είναι διαφορετική. Πιο πολλά παιχνίδια και ο κόσμος περιμένει από εμάς πολλά γιατί πέρυσι φτάσαμε ως το Final Four. Έχουμε την πίεση, αλλά είμαστε καλή ομάδα, έχουμε νέους παίκτες, όπως ο Σίγκλετον και ο Πίτερς που μας βοηθούν πολύ. Έχουμε φυσικά εκτός τον Μόερμαν που είναι πολύ σημαντικός για εμάς και περιμένουμε να επιστρέψει στα μέσα Δεκεμβρίου έτσι ώστε όλο το ρόστερ να είναι έτοιμο".</p>
      <p>
        <b>Άρα ο στόχος σας για φέτος είναι το Final Four;</b>
      </p>
      <p>"Φυσικά. Μπορεί πολλοί να μην πιστεύουν σε εμάς επειδή πλέον υπάρχουν τουλάχιστον δώδεκα πολύ δυνατές ομάδες και πιστεύω πως και οι δώδεκα θα είναι ανταγωνιστικές στα πλει-οφ. Παίζει σημαντικό ρόλο η κατάσταση που θα βρεθεί η κάθε ομάδα όταν θα μπει στην οκτάδα. Οι προσδοκίες από τους φιλάθλους μας είναι να μπούμε ξανά στις τέσσερις καλύτερες ομάδες και γιατί όχι, φέτος να κατακτήσουμε το τρόπαιο. Πέρυσι παίξαμε στον τελικό, φέτος θα ήθελα να τον κερδίσουμε".</p>
      <p>
        <b>Ποιο ήταν το μυστικό της περσινής σεζόν. Η χημεία, το μπάτζετ, ο προπονητής;</b>
      </p>
      <p>"Όλα αυτά μαζί. Πέρυσι είχαμε ένα υψηλό μπάτζετ, όμως δεν είμαστε στις πιο ακριβές ομάδες. Ξέρετε όμως θεωρώ πως τα χρήματα δεν παίζουν τόσο μεγάλο ρόλο. Είναι πολύ σημαντικό να βρεις χημεία να έχεις καλούς παίκτες. Επίσης θεωρώ αρκετά σημαντικό το γεγονός πως δημιουργήσαμε ωραίο κλίμα στο γήπεδό μας. Προσπαθούσαμε τα τελευταία χρόνια και νομίζω πως πλέον έγινε έδρα. Θυμηθείτε πως όλοι μιλούσαν για τον Λάρκιν, όμως εάν γυρίσουμε πίσω θα δούμε πως για μεγάλο χρονικό διάστημα από το ξεκίνημα της σεζόν παίζαμε χωρίς αυτόν. Ο Μίσιτς έκανε τρομερή σεζόν, όπως ο Ντάνστον και ο Μόερμαν. Όλοι αυτοί μαζί έκαναν την καλύτερη σεζόν της καριέρας τους. Φυσικά υπήρχαν και άλλες πολύ δυνατές ομάδες, όμως κάποιες λεπτομέρειες που είχαμε έκαναν τη διαφορά".</p>
      <h3>ΤΑ ΤΑΞΙΔΙΑ, Ο ΟΜΠΡΑΝΤΟΒΙΤΣ ΚΑΙ ΤΟ ΝΒΑ</h3>
      <p>
        <b>Πόσο δύσκολο είναι να παίζετε τόσα πολλά παιχνίδια, με τόσα πολλά ταξίδια και την ίδια στιγμή να παραμένετε ανταγωνιστικοί στο τουρκικό πρωτάθλημα;</b>
      </p>
      <p>"Πιστεύω πως το να παίζεις συνεχόμενα παιχνίδια δεν είναι τόσο δύσκολο. Ούτε οι προπονήσεις είναι το πρόβλημα. Το θέμα είναι τα ταξίδια. Τόσα πολλά ταξίδια, με την οικονομική θέση, να πηγαίνεις δύο ώρες πριν στο αεροδρόμιο για να κάνεις check-in. Αυτό είναι πολύ δύσκολο για όλους μας. Στην Euroleague θα παίξουμε διπλούς αγώνες μέσα στο μήνα. Θα μπορούσαμε να παίζουμε και τρία παιχνίδια, αρκεί οι συνθήκες να έμοιαζαν με το <a href="https://www.sport24.gr/Basket/USA/NBA/">ΝΒΑ.</a> Κάποιες φορές παίζουν πέντε παιχνίδια αλλά είναι πιο ξεκούραστοι και άνετοι στις μετακινήσεις τους. Εμένα μου αρέσει να παίζουμε περισσότερο, όπως και στους παίκτες αρέσει να παίζουν από το να κάνουν προπονήσεις. Το μπάσκετ αλλάζει, ο κόσμος θέλει περισσότερη διασκέδαση. Πλέον είναι σαν ένα show. Τα ταξίδια κάνουν δύσκολη τη ζωή των παικτών. Πολλοί αθλητές που είχαν υποχρεώσεις με την Εθνική τους ομάδα και ταξίδεψαν στην Κίνα επιβαρύνθηκαν και αντιμετώπισαν άλλα προβλήματα όπως οι τραυματισμοί".</p>
      <p>
        <b>Ποια πιστεύετε πως είναι η λύση;</b>
      </p>
      <p>"Κοιτάξτε φέτος η Εuroleague έχει οχτώ με εννέα εβδομάδες διπλά παιχνίδια. Η αγωνιστική δράση ξεκινάει τον Οκτώβριο και φτάνει μέχρι τον Απρίλιο. Περισσότερα παιχνίδια, πιο πολλές υποχρεώσεις, Εθνικές ομάδες το καλοκαίρι. Πρέπει οι παίκτες να έχουν περισσότερο χρόνο για ξεκούραση. Αυτή είναι η λύση, να υπάρχει χρόνος για ξεκούραση στα μέσα της χρονιάς. Όχι μόνο από την Εuroleague αλλά από όλες τις διοργανώσεις".</p>
      <figure>
        <img src="https://www.sport24.gr/Columns/longform/article5634376.ece/BINARY/original/940ataman30.jpg"/>
      </figure>
      <p>
        <b>Παρόμοια άποψη έχει και ο Ζέλικο Ομπράντοβιτς. Ποια είναι η σχέση σας αυτή την περίοδο;</b>
      </p>
      <p>"Έχουμε εξαιρετική σχέση. Πλέον είναι ο πρόεδρος της Ένωσης Προπονητών της Εuroleague και συζητάμε πολλές φορές για διάφορα θέματα. Για προβλήματα που μπορεί να αντιμετωπίζουν προπονητές αλλά και οι ομάδες. Ανταλλάσσουμε απόψεις σχετικά με το μπάσκετ, <a href="https://www.sport24.gr/Basket/Euroleague/eb-news/eb_fenerbahce_ulker/apanthsh-apo-omprantovits-agnohse-ton-ataman.5078480.html">ψάχνουμε να βρούμε τρόπους</a> έτσι ώστε να βελτιώσουμε πολλά πράγματα. Πιστεύω πως μπορούμε να κάνουμε το μπάσκετ καλύτερο".</p>
      <p>
        <b>Τι πιστεύετε σχετικά με την απόφαση του Ολυμπιακού να μην αγωνιστεί  στο ελληνικό πρωτάθλημα;</b>
      </p>
      <p>"Δεν θα ήθελα να σχολιάσω σε αυτό το θέμα. Είναι μία ριζική αλλαγή για τον <a href="https://www.sport24.gr/Basket/OmadesBasket/A1Olympiakos/">Ολυμπιακό.</a> Εμείς που είμαστε απ' έξω πρέπει να σεβαστούμε την απόφαση αυτή. Πριν από λίγα χρόνια οι δύο ελληνικές ομάδες είχαν κλεισμένες θέσεις για το Final Four ενώ τώρα αυτό έχει αλλάξει. Ίσως φταίει το γεγονός πως δεν έχουν μεγάλα μπάτζετ ή ότι κάποιοι από τους Έλληνες παίκτες έχουν αρχίσει να μεγαλώνουν. Από την άλλη κάποιοι νέοι παίκτες πηγαίνουν στο ΝΒΑ. Και η Τουρκία αντιμετωπίζει το ίδιο πρόβλημα. Αυτό που δεν έχει αλλάξει είναι η ατμόσφαιρα στα ελληνικά γήπεδα".</p>
      <p>
        <b>Θα δουλεύατε σε μία ελληνική ομάδα;</b>
      </p>
      <p>"Είμαι επαγγελματίας. Δουλεύω για να πετυχαίνω στόχους. Κίνητρο και στόχους μπορώ να βρω σε πολλά μέρη όπως και στην Ελλάδα. Αυτή την στιγμή όμως είμαι προπονητής σε ένα από τα μεγαλύτερα κλαμπ της Ευρώπης. Θέλω να πετύχω με αυτή την ομάδα και την νιώθω δική μου. Είμαι πολλά χρόνια σε αυτό τον σύλλογο. Την νιώθω σαν σπίτι μου. Θα είμαι περήφανος να γίνω ο πιο πετυχημένος προπονητής στην ιστορία της Εφές. Βέβαια όπως είπα πριν είμαι επαγγελματίας οπότε γιατί όχι και στην Ελλάδα. Γιατί όχι και στο ΝΒΑ; Γιατί να μην δοκιμάσει ο Ζέλικο Ομπράντοβιτς στο ΝΒΑ, γιατί όχι ο Ιτούδης, γιατί όχι και ο Αταμάν. Ένας προπονητής της Εuroleague είναι σε πολύ υψηλό επίπεδο. Το μπάσκετ είναι παντού το ίδιο. Άλλωστε πολλοί παίκτες από το ΝΒΑ έρχονται στην Ευρώπη".</p>
      <blockquote>Έτσι είμαι, έτσι είναι ο Αταμάν</blockquote>
      <p>
        <b>Δεν είστε θυμωμένος σήμερα. Είστε πολύ ήρεμος.</b>
      </p>
      <p>"Πάντα είμαι ήρεμος".</p>
      <p>
        <b>Δεν νομίζω πάντα. Τι έγινε στην press conference στο ΟΑΚΑ με τον Παναθηναϊκό;</b>
      </p>
      <p>"Ναι<a href="https://www.sport24.gr/Basket/Euroleague/eb-news/eb_anadolu_efes/eksallos-o-ataman-sklhrh-kritikh-se-mitsits-kai-apoxwrhsh-apo-th-synenteyksh-tupoy.5630055.html"> στην press conference έκανα ένα σχόλιο</a> για το παιχνίδι και κάποιος δημοσιογράφος προσπάθησε να κάνει σχόλιο πάνω στο δικό μου σχόλιο. Η δουλειά του ρεπόρτερ είναι να μου κάνει ερώτηση. Όχι να σχολιάζει αυτά που έχω πει. Αυτό ήταν το πρόβλημα, και πιστέψτε με αυτό συμβαίνει με όλους τους προπονητές. Έχει συμβεί και άλλες φορές όπως και με τον Μουρίνιο στο ποδόσφαιρο. Σέβομαι όλους τους δημοσιογράφους, όμως δεν είναι σωστό να σχολιάζουν πάνω στο δικό μου σχόλιο".</p>
      <p>
        <b>Έχει τελειώσει η υπόθεση με τον Μίσιτς;</b>
      </p>
      <p>"Φυσικά. Ο<a href="https://www.sport24.gr/Basket/Euroleague/eb-news/eb_anadolu_efes/mitsits-sto-sport24-gr-o-ataman-ton-tropo-toy-ki-egw-ton-diko-moy.5634307.html"> Μίσιτς είναι ένας νέος παίκτης</a> και ό,τι και αν πω μέσα αλλά και έξω από το γήπεδο γίνεται για κάποιο λόγο".</p>
      <p>
        <b>Ναι αλλά το σχόλιο σας -αντιεπαγγελματίας- ήταν λίγο σκληρό.</b>
      </p>
      <p>"Κοίταξε. Αυτός είναι ο κόουτς Αταμάν. Κάποιες φορές σε ένα time out, μέσα στο γήπεδο ή σε μία προπόνηση υπάρχουν διάφορες αντιδράσεις. Όλοι οι παίκτες μου όμως ξέρουν πως ό,τι λέω είναι για την βελτίωσή τους. Σε όλη μου την καριέρα είχα καλή σχέση με όλους μου τους παίκτες. Στο τέλος όλοι ξέρουν πως ό,τι πω είναι για το καλό τους. Μερικές φορές μπορεί να μιλήσω δημόσια για τα λάθη τους. Μετά από ένα παιχνίδι με την Μπαρτσελόνα είχε δημιουργηθεί ένα θέμα με τον Σιμόν. Τον άφησα στον πάγκο. Γίνονται αυτά".</p>
      <blockquote>Ο Διαμαντίδης ήταν εξαιρετικός, έπαιζε τρομερή άμυνα, ο Σπανούλης όμως είναι ο καλύτερος τα τελευταία 10 χρόνια</blockquote>
      <p>
        <b>Σπανούλης ή Διαμαντίδης. Εσείς ποιόν προτιμάτε;</b>
      </p>
      <p>"Προτιμώ τον <a href="https://www.sport24.gr/Columns/pantelis-vlachopoulos/olympiakos-o-spanoulhs-thelei-na-ginei-o-tzinompili-ths-eyrwphs.5406937.html">Σπανούλη.</a> Μου αρέσουν αυτού του είδους οι παίκτες. Στο παρελθόν δούλεψα με τον Στεφάνοφ, με τον Αρόγιο, μου αρέσουν τέτοιου είδους πόιντ γκαρντ. Το ίδιο συμβαίνει τώρα με τον Λάρκιν και τον Μίσιτς. Ο Διαμαντίδης ήταν εξαιρετικός. Έπαιζε τρομερή άμυνα, ήταν πολύ επιθετικός. Ο Σπανούλης όμως είναι ο καλύτερος τα τελευταία δέκα χρόνια. Είναι φανταστικός στο πικ εν ρολ. Κάθε χρόνο προσπαθούσα να πάρω τον Σπανούλη στις ομάδες μου. Αυτή είναι η αλήθεια. Σε όλες τις ομάδες.</p>
      <p>Στην Γαλατά το 2013, του είχαμε κάνει μία τεράστια προσφορά. Εάν θυμάμαι καλά ήταν κοντά στα 7.5 εκατομμύρια για συμβόλαιο τριών χρόνων. Όμως προτίμησε να μείνει στον Ολυμπιακό. Κάθε καλοκαίρι ρωτάω εάν έχει κάποιο πρόβλημα με την ομάδα του η με κάποιον προπονητή. Εάν έμενε ελεύθερος, ο Αταμάν δεν θα τον άφηνε. Για μένα ο Σπανούλης είναι ο πιο δύσκολος αντίπαλος".</p>
      <figure>
        <img src="https://www.sport24.gr/Columns/longform/article5634371.ece/BINARY/original/940ataman25.jpg"/>
      </figure>
      <p>
        <b>Θα μπορούσατε να περιγράψετε με τρεις λέξεις τον κόουτς Αταμάν;</b>
      </p>
      <p>"Αυτό είναι δύσκολο. Σίγουρα δεν ασχολούμαι με την πολιτική. Είμαι πάντα ξεκάθαρος. Προσπαθώ να σκέφτομαι και άλλα πράγματα εκτός από το μπάσκετ. Θέλω να ξεκουράζω το μυαλό μου και να προετοιμάζομαι. Σε όλη μου την καριέρα ήθελα να νικάω. Με την Σιένα κέρδισα το κύπελλο Σαπόρτα. Με την Μπεσίκτας πήραμε το τουρκικό πρωτάθλημα, με την Γαλατασαράι το Eurocup. Πολλοί που με βλέπουν στο γήπεδο νευρικό νομίζουν πως είμαι έτσι και στην κανονική μου ζωή. Τα πράγματα όμως δεν είναι έτσι".</p>
      <p>
        <b>Ποιο είναι το μεγαλύτερο όνειρο του κόουτς Αταμάν;</b>
      </p>
      <p>"Ήμουν κοντά στο μεγαλύτερό μου όνειρο, να κερδίσω το Final Four. Ίσως το να κατακτήσω ένα μετάλλιο στους Ολυμπιακούς Αγώνες με μία Εθνική ομάδα. Όμως πρώτα έχω ως στόχο την Euroleague".</p>
      <p>
        <b>Υπάρχει ενδεχόμενο να αναλάβετε την Εθνική Τουρκίας στο μέλλον; Για τον πάγκο της Ελλάδας ακούγεται το όνομα του Ρικ Πιτίνο.</b>
      </p>
      <p>"Αυτό είναι πολύ καλό. Πιστεύω πως οι μεγάλοι προπονητές θα έπρεπε να προπονούν Εθνικές ομάδες σε μεγάλες διοργανώσεις. Αυτό που μου αρέσει στην Εθνική ομάδα είναι πως η επικοινωνία γίνεται πιο εύκολη αφού μιλούν όλοι την ίδια γλώσσα. Μου αρέσει πολύ η νοοτροπία της Ισπανίας. Υπάρχει μεγάλος σεβασμός για τον<a href="https://www.sport24.gr/Basket/ElladaBasket/EthnikiBasket/vasilakopoylos-pitino-thn-paraskeyh-to-rantevou.5633943.html"> Ρικ Πιτίνο.</a> Δούλεψα για τρία χρόνια με την Εθνική ομάδα της Τουρκίας και πέρασα πολύ καλά. Πιστεύω πως ο Σαρίτσα κάνει πολύ καλή δουλειά".</p>
      <p>
        <b>Τελευταία ερώτηση. Πως καταφέρατε να χάσετε τόσα κιλά;</b>
      </p>
      <p>"Η νοοτροπία είναι αυτό που μετράει. Το καλοκαίρι πήρα αρκετά κιλά και η γυναίκα μου συνεχώς με έκανε κριτική και μου έλεγε να προσέχω την υγεία μου. Ένα βράδυ στα τέλη του Αυγούστου βρισκόμουν στην Ιταλία. Μου αρέσει πολύ το ιταλικό φαγητό. Εκείνο το βράδυ έφαγα τα πάντα πάνω από το τραπέζι. Όλο το βράδυ δεν μπορούσα να κοιμηθώ. Εκείνο το βράδυ λοιπόν, αποφάσισα να κάνω επανεκίνηση και να χάσω τα περιττά κιλά. Θέλω να συνεχίσω και να χάσω ίσως λίγα κιλά ακόμα".</p>
      <figure>
        <img src="https://www.sport24.gr/Columns/longform/article5634364.ece/BINARY/original/940ataman19.jpg"/>
      </figure>
      <p><b>Δημοσιογραφική επιμέλεια:</b> Νίκος Κυριακόπουλος</p>
      <p><b>Photo Credits:</b> Ανδρέας Παπακωνσταντίνου (Tourette Photography)</p>
      <p>Ευχαριστούμε το Athenaeum Palace Luxury Hotel για τη φιλοξενία</p>
    </article>
  </body>
</html>