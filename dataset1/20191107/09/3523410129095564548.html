<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638608/%D8%A7%D9%81%D8%B2%D8%A7%DB%8C%D8%B4-%D8%A8%DB%8C%E2%80%8C%D8%AE%D8%A7%D9%86%D9%85%D8%A7%D9%86%E2%80%8C%D9%87%D8%A7%DB%8C-%D8%AA%D8%AD%D8%AA-%D9%BE%D9%88%D8%B4%D8%B4-%D8%B4%D9%87%D8%B1%D8%AF%D8%A7%D8%B1%DB%8C-%D8%AA%D9%87%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T09:45:00+00:00"/>
    <meta property="og:title" content="افزایش بی‌خانمان‌های تحت پوشش شهرداری تهران"/>
    <meta property="og:description" content="معاون شهردار تهران گفت: حدود ۱۴۰۰ بی‌خانمان که بخش زیادی از آنها معتاد هستند را تحت پوشش داریم."/>
  </head>
  <body>
    <article>
      <h1>
        <a href="https://www.bultannews.com/fa/news/638608/%D8%A7%D9%81%D8%B2%D8%A7%DB%8C%D8%B4-%D8%A8%DB%8C%E2%80%8C%D8%AE%D8%A7%D9%86%D9%85%D8%A7%D9%86%E2%80%8C%D9%87%D8%A7%DB%8C-%D8%AA%D8%AD%D8%AA-%D9%BE%D9%88%D8%B4%D8%B4-%D8%B4%D9%87%D8%B1%D8%AF%D8%A7%D8%B1%DB%8C-%D8%AA%D9%87%D8%B1%D8%A7%D9%86">افزایش بی‌خانمان‌های تحت پوشش شهرداری تهران</a>
      </h1>
      <h2>معاون شهردار تهران گفت: حدود ۱۴۰۰ بی‌خانمان که بخش زیادی از آنها معتاد هستند را تحت پوشش داریم.</h2>
      <address><time datetime="2019-11-07T09:45:00+00:00">07 Nov 2019, 09:45</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمدرضا جوادی یگانه (معاون فرهنگی و اجتماعی شهرداری تهران) در خصوص اظهارات اخیر استاندار تهران مبنی بر اینکه طبق قانون بیشترین سهم اجرایی در ساماندهی معتادان در ستاد مبارزه با مواد مخدر متعلق به <b>شهرداری تهران</b> است و باید ۶ هزار <b>معتاد</b> متجاهر را ساماندهی کند، اظهار داشت: بنابر مصوبه ستاد مبارزه با مواد مخدر شهرداری تهران باید ۶ هزار معتاد متجاهر را اسکان بدهد که این مورد ذیل ماده ۱۶ و ۱۵ شهرداری‌ تعریف شده است، اما امکانات شهرداری تهران ذیل مراکز بهاران تعریف می‌شود که برای بازپروری، بازتوانی و بازگشت معتادان به چرخه اشتغال ایجاد شده است. </p>
      <p>او با تاکید بر اینکه کارکرد مراکز بهاران با کارکرد تجمیع و نگه‌داری معتادان متفاوت است، ادامه داد: ساختار شهرداری تهران برای نگهداری <b>بی‌خانمان‌ها</b> است که بخش زیادی از آنها نیز معتاد هستند. اکنون در حدود ۱۴۰۰ نفر را تحت پوشش داریم و گرمخانه‌ها نیز در حال افزایش است. </p>
      <p>معاون فرهنگی و اجتماعی شهرداری تهران ادامه داد: اسکان معتادان و بازپروری معتادان دو مساله متفاوت است که بخشی از آن را در ذیل مراکز بهاران در حال انجام هستیم که منحصرا برای بازپروری و اشتغال معتادان است و موضوع اسکان ذیل مددسراها قرار می‌گیرد. </p>
      <p>جوادی یگانه در پاسخ به این سوال که هنوز در مساله ساماندهی و بازپروری معتادان بین دستگاه‌های مختلف از جمله بهزیستی، استانداری و شهرداری آن طور که باید هماهنگی وجود ندارد، اظهار داشت: اینطور نیست هماهنگی بین سازمان‌ها وجود دارد، سازمان بهزیستی یک نقش دارد و  فعالیت‌های شهرداری نیز در تقسیم‌بندی ملی زیر نظر استانداری انجام می‌شود و در آن تقسیم کار استانداری تهران وظایف ما را مشخص کرده است و براساس آن پیش می‌رویم. </p>
      <p>معاون شهردار تهران افزود: اگر قرار باشد، آسیب‌های اجتماعی تهران کم شود، راه آن هماهنگی میان دستگاه‌ها است و ما با دستگاه های مختلف هماهنگ هستیم.</p>
      <p>او درباره تذکر اعضای شورا درباره تکمیل پروژه مرکز آیینی صبا اظهار داشت: علت تاخیر در تکمیل این پروژه  اختلاف حقوقی با پیمانکار اجرای کار است و امیدواریم هرچه زودتر حل شود.</p>
    </article>
  </body>
</html>