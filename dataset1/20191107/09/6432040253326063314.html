<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/616296,Praca-w-Olsztynie-Naturalnie-VIDEO.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-07T09:53:42+00:00"/>
    <meta property="og:title" content="Praca w Olsztynie? Naturalnie! [VIDEO]"/>
    <meta property="og:description" content="Znamy już rozstrzygnięcie konkursu fotograficznego &quot;Olsztyn — naturalnie sprzyja pracy&quot;! Najlepsza okazała się praca Mireli Herman, która wczoraj w siedzibie Citi, partnera konkursu, odebrała nagrodę za zwycięstwo."/>
  </head>
  <body>
    <article>
      <h1>Praca w Olsztynie? Naturalnie! [VIDEO]</h1>
      <address>
        <time datetime="2019-11-07T09:53:42+00:00">07 Nov 2019, 09:53</time>
      </address>
      <p>
        <b>Znamy już rozstrzygnięcie konkursu fotograficznego "Olsztyn — naturalnie sprzyja pracy"! Najlepsza okazała się praca Mireli Herman, która wczoraj w siedzibie Citi, partnera konkursu, odebrała nagrodę za zwycięstwo.</b>
      </p>
      <p>Czy Olsztyn naturalnie sprzyja pracy? Uczestnicy konkursu fotograficznego, który zorganizowaliśmy we współpracy z grupą Citi w Olsztynie, udowodnili, że zdecydowanie tak. Zadanie, jakie otrzymali uczestnicy było proste, choć wymagało kreatywności, poczucia estetyki i przede wszystkim umiejętności zobrazowania historii za pomocą tylko jednego kadru. <br/><br/>"Pokażcie, jak w Waszym obiektywie wygląda Olsztyn jako modelowe miasto przyszłości: z możliwością zdobycia doświadczenia zawodowego na miarę dużych metropolii oraz atrakcyjnymi terenami „po godzinach”!" — tak brzmiało konkursowe zadanie.<br/><br/>Chętnych do podzielenia się swoją fotografią było naprawdę wielu, ale najlepsza okazała się praca Mireli Herman. — Konkurs ogłosiliśmy w październiku. Jego ideą było pokazanie, że miasto Olsztyn jest miejscem naturalnie sprzyjającym pracy. Wybraliśmy zdjęcie pani Mireli spośród stu pięćdziesięciu zdjęć, także szczególnie gratulujemy i cieszymy się, że odzew był bardzo duży — mówi Kamila Naruszewicz, Manager Biura Projektów i Koordynacji Procesów w Citi Handlowy.</p>
      <figure>
        <img src="http://m.wm.pl/2019/11/n/72250328-2688878874498014-4868479037858643968-o-589289.jpg"/>
        <figcaption>Fot. Mirela Herman<br/>Zwycięska fotografia Mireli Herman</figcaption>
      </figure>
      <p>Jak przekonuje laureatka, która za zwycięstwo otrzymała czek w wysokości tysiąca złotych, zwycięstwa w konkursie w ogóle się nie spodziewała. — Jest to dla mnie ogromne zaskoczenie, ale bardzo się cieszę — wyjaśnia. I dodaje, że pomysł wzięcia udziału w konkursie był spontaniczny. — Razem z koleżankami zdecydowałyśmy się spróbować wykorzystać pogodę i fajne miejsca w Olsztynie — mówi Mirela Herman, która w pełni zgadza się z konkursowym hasłem "Olsztyn - naturalnie sprzyja pracy". — Jest tyle pięknych miejsc, że naprawdę można je wykorzystać — przekonuje laureatka.<br/><br/>To, że Olsztyn jest dobrym miejscem do pracy oraz rozwoju zawodowego to również zasługa grupy Citi, która od lat tworzy miejsca pracy w stolicy Warmii i Mazur. — Jesteśmy na olsztyńskim rynku już dwadzieścia lat. Jako pracodawca, w tym pięknym mieście, chcieliśmy promować naturę i świetne miejsce do pracy. Jesteśmy w czołówce pracodawców w Olsztynie i regionie — mówi Michał Podgórski, dyrektor olsztyńskiego oddziału Citibank Europe PLC. I dodaje: — Rozwijamy się bardzo szybko i uważamy, że Olsztyn jest świetnym miejscem, gdzie ten rozwój może się odbywać.<br/><br/>Tę tezę doskonale potwierdzają sami pracownicy firmy. — Urodziłem się w Olsztynie, wychowałem i wykształciłem. Tutaj rozpocząłem swoją karierę zawodową. W ramach tej kariery miałem okazję wyjechać z Olsztyna na kilka lat m.in. za granicę, tylko po to, żeby tutaj wrócić i żeby dopiero wtedy docenić tak naprawdę to, co Olsztyn ma do zaoferowania ludziom młodym, ludziom ambitnym, ludziom, którzy chcą się rozwijać — powiedział Tomasz Łojewski, dyrektor Departamentu Operacji Kredytowych i Finansowania Handlu Citi Handlowy w Olsztynie. — Zdjęcie pani Mireli w idealny sposób obrazuje to, co Olsztyn daje nam bezcennego, czyli pozwala połączyć pracę z pięknem przyrody, pięknem natury. Olsztyn naturalnie wspiera pracę.<br/><br/>Przypomnijmy, że działająca w 160 krajach i jurysdykcjach Grupa Citi już w 2000 roku postawiła na Olsztyn i wybrała nasze miasto na siedzibę swojego centrum rozliczeniowego. Od 2005 roku w stolicy regionu działa również centrum operacyjne Citibank Europe PLC, które razem z warszawskim odpowiednikiem, tworzy jedną z najbardziej dynamicznych firm tego sektora w Polsce. Stawiając na Olsztyn, grupa Citi w ciągu najbliższych dwóch lat — do końca 2021 roku — planuje zwiększenie zatrudnienia w mieście o ponad 40 procent, czyli około 300 osób.</p>
      <figure>
        <iframe src="https://www.youtube.com/embed/yH2Ggkchmjw" width="960" height="540" data-service="Youtube" scrolling="no"/>
      </figure>
    </article>
  </body>
</html>