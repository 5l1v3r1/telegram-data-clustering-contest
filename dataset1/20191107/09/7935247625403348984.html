<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/chp-sandik-basina-gidiyor-214393h.htm"/>
    <meta property="og:site_name" content="OLAY"/>
    <meta property="article:published_time" content="2019-11-07T09:22:27+00:00"/>
    <meta property="og:title" content="CHP sandık başına gidiyor"/>
    <meta property="og:description" content="CHP'nin gelecek dönem siyasi rotasına yön verecek yeni kadroların belirleneceği kurultay süreci, mahalle delegeleri seçimleriyle başlıyor."/>
  </head>
  <body>
    <article>
      <h1>CHP sandık başına gidiyor</h1>
      <h2>CHP'nin gelecek dönem siyasi rotasına yön verecek yeni kadroların belirleneceği kurultay süreci, mahalle delegeleri seçimleriyle başlıyor.</h2>
      <address>
        <time datetime="2019-11-07T09:22:27+00:00">07 Nov 2019, 09:22</time>
      </address>
      <p>CHP'nin gelecek dönem siyasi rotasına yön verecek yeni kadroların belirleneceği kurultay süreci, mahalle delegeleri seçimleriyle başlıyor.</p>
      <p>AA muhabirinin edindiği bilgiye göre, Merkez Yönetim Kurulunca (MYK) belirlenen 37. Olağan Kurultay takvimi doğrultusunda partililer, yarın mahalle delegelerini belirlemek üzere sandık başına gidecek.</p>
      <p>Kurultay sürecinde ilk oyların kullanılacağı mahalle delegeleri seçimlerinin 1 Aralık'a kadar sürmesi planlanıyor.</p>
      <p>CHP'de 14 Aralık 2019-27 Ocak 2020 arasında ilçe kongreleri, 3 Şubat-2 Mart 2020 arasında ise il kongreleri gerçekleştirilecek.</p>
      <p>Ana muhalefet partisinin büyük kurultayının ise gelecek yılın nisan ayı ortalarında yapılması öngörülüyor.</p>
      <p>Yerel seçimlerde elde edilen sonuçların ardından gözünü 2023'te yapılacak seçimlere çeviren CHP, bu kurultaya ayrı bir önem veriyor.</p>
      <p>Parti içinde "CHP'yi iktidara götürecek kadroların belirleneceği süreç" olarak görülen kurultay için başta genel merkez olmak üzere parti örgütlerinde yoğun bir çalışma yapılıyor.</p>
      <p>Büyük kurultayda, "yerel seçim sonuçlarının mimarı" olarak görülen Genel Başkan Kemal Kılıçdaroğlu'nun tek aday olması bekleniyor.</p>
      <p>
        <b>Kılıçdaroğlu güven tazelemeyi planlıyor</b>
      </p>
      <p>Kemal Kılıçdaroğlu, CHP'nin genel başkanlık koltuğuna 2010'da, dönemin CHP Genel Başkanı Deniz Baykal'ın istifasının ardından gerçekleştirilen 33. Olağan Kurultay'da seçildi.</p>
      <p>Bugüne kadar 4'ü olağanüstü, 3'ü olağan olmak üzere toplam 7 kurultaydan zaferle çıkan Kılıçdaroğlu, 37. Olağan Kurultay'da da güven tazelemeyi planlıyor.</p>
      <p>CHP'nin 2018 seçimlerinde Cumhurbaşkanı adayı olan Muharrem İnce'nin de delegelerin imza toplaması durumunda Kılıçdaroğlu'na rakip olabileceği ifade ediliyor.</p>
      <p>İnce, daha önce yaptığı açıklamalarda "hem CHP Genel Başkanı hem de partinin 2023'teki Cumhurbaşkanı adayı olmak istediğini" söylemişti.</p>
      <p>
        <b>PM ve MYK'da değişiklikler oluyor</b>
      </p>
      <p>Gazi Mustafa Kemal Atatürk'ün kurduğu CHP'nin ilk kongresi, Türkiye Cumhuriyeti'nin temellerinin atıldığı Sivas Kongresi (4-11 Eylül 1919) olarak kabul ediliyor.</p>
      <p>Parti, ilk olağanüstü kurultayını ise Atatürk'ün vefatı üzerine 26 Aralık 1938'de yaptı. Kurultayda, "değişmez genel başkanlığa" seçilen İsmet İnönü, yaklaşık 33 yıl bu görevi sürdürdü.</p>
      <p>CHP'de İnönü'nün ardından Bülent Ecevit, Hikmet Çetin, Altan Öymen ve Deniz Baykal genel başkanlık koltuğuna oturdu. Kılıçdaroğlu, partinin 7. genel başkanı olarak görevine devam ediyor.</p>
      <p>Partide yaklaşık 22 ayda bir gerçekleşen olağan veya olağanüstü kurultaylarda, Parti Meclisi (PM) ve Merkez Yönetim Kurulu'nda (MYK) değişiklikler oluyor.</p>
    </article>
  </body>
</html>