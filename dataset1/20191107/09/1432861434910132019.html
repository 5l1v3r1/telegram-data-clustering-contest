<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/mane-se-posheguva-s-guardiola-za-duzpa-sreshtu-siti-otnovo-bih-simuliral-1403809.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-07T09:58:00+00:00"/>
    <meta property="og:title" content="Мане се пошегува с Гуардиола: За дузпа срещу Сити отново бих симулирал"/>
    <meta property="og:description" content="Нападателят на Ливърпул Садио Мане няма да промени стила си на игра, независимо от „нападките“ на Пеп Гуардиола, който го обвини в симулиране в наказателното поле Мениджърът на Манчестър Сити отправи критиката миналия уикенд, когато сенегалският национал бе декориран в жълто, след като падна леко в пеналтерията след съприкосновение с Фредерик Гилбер от Астън Вила"/>
  </head>
  <body>
    <article>
      <h1>Мане се пошегува с Гуардиола: За дузпа срещу Сити отново бих симулирал</h1>
      <address><time datetime="2019-11-07T09:58:00+00:00">07 Nov 2019, 09:58</time> by <a rel="author">Sportlive.bg</a></address>
      <p>Нападателят на <b><a href="https://www.sportlive.bg/tags/4688">Ливърпул</a></b> Садио Мане няма да промени стила си на игра, независимо от <b><a href="https://www.sportlive.bg/worldfootball/england/Guardiola-zapochna-s-psihologicheskite-igri-opredeli-Mane-kato-simulant-1391338.html">„нападките“</a></b> на Пеп Гуардиола, който го обвини в симулиране в наказателното поле.</p>
      <p>Мениджърът на Манчестър Сити отправи критиката миналия уикенд, когато сенегалският национал бе декориран в жълто, след като падна леко в пеналтерията след съприкосновение с Фредерик Гилбер от Астън Вила.</p>
      <p>Наставникът на мърсисайдци <b><a href="https://www.sportlive.bg/worldfootball/england/Klop-zashtiti-Mane-i-otgovori-na-Guardiola-Ne-sym-v-nastroenie-za-Manchestyr-Siti-1393471.html">Юрген Клоп веднага го защити</a></b> и Гуардиола мигновено отвърна, казвайки, че коментарите са били част от по-дълго изказване, в което той е похвалил нападателя и е било „<b><a href="https://www.sportlive.bg/worldfootball/england/Guardiola-Shtom-Klop-kazva-che-Mane-ne-e-simulant-znachi-ne-e-1403475.html">далеч от мислите ми да определям Садио като такъв играч</a></b>, защото му се възхищавам изключително много“.</p>
      <p>Мане, който не беше наясно със случващото се заради ангажимента си в Шампионската лига с „червените“, <b><a href="https://www.sportlive.bg/worldfootball/championsleague/Anfijld-otnovo-vidq-mychen-uspeh-na-Livyrpul-v-Shampionska-liga-1403298.html">надиграли у дома Генк с 2:1</a></b>, вярва, че ако има контакт, негово право е да падне на земята. Самият африкански офанзивен футболист даде саркастичен отговор на Пеп преди сблъсъка между двата състава тази неделя на „Анфийлд“, казвайки следното: <i><b>„Ако мога да получа дузпа, със сигурност „ще симулирам“ отново“</b></i>, пошегува се той.</p>
      <figure>
        <img src="https://i.actualno.com/actualno_2013/upload/2019/10/06/0804067001570354045_big.jpg"/>
      </figure>
      <p>
        <i>„Ако „симулацията“ ми осигури дузпа, тогава ще падна на земята! Защо не? Но това, което каза Юрген, е вярно. Аз не симулирам. Имаше контакт в мача с Вила. Може би, не беше дузпа и той не я даде, като ме санкционира с жълт картон. Ако трябва да бъда честен, нямам проблем с това. Важно е какво искам да продължа да правя в такива ситуации. Ако получа дузпа, да, това е дузпа. Ако ли не – не, но това по никакъв начин няма да промени начина ми на игра."</i>
      </p>
      <p><i>"Единствено, което мога да кажа е, че винаги ще бъда на 100% готов да помогна на отбора. Мисля, че е умно от негова страна да привлече вниманието на главния съдия, но аз ще продължа да играя своя футбол, както винаги съм го правил. Не обръщам внимание на това, което казва, защото то е част от футбола. Независимо че видях това, което е коментирал за мен, мисля, че е позитивно“</i>, заяви Мане.</p>
      <p>
        <b>
          <a href="https://www.sportlive.bg/worldfootball/england/Kontuzeniqt-izgoneniqt-i-Kajl-Uokyr-Vratarskata-dilema-v-Manchestyr-Siti-1403802.html">ГУАРДИОЛА: ЕДЕРСОН МОЖЕ ДА ПРОПУСНЕ МАЧА С ЛИВЪРПУЛ</a>
        </b>
      </p>
      <p>По онова време критиката на Гуардиола бе разгледана като началото на психологически игри преди двубоя на „Анфийлд“. Действащият двукратен шампион изостава на шест точки от играчите на Клоп, а загуба ще накърни още повече амбициите им за трета поредна корона. Без съмнение в неделя предстои мачът на сезона, а Сити е единственият отбор, който има успех над Ливърпул в последните 50 срещи от лигата.</p>
      <p><i>„Интересен мач предстои. Всички знаят колко е важен този двубой, всички са развълнувани. Очакваме с нетърпение първия съдийски сигнал. Това е един от най-големите тестове, със сигурност, но ако ме попитате и срещу Астън Вила и Лестър изпитахме доста трудности. Така че вече имахме затруднения през сезона, което ще ни помогне в неделя. Ще бъде наистина изключително важно да вземем положителен резултат от този сблъсък. Ще дадем всичко от себе си, за да триумфираме накрая“</i>, завърши сенегалецът.</p>
      <related>
        <h4>Още по темата</h4>
        <a href="https://www.sportlive.bg/worldfootball/england/Klop-Pitahme-Astyn-Vila-dali-ne-iskat-da-igraem-v-Katar-1403668.html"/>
        <a href="https://www.sportlive.bg/worldfootball/england/Guardiola-Shtom-Klop-kazva-che-Mane-ne-e-simulant-znachi-ne-e-1403475.html"/>
        <a href="https://www.sportlive.bg/worldfootball/england/Mane-prizna-za-nesyglasiq-sys-Salah-i-obqvi-syotbornik-za-svoj-brat-1402966.html"/>
        <a href="https://www.sportlive.bg/worldfootball/england/Aguero-Golemiqt-mach-e-sreshtu-Yunajted-a-ne-sreshtu-Livyrpul-1402939.html"/>
        <a href="https://www.sportlive.bg/worldfootball/england/Kontuzeniqt-izgoneniqt-i-Kajl-Uokyr-Vratarskata-dilema-v-Manchestyr-Siti-1403802.html"/>
        <a href="https://www.sportlive.bg/worldfootball/england/Guardiola-za-kysmeta-na-Livyrpul-Ima-si-ochevidno-obqsnenie-za-kysnite-golove-1403582.html"/>
      </related>
    </article>
  </body>
</html>