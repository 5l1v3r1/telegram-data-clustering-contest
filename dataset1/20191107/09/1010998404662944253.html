<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/predavania/tazi-sutrin/blizo-1100-uchenici-i-studenti-shte-badat-menidzhari-za-edin-den-na-7-noemvri.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T09:33:00+00:00"/>
    <meta property="og:title" content="Близо 1100 ученици и студенти ще бъдат Мениджъри за един ден на 7 ноември"/>
    <meta property="og:description" content="„Работа със (с)мисъл” е темата на 18-то издание на инициативата на Junior Achievement"/>
  </head>
  <body>
    <article>
      <h1>Близо 1100 ученици и студенти ще бъдат Мениджъри за един ден на 7 ноември</h1>
      <h2>„Работа със (с)мисъл” е темата на 18-то издание на инициативата на Junior Achievement</h2>
      <address>
        <time datetime="2019-11-07T09:33:00+00:00">07 Nov 2019, 09:33</time>
      </address>
      <figure>
        <video src="https://vid.btv.bg/btvnews/2019/11/07/manager_1573112009-1.mp4"/>
      </figure>
      <p>На 7 ноември за 18-та поредна година в цялата страна се провежда първата българска програма за кариерно ориентиране „Мениджър за един ден“. Участие в нея вземат близо 1100 ученици и студенти, като в първото издание на инициативата през 2001 г. са участвали 78 младежи.</p>
      <p>За поредна година bTV е партньор на инициативата. </p>
      <p>Водещият на „Тази сутрин” по bTV Антон Хекимян обяви в предаването началото на работния ден за младежите, а вечерта ще се срещне лично с голяма част от тях на  тържествената заключителна церемония на „Мениджър за един ден“, на която ще бъде водещ. </p>
      <figure>
        <img src="https://img.bg.sof.cmestatic.com/media/images/640x/Nov2019/2112016158.jpg"/>
        <figcaption>Снимка: btvnovinite.bg</figcaption>
      </figure>
      <p>„За стотици деца от цялата страна това е първата среща лице в лице с истинския свят на бизнеса. Вълнуващо е, но е и много отговорно. Ние, хората, които постигаме професионалните си мечти, трябва да сме до тях – да ги подкрепяме и насърчаваме да мечтаят и да се развиват,“ каза той. </p>
      <figure>
        <img src="https://img.bg.sof.cmestatic.com/media/images/640x/Nov2019/2112016157.jpg"/>
        <figcaption>Снимка: btvnovinite.bg</figcaption>
      </figure>
      <p>Сред официалните гости на закриващата церемония на „Мениджър за един ден“, са лидери на водещи бизнес компании и институции, заедно със своите мениджъри за един ден, за да поздравят участниците и да споделят своето преживяване и наученото в рамките на деня. </p>
      <p>Инициативата през 2019 г. в цифри: </p>
      <ul>
        <li>Брой позиции, обявени на платформата на Junior Achievement: 1479 свободни места. </li>
      </ul>
      <ul>
        <li>1512 са новорегистрираните ученици и студенти за 2019 г., a 2122 са регистрираните за 2018, като много от тях са участвали с профила си от 2018 и през тази година. </li>
      </ul>
      <ul>
        <li>Най-популярната позиция е творчески директор в София и привлича 56 кандидати, а с по 41 кандидати са Директорско място и Мениджър Управление и привличане на таланти в международни компании. </li>
      </ul>
      <ul>
        <li>121 са новорегистрираните компании за 2019 от общо 40 населени места, а общо регистрирани от 2016 насам са над 800 компании и институции. </li>
      </ul>
      <ul>
        <li>Въпреки ангажиментите на общините покрай изборите, има 32 обявени места за позиции за кмет и зам.-кметове на общини.</li>
      </ul>
    </article>
  </body>
</html>