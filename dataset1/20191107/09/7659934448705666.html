<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1980401/israil-taraf%C4%B1ndan-tutuklanan-%C3%BCrd%C3%BCn-vatanda%C5%9Flar%C4%B1-%C3%BClkelerine-geri-d%C3%B6nd%C3%BC"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-07T09:30:00+00:00"/>
    <meta property="og:title" content="İsrail tarafından tutuklanan Ürdün vatandaşları, ülkelerine geri döndü"/>
    <meta property="og:description" content="İsrail hapishanelerinde yaklaşık iki ay idari gözaltında tutulan Hiba el-Lebadi ve Abdurrahman Meri, serbest bırakıldı.  İki Ürdün vatandaşı ülkelerine geri döndü. Ürdün Dışişleri Bakanlığı, iki Ürdün vatandaşının diplomatik çabalar sayesinde ülkeler"/>
  </head>
  <body>
    <article>
      <h1>İsrail tarafından tutuklanan Ürdün vatandaşları, ülkelerine geri döndü</h1>
      <address>
        <time datetime="2019-11-07T09:30:00+00:00">07 Nov 2019, 09:30</time>
      </address>
      <p>İsrail hapishanelerinde yaklaşık iki ay idari gözaltında tutulan Hiba el-Lebadi ve Abdurrahman Meri, serbest bırakıldı.  İki Ürdün vatandaşı ülkelerine geri döndü.<br/><br/>Ürdün Dışişleri Bakanlığı, iki Ürdün vatandaşının diplomatik çabalar sayesinde ülkelerine teslim edileceklerini daha önceden açıklamıştı.<br/><br/>Ürdün hükümeti temsilcileri, medya mensupları ve aile üyeleri, Lebadi ve Meri’yi İsrail sınırındaki Kral Hüseyin Köprüsü’nde karşıladı. Lebadi ve Meri, hastanede sağlık muayenesinden geçirildi.<br/><br/>Tutuklanmasının ardından yaklaşık 50 gün açlık grevi yapan 32 yaşındaki Lebadi, II. Ürdün Kralı Abdullah’ın önderlik ettiği diplomatik çabalara ve serbest bırakılması için kampanya yürüten halkın desteğine teşekkürlerini sundu. Lebadi, akrabalarından birinin düğünü için Batı Şeria’ya gittiği sırada bir sınır geçidinde tutuklanmıştı.<br/><br/>29 yaşındaki Abdurrahman Meri ise basın açıklamalarında gözaltı koşullarının kendisini psikolojik baskı altında bıraktığını ve dışarıyla teması olmadığı için ne zaman serbest bırakılacağını bilmediğini ifade etti.<br/><br/>Hat sanatında ustası Meri, kalan 21 Ürdünlü mahkumun da serbest bırakılmasını diledi. Lebadi gibi Abdurrahman Meri de bir düğün için Batı Şeria’ya geçtiği sırada tutuklanmıştı.<br/><br/>Ürdünlü milletvekili Halil Atiyeh ise işgal altındaki Filistin’deki Arap milletvekillerinin ve Ürdün Krallığının çabalarına teşekkürlerini sundu.<br/><br/>İsrail Dışişleri Bakan Yardımcısı Tzipi Hotovely, geçen ay yaptığı açıklamada söz konusu kişilerin ciddi güvenlik ihlallerinde bulunduğunu açıklamış ama bu ihlallerin ne olduğunu belirtmemişti.<br/><br/>Ürdünlü diplomatik kaynaklar, Ürdünlü tutukluları İsrailli kaçakla takas etme anlaşması hakkında açıklamada bulunmayı reddetti. Ürdün Dışişleri Bakanı Eymen es-Safedi, Kral II. Abdullah’ın doğrudan talimatı ile atılan adımların ardından İsrail’in Lebadi ve Meri’yi iade etmeye söz verdiğini açıklamıştı.<br/><br/>Ürdün, İsrail'de gözaltında tutulan 2 vatandaşının serbest bırakılması taleplerine cevap verilmemesi nedeniyle 30 Ekim’de Tel Aviv Büyükelçisi'ni Ürdün'e çağırmıştı.</p>
    </article>
  </body>
</html>