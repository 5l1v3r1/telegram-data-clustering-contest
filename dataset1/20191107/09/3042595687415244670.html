<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/jubler-etter-barnevernsdom---helt-suverent/71788708"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T09:04:28+00:00"/>
    <meta property="og:title" content="Jubler etter barnevernsdom: - Helt suverent"/>
    <meta property="og:description" content="Mandag stanset lagmannsretten en tvangsadopsjon i lille Vestnes kommune. Det får Terje og Merlita til å juble."/>
  </head>
  <body>
    <article>
      <h1>Jubler etter barnevernsdom: - Helt suverent</h1>
      <h2>Mandag stanset lagmannsretten en tvangsadopsjon i lille Vestnes kommune. Det får Terje og Merlita til å juble.</h2>
      <address><time datetime="2019-11-07T09:04:28+00:00">07 Nov 2019, 09:04</time> by <a rel="author">Asle Hansen</a></address>
      <p>For knappe to måneder siden ble Norge knust av barnemora Trude i Storkammeret i Den europeiske menneskerettsdomstol (EMD) <a href="https://www.dagbladet.no/nyheter/barnevernet-hevdet-det-sto-om-babyens-liv-papirene-viser-noe-annet/70952604">i en betent tvangsadopsjonssak</a>.</p>
      <p>
        <b>I går skrev Dagbladet at Frostating lagmannsrett denne uka <a href="https://www.dagbladet.no/nyheter/stanset-tvangsadopsjon-etter-trudes-seier/71785018">stanset en annen tvangsadopsjon</a> på grunn av den viktige dommen i EMD.</b>
      </p>
      <p>I denne saken, som omhandler ei mor av afrikansk opprinnelse, fremmet Vestnes kommune i Møre og Romsdal sak for fylkesnemnda om fratakelse av foreldreansvaret og samtykke til adopsjon.</p>
      <h3>- Suverent</h3>
      <h4>Barnevernskrisa</h4>
      <ul>
        <li>Den europeiske menneskerettsdomstol (EMD) har siden desember 2015 tatt hele 35 norske barnevernssaker til behandling.</li>
        <li>Til nå er det falt dom i fire saker. Norge er dømt i to av dem.</li>
        <li>Ytterligere 31 saker vil behandles i domstolen i Strasbourg.</li>
      </ul>
      <p>Det skjedde etter at mora hadde gått til barnevernstjenesten med krav om utvidet samvær med sin datter som var plassert i fosterhjem.</p>
      <p>Tvangsadopsjonen ble banket gjennom i både fylkesnemnd og tingrett, før lagmannsretten denne uka satte en stopper for planene, med klare henvisninger til den ferske storkammeravgjørelsen i Strasbourg.</p>
      <p>
        <b>- Det er helt suverent at EMD-dommen fører til slike endringer. Vi tror det kommer til å få betydning også for vår sak, sier barnefar Terje.</b>
      </p>
      <p>Han og kona Merlita er også fra Vestnes i Møre og Romsdal. Tettstedet har 2428 innbyggere og i kommunen totalt bor det 6548 mennesker.</p>
      <p>Tvangsadopsjonen av Terje og Merlitas sønn er en av 35 norske barnevernssaker som er tatt til behandling i EMD de siste åra.</p>
      <p>Lille Vestnes kommune har altså hatt to omstridte tvangsadopsjonssaker de siste åra. Den ene er nå stanset på grunn av føringer fra EMD, den andre ble tatt til behandling i EMD i 2016.</p>
      <h3>Vurderer anke</h3>
      <p>Regjeringsadvokaten opplyser Dagbladet om at saken til Terje og Merlita er på lista over saker «hvor saksforberedelsen er på det nærmeste avsluttet i EMD». Dermed kan dom ventes om ikke så lenge.</p>
      <p>Advokat Sverre Larhammer har vært prosessfullmektig for Vestnes kommune i begge disse tvangsadopsjonssakene.</p>
      <p>- Så langt jeg er kjent med er det disse to barnevernssakene i Vestnes kommune som har omhandlet tvangsadopsjon de siste åra, sier Larhammer til Dagbladet.</p>
      <p>
        <b>Kommunen ønsker ikke å kommentere mandagens dom fra Frostating lagmannsrett i lys av storkammeravgjørelsen i EMD.</b>
      </p>
      <p>Larhammer sier Vestnes kommune vil bruke tida fram mot anketidsfristen til å vurdere en anke over dommen, da det er «flere forhold lagmannsretten har funnet bevist som barnevernet er uenig i».</p>
      <h3>- Prinsipielt spørsmål</h3>
      <p>Det er likevel ikke lagmannsrettens forståelse av barnevernssignalene fra Strasbourg som vil være tema i en eventuell anke.</p>
      <p>- Mor har fått endelig avslag på søknad om asyl og opphold og har i årevis hatt plikt til å forlate landet. Vi mener saken reiser et prinsipielt spørsmål om hvordan dette skal vektlegges i en adopsjonssak. Vi mener også at lagmannsretten har lagt liten vekt på barnets ønske. Domstolen har holdt mot barnevernet at barnet ikke er gjort kjent med at en adopsjon kan føre til at mor må forlate landet. Vår oppfatning er at man ikke kan legge slik belastning på et barn, sier Larhammer.</p>
      <p>Når det gjelder saken til Terje og Merlita, henviser kommuneadvokaten til Regjeringsadvokaten for svar.</p>
      <h3>Fødselsdepresjon</h3>
      <p>Etter at hun fødte en sønn i 2008, fikk Merlita en alvorlig fødselsdepresjon. Også barnefar Terje slet psykisk på den tida, og paret var ikke i stand til å ta vare på gutten.</p>
      <p>
        <b>Til tross for at sakkyndige seinere har vurdert paret til å ha god nok omsorgsevne, bestemte Høyesterett 30. januar 2015 at gutten skulle adopteres bort til fosterforeldrene.</b>
      </p>
      <p>- Høyesterett fant at barnet hadde fått «slik tilknytning til mennesker og miljø der det er» at en flytting fra fosterhjemmet tilbake til de biologiske foreldrene ville føre til alvorlige problemer for barnet. Høyesterett fant at adopsjon var til barnets beste, og at tiltaket derfor ikke krenket foreldrenes rett til familieliv, har advokat Henrik Vaaler hos Regjeringsadvokaten tidligere uttalt til Dagbladet.</p>
      <p>- Det er godt å se at domstoler i Norge nå retter seg etter EMD. Også i Terje og Merlitas sak er det punkt etter punkt med paralleller til storkammersaken, hvor Norge ble dømt i september, sier parets advokat, Venil Thiis, til Dagbladet.</p>
    </article>
  </body>
</html>