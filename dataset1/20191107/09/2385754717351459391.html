<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/market-news/596138/diadrastiko-programma-gia-tin-arxaia-keramiki-texni-tis-kyprou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T09:49:00+00:00"/>
    <meta property="og:title" content="Διαδραστικό πρόγραμμα για την αρχαία κεραμική τέχνη της Κύπρου"/>
    <meta property="og:description" content="Το Πολιτιστικό Ίδρυμα Τράπεζας Κύπρου παρουσιάζει ένα ενδιαφέρον διαδραστικό πρόγραμμα, με θέμα την αρχαία κεραμική τέχνη της Κύπρου. Το πρόγραμμα..."/>
  </head>
  <body>
    <article>
      <h1>Διαδραστικό πρόγραμμα για την αρχαία κεραμική τέχνη της Κύπρου</h1>
      <address><time datetime="2019-11-07T09:49:00+00:00">07 Nov 2019, 09:49</time> by <a rel="author">Sigmalive</a></address>
      <p>Το Πολιτιστικό Ίδρυμα Τράπεζας Κύπρου παρουσιάζει ένα ενδιαφέρον διαδραστικό πρόγραμμα, με θέμα την αρχαία κεραμική τέχνη της Κύπρου.</p>
      <p>Το πρόγραμμα πραγματοποιείται το <b>Σάββατο, 16 Νοεμβρίου 2019</b>, από τις <b>10.00 π.μ. – 11.30 π.μ</b>. για <b>μαθητές Δημοτικού </b>και <b>12.00 π.μ</b>. – <b>13:30</b> για <b>μαθητές</b> <b>Γυμνασίου</b> στο Πολιτιστικό Ίδρυμα Τράπεζας Κύπρου (Φανερωμένης 86-90, Λευκωσία).</p>
      <p>Τα παιδιά θα περάσουν ένα πρωινό μαθαίνοντας για την αρχαία κεραμική τέχνη της Κύπρου και την εξέλιξή της, μέσα από την αρχαιολογική συλλογή του Πολιτιστικού Ιδρύματος της Τράπεζας Κύπρου.</p>
      <p>Θα μάθουν τη διαδικασία παραγωγής, τεχνικές βαφής και ιδιότητες του πηλού και θα γνωρίσουν  τους φυσικούς πόρους που χρησιμοποιούνταν ως πρώτες ύλες στην παραγωγή του. Παράλληλα, θα παρακολουθήσουν πως προστίθεται το χρώμα πάνω στον πηλό με τη χρήση φυσικών πετρωμάτων καθώς και τη διαδικασία δημιουργίας τους.</p>
      <p>Για να κατανοήσουν την εξέλιξη της τέχνης της αρχαίας κεραμικής, τα παιδιά θα εξετάσουν τα ειδώλια και αγγεία της αρχαιολογικής συλλογής του Πολιτιστικού Ιδρύματος και θα κατασκευάσουν το δικό τους μικρό αγγείο ή ειδώλιο από πηλό, το οποίο θα διακοσμήσουν με φυσικά χρώματα.</p>
      <p>Το διαδραστικό πρόγραμμα <b>«Μορφή και σχήμα στο χώμα»</b> καλλιεργεί τη δημιουργικότητα και εξάπτει τη φαντασία και την περιέργεια των παιδιών για τον υλικό πολιτισμό και αρχαιολογία της Κύπρου αξιοποιώντας εκθέματα που υπάρχουν στον χώρο του μουσείου. Θα έχουν ακόμη στη διάθεσή τους όλα τα απαιτούμενα υλικά και εξοπλισμό.</p>
      <p>
        <b>Η είσοδος είναι δωρεάν.</b>
      </p>
      <p>Ο αριθμός των θέσεων είναι περιορισμένος και θα γίνονται προκρατήσεις στο τηλέφωνο 22 128175.</p>
      <p>Για περισσότερες πληροφορίες στο τηλέφωνο 22 128157.</p>
    </article>
  </body>
</html>