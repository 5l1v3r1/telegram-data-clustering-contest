<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596128/yemeni-epithesi-ton-xouti-me-vallistikous-pyravlous-kai-uavs-stin-al-moxa"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T09:14:00+00:00"/>
    <meta property="og:title" content="Υεμένη: Επίθεση των Χούτι με βαλλιστικούς πυραύλους και UAVs στην αλ Μόχα"/>
    <meta property="og:description" content="Μέλη του σιιτικού ένοπλου κινήματος των Χούτι της Υεμένης χρησιμοποίησαν πυραύλους και τηλεκατευθυνόμενα μη επανδρωμένα εναέρια οχήματα για να πλήξουν το..."/>
  </head>
  <body>
    <article>
      <h1>Υεμένη: Επίθεση των Χούτι με βαλλιστικούς πυραύλους και UAVs στην αλ Μόχα</h1>
      <address><time datetime="2019-11-07T09:14:00+00:00">07 Nov 2019, 09:14</time> by <a rel="author">SigmaLive</a></address>
      <p>Μέλη του σιιτικού ένοπλου κινήματος των Χούτι της Υεμένης χρησιμοποίησαν πυραύλους και τηλεκατευθυνόμενα μη επανδρωμένα εναέρια οχήματα για να πλήξουν το λιμάνι της πόλης αλ Μόχα στην Ερυθρά Θάλασσα χθες, Τετάρτη, με αποτέλεσμα να προκληθούν θάνατοι και τραυματισμοί και ζημιές σε νοσοκομείο, ανέφεραν δυνάμεις που ανήκουν στην αραβική συμμαχία υπό την ηγεσία της Σαουδικής Αραβίας, η οποία επενέβη στον πόλεμο εναντίον των ανταρτών το 2015.</p>
      <p>Δεν υπήρξε, πάντως, επιβεβαίωση της πληροφορίας για τη σπάνια επίθεση εναντίον της ναυτικής βάσης της συμμαχίας από τα μέσα ενημέρωσης των Χούθι, ούτε από τον εκπρόσωπο της ίδιας της συμμαχίας.</p>
      <p>Η Μόχα, άλλοτε ακμάζουσα πόλη, εμπορικός κόμβος μέσω του οποίου εξαγόταν καφές, μετατράπηκε όπως και το κοντινό λιμάνι αλ Χόχα σε στρατιωτική βάση των Ηνωμένων Αραβικών Εμιράτων, ωσότου απέσυραν μεγάλο μέρος των δυνάμεών τους που δρούσαν στην Υεμένη νωρίτερα φέτος. Οι σαουδαραβικές δυνάμεις πήραν τον έλεγχο των λιμανιών τον Ιούλιο.</p>
      <p>«Οι αντάρτες Χούτι που υποστηρίζονται από το Ιράν» χρησιμοποίησαν «βαλλιστικούς πυραύλους και τηλεκατευθυνόμενα μη επανδρωμένα εναέρια οχήματα, στα οποία είχαν τοποθετήσει εκρηκτικά. Στις περισσότερες περιπτώσεις [οι πύραυλοι και τα μη επανδρωμένα εναέρια οχήματα] αναχαιτίστηκαν, [αλλά] κάποια έπεσαν σε κατοικημένες περιοχές, έναν καταυλισμό εσωτερικά εκτοπισμένων ανθρώπων και ένα κέντρο υγείας των Γιατρών Χωρίς Σύνορα (Médecins sans frontières, MSF)», ανέφερε η διοίκηση του λεγόμενου μετώπου δυτικής ακτής της συμμαχίας σε ανακοίνωσή της, χωρίς να διευκρινίσει εάν επλήγησαν στρατιωτικοί στόχοι.</p>
      <p>Σε ανακοίνωσή τους, οι Γιατροί Χωρίς Σύνορα επιβεβαίωσαν ότι ένα νοσοκομείο επλήγη κατά τη διάρκεια επίθεσης σε κοντινά κτήρια. Δεν τραυματίστηκε κανένα μέλος του προσωπικού της ούτε κάποιος ασθενής αλλά η λειτουργία του κέντρου ανεστάλη, σύμφωνα με την MSF.</p>
      <p>Στρατιωτικές πηγές ανέφεραν ότι τα πλήγματα είχαν πολλά θύματα. Τρεις κάτοικοι έκαναν λόγο, μιλώντας τηλεφωνικά στο πρακτορείο ειδήσεων Ρόιτερς, για 10 νεκρούς, ανάμεσά τους και αμάχους, και πυρκαγιά σε στρατιωτικές αποθήκες κοντά σε νοσοκομείο στο λιμάνι.</p>
      <p>Το Ρόιτερς σημειώνει ότι δεν ήταν σε θέση να επαληθεύσει τις πληροφορίες για τον αριθμό των νεκρών.</p>
      <p>Δύο πηγές προσκείμενες στις υεμενίτικες ένοπλες δυνάμεις είπαν ότι τρεις πύραυλοι αναχαιτίστηκαν αλλά ένας τέταρτος βαλλιστικός πύραυλος διαπέρασε τα συστήματα αντιαεροπορικής άμυνας και έπληξε τις αποθήκες.</p>
      <p>Πληροφορίες από ΑΠΕ-ΜΠΕ-Reuters</p>
    </article>
  </body>
</html>