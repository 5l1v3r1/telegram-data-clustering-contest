<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545357.html/%D8%B7%D8%B1%D8%AD-%D8%B5%D9%84%D8%AD-%D9%87%D8%B1%D9%85%D8%B2--%D8%AD%D8%A7%D9%81%D8%B8-%D9%85%D9%86%D8%A7%D9%81%D8%B9-%D9%85%D8%B1%D8%AF%D9%85-%D9%85%D9%86%D8%B7%D9%82%D9%87-%D8%A7%D8%B3%D8%AA--%D8%A7%DB%8C%D9%86-%D8%B7%D8%B1%D8%AD-%D8%B3%D8%A8%D8%A8-%D8%AF%D9%88%D8%B1-%D8%B4%D8%AF%D9%86-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%85%D9%86%D8%B7%D9%82%D9%87-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T09:06:00+00:00"/>
    <meta property="og:title" content="طرح صلح هرمز؛ حافظ منافع مردم منطقه است/ این طرح سبب دور شدن آمریکا از منطقه می شود"/>
    <meta property="og:description" content="برخی نمایندگان استان کرمان معتقدند با توجه به اینکه دین اسلام، دین صلح و دوستی است، بنابراین جمهوری اسلامی ایران با پیشنهاد طرح صلح هرمز به دنبال افزایش ثبات و صلح در منطقه است و این اقدام می تواند سبب دور شدن ژاندارم هایی همچون آمریکا از منطقه شود."/>
  </head>
  <body>
    <article>
      <h1>طرح صلح هرمز؛ حافظ منافع مردم منطقه است/ این طرح سبب دور شدن آمریکا از منطقه می شود</h1>
      <h2>در گفتگو با نمایندگان استان کرمان عنوان شد؛</h2>
      <address>
        <time datetime="2019-11-07T09:06:00+00:00">07 Nov 2019, 09:06</time>
      </address>
      <p>برخی نمایندگان استان کرمان معتقدند با توجه به اینکه دین اسلام، دین صلح و دوستی است، بنابراین جمهوری اسلامی ایران با پیشنهاد طرح صلح هرمز به دنبال افزایش ثبات و صلح در منطقه است و این اقدام می تواند سبب دور شدن ژاندارم هایی همچون آمریکا از منطقه شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://armanekerman.ir/">راه آرمان</a>؛ در پی افزایش تنش در منطقه در ماه های گذشته و دخالت همیشگی استکبار جهانی و بر هم زدن امنیت و نظم در حوزه خلیج فارس و تنگه هرمز، رئیس جمهور در سازمان ملل طرح صلح هرمز را مطرح کرد که هدف این طرح برقراری امنیت در خلیج فارس، دریای عمان و تنگه هرمز با مشارکت تمام کشورهای منطقه و به دور از دخالت نیروهای بیگانه است.</p>
      <p>
        <b>حسن پور: طرح صلح هرمز؛ حافظ منافع مردم منطقه است</b>
      </p>
      <p>شهباز حسن پور نماینده مردم سیرجان و بردسیر در مجلس شورای اسلامی در گفتگو با راه آرمان؛ با بیان اینکه دین اسلام، دین صلح و دوستی و بر همین اساس مسئولین نظام مقدس جمهوری اسلامی ایران به دنبال ثبات و امنیت بیشتر در منطقه هستند، گفت: جمهوری اسلامی ایران طرح صلح هرمز را پیشنهاد داده است به این منظور که منطقه عاری از هر گونه تنش و بیگانگان باشد.</p>
      <p>وی ادامه داد: بر اساس این طرح کشورهای منطقه می توانند با صلح، دوستی و روابط مسالمت آمیز با یکدیگر مراوده داشته باشند؛ همان گونه که جمهوری اسلامی ایران از گذشته تا کنون به عنوان پیام آور صلح و دوستی بوده است.</p>
      <p>عضو کمیسیون برنامه، بودجه و محاسبات مجلس شورای اسلامی با تأکید بر اینکه جمهوری اسلامی ایران همواره به دنبال این است که منطقه عاری از هر گونه درگیری و تنش باشد، ابراز کرد: آنچه که سالیان گذشته توسط رژیم بعثی عراق و صدام شکل گرفت به سرکردگی آمریکا و رژیم غاصب اسرائیل بوده است.</p>
      <p>حسن پور با اشاره به اینکه منطقه و به ویژه حوزه خلیج فارس دارای منابع انرژی گاز و نفت است، تصریح کرد: امیدواریم کشورهای منطقه از طرح پیشنهادی صلح هرمز استقبال کنند؛ چرا که این طرح مسالمت آمیز و به منظور حفظ منافع مردم منطقه است.</p>
      <p>
        <b>انارکی محمدی: طرح صلح هرمز سبب دور شدن آمریکا از منطقه می شود</b>
      </p>
      <p>احمد انارکی محمدی نماینده مردم رفسنجان و انار در مجلس شورای اسلامی در گفتگو با راه آرمان؛ با تأکید بر اینکه جمهوری اسلامی ایران با وسعت خود ظرفیت های بسیار خوبی را دارد، گفت: کشورهای منطقه در اطراف ایران درگاه هایی هستند که می توانمی به منظور مراودات حمل و نقلی از آنها استفاده کنیم.</p>
      <p>وی با بیان اینکه تنگه هرمز، گذرگاه کشورهای منطقه و سطح دنیا است، عنوان کرد: بیشترین مراودات نفتی و پتروشیمی در این منطقه صورت می گیرد؛ بنابراین پیشنهاد طرح صلح هرمز می تواند به نزدیکی و همراهی کشورهای منطقه کمک کند  که این مسئله علاوه بر رونق اقتصادی می تواند همدلی و ثبات سیاسی در بین کشورها ایجاد کند.</p>
      <p>نائب رئیس کمیسیون اقتصادی مجلس شورای اسلامی با تأکید بر اینکه جمهوری اسلامی ایران همواره پیام آور صلح و دوستی بوده است، اظهار کرد: با صلح هرمز ثبات برای کشورهای منطقه ایجاد می شود و این طرح موجب دور شدن ژاندارم هایی مانند آمریکا از منطقه خواهد شد.</p>
      <p>
        <b>کمالی پور: ایران به عنوان قدرت منطقه در زمینه امنیت و دفاع حرف برای گفتن دارد</b>
      </p>
      <p>یحیی کمالی پور نماینده مردم جیرفت و عنبرآباد در مجلس شورای اسلامی در این خصوص در گفتگویی گفت: برخی کشورهای عربی حوزه خلیج فارس مدت‌ها است که تحت تاثیر و القائات آمریکا و کشورهای غربی مواضع ضدایرانی گرفته اند و هرازچندگاهی در صحبت‌هایشان و در عملکردشان این پیام ها و سیگنال های منفی را  به دنیا می رسانند.</p>
      <p>ادامه داد: برخی از کشورهای عربی که سرسپردگی خود را به دنیا نشان می دهند، طوری مظلوم نمایی می کنند که این تصویر القا شود که ما به دلیل سیاست های جمهوری اسلامی ایران است که به کشورهای دیگر پناه آورده ایم و از آنها کمک می خواهیم. آنها در چنین شرایطی می خواهند ایران را به عنوان کشوری که سرناسازگاری با دنیا دارد معرفی کنند تا بتوانند از این طریق به منافع خودشان دسترسی پیدا  کرده و به اهدافشان برسند. </p>
      <p>کمالی پور با تاکید براین که کشورهای سلطه و آمریکا هم  بدشان نمی آید که از این فرصت استفاده کنند و بتوانند به منافع خودشان دسترسی پیدا کنند، ادامه داد: اخیرا هم دیدیم که آمریکا و دیگر کشورهای سلطه گر هرکاری که در قبال کشورهای عربی انجام می دهند، مطالبه پول می کنند.</p>
      <p>این نماینده مردم در مجلس دهم ابراز کرد: جمهوری اسلامی علیرغم همه سمپاشی هایی که علیه ایران در دنیا انجام می‌شود، این پیام‌ها را به کشورهای دنیا خصوصا کشورهای خلیج فارس می دهیم که آمادگی این را داریم که در یک بستر مناسب و غیرچالشی مذاکره کنیم و اگر صحبتی برای گفتن دارند بیایند و حرف‌شان را بزنند.</p>
      <p>عضو فراکسیون مستقلین مجلس با اشاره به اقتدار جمهوری اسلامی در منطقه مطرح کرد: مطمئناً اقداماتی که ایران درجهت دفاع از خودش انجام داده و اقدامات نیروی دریایی سپاه در راستای برقراری امنیت در خلیج فارس همه سیگنال هایی بود که نشان می‌دهد که ما قدرت و توانایی بالایی داریم.</p>
      <p>کمالی پور با تاکید براینکه ایران به عنوان قدرت منطقه‌ای هم در میدان دفاع و هم در زمینه امنیت و هم با این پیام ها در حوزه مذاکره حرفی برای گفتن دارد، خاطرنشان کرد: مطمئناً وقتی که این چند موضوع را کنار هم می گذاریم، عقل سلیم حکم می کند که کشورهای عربی بیایند و در یک فضای آرام به مذاکره بنشینند و اگر حرفی هم دارند بزنند؛ سازمان ملل متحد هم به عنوان یک نهاد ناظر می تواند نقش داوری را داشته باشد.</p>
      <p>نایب رئیس کمیسیون قضایی و حقوقی مجلس تصریح کرد: پس از حرکت های مقتدرانه ای که سپاه در حوزه خلیج فارس انجام داد، باب خوبی برای مذاکره با کشورهای همسایه گشوده شد و امیدواریم که کشورهای منطقه و حوزه خلیج فارس از این فرصت به خوبی استفاده کنند.</p>
      <p>انتهای پیام/</p>
    </article>
  </body>
</html>