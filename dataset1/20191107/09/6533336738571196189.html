<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/chi-cerca-giustizia-viene-giustiziato-sono-passati-16-anni-fallimento-218372.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-07T09:33:02+00:00"/>
    <meta property="og:title" content="Sono passati 16 anni dal fallimento parmalat e il filone su 'bank of america' e' in alto mare"/>
    <meta property="og:description" content="CHI CERCA GIUSTIZIA, VIENE GIUSTIZIATO - SONO PASSATI 16 ANNI DAL FALLIMENTO DI PARMALAT E IL FILONE SU “BANK OF AMERICA”, CHE SECONDO L’ACCUSA HA CONTRIBUITO AL DISSESTO DEL GRUPPO, E’ ANCORA IN ALTO MARE - LE ACCUSE DI USURA SONO ORMAI PRESCRITTE E QUELLE DI BANCAROTTA LO SARANNO NEL 2021 - E' MOLTO DIFFICILE CHE SI ARRIVI ALLA SENTENZA DEFINITIVA…"/>
  </head>
  <body>
    <article>
      <h1>Sono passati 16 anni dal fallimento parmalat e il filone su 'bank of america' e' in alto mare</h1>
      <address>
        <time datetime="2019-11-07T09:33:02+00:00">07 Nov 2019, 09:33</time>
      </address>
      <p>
        <b>CHI CERCA GIUSTIZIA, VIENE GIUSTIZIATO - SONO PASSATI 16 ANNI DAL FALLIMENTO DI PARMALAT E IL FILONE SU “BANK OF AMERICA”, CHE SECONDO L’ACCUSA HA CONTRIBUITO AL DISSESTO DEL GRUPPO, E’ ANCORA IN ALTO MARE - LE ACCUSE DI USURA SONO ORMAI PRESCRITTE E QUELLE DI BANCAROTTA LO SARANNO NEL 2021 - E' MOLTO DIFFICILE CHE SI ARRIVI ALLA SENTENZA DEFINITIVA…</b>
      </p>
      <hr/>
      <p>
        <b>Luca Fazzo per<a href="http://www.ilgiornale.it/"> “il Giornale”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-254797/1234898.htm">
          <img src="https://cdn-static.dagospia.com/img/foto/11-2019/bank-of-america-1234898_tn.jpeg"/>
        </a>
        <figcaption>BANK OF AMERICA</figcaption>
      </figure>
      <p>Da alcuni dei fatti sono passati vent' anni. Dal fallimento di Parmalat ne sono passati sedici. Dalla fine delle indagini sono scivolati via altri dieci anni. E in un' aula del tribunale di Parma cerca faticosamente di partire solo ora l' ultimo troncone giudiziario di una vicenda che appartiene ormai a un'altra era geologica della vita economica e politica del paese, al punto che il suo protagonista, il cavalier Calisto Tanzi, è ormai fuori dal carcere da sei anni, e si avvia a finire la sua pena ai domiciliari.</p>
      <figure>
        <a href="https://www.dagospia.com/mediagallery/Dago_fotogallery-254797/1152041.htm">
          <img src="https://cdn-static.dagospia.com/img/foto/04-2019/calisto-tanzi-parma-1152041.jpg"/>
        </a>
        <figcaption>calisto tanzi parma</figcaption>
      </figure>
      <p>Invece, a Parma, un piccolo pugno di imputati inizia adesso a dover rispondere del loro ruolo nel peggior crac della storia imprenditoriale italiana. Sono gli uomini di Bank of America, l'istituto di credito che più - secondo l' accusa - aveva contribuito al dissesto di Parmalat: con in testa i managing director della filiale milanese Luca Sala e Luis Moncada.</p>
      <p>Sono tutti accusati di usura e di bancarotta fraudolenta, per un totale di 675 milioni di dollari.</p>
      <p>Le accuse di usura sono ormai prescritte, e quelle di bancarotta lo saranno nel 2021. Possibile, ma difficile, che si arrivi alla sentenza definitiva. Eppure la prescrizione per la bancarotta è lunga, diciotto anni. Ma la storia di questo processo è istruttiva, perché dimostra come i processi si affossino non per la prescrizione troppo breve, come sostengono i fautori della legge recentemente approvata, ma per le inverosimili inefficienze dell' apparato giudiziario. Le tappe del processo, quelle che hanno permesso che si arrivasse fino a questo punto, sono eloquenti.</p>
      <figure>
        <a href="https://www.dagospia.com/mediagallery/Dago_fotogallery-254797/1090959.htm">
          <img src="https://cdn-static.dagospia.com/img/foto/12-2018/calisto-tanzi-parmalat-1090959.jpg"/>
        </a>
        <figcaption>calisto tanzi parmalat</figcaption>
      </figure>
      <p>Le indagini a Parma vengono aperte nel 2006, a tre anni dall' esplodere dello scandalo e dall' arresto di Tanzi. I tempi dell' inchiesta sono accettabili, perché a luglio del 2009 i pm della città emiliana chiedono il rinvio a giudizio di tutti gli imputati del filone Bank of America. E qui scatta il primo intoppo: l' udienza preliminare, che in genere si risolve in pochi mesi, va avanti per tre anni. Il 5 aprile 2012 il giudice preliminare rinvia tutti a processo. E qui accade l' inverosimile.</p>
      <figure>
        <a href="https://www.dagospia.com/mediagallery/Dago_fotogallery-254797/1090961.htm">
          <img src="https://cdn-static.dagospia.com/img/foto/12-2018/calisto-tanzi-malato-in-tribunale-1090961.jpg"/>
        </a>
        <figcaption>calisto tanzi malato in tribunale</figcaption>
      </figure>
      <p>Come scrive il procuratore di Parma Alfonso D' Avino - rispondendo con apprezzabile franchezza alle domande del Giornale - «la prima udienza si è tenuta in data 24 settembre 2012. Da tale giorno vi sono state solo udienze di rinvio, ad eccezione di tre udienze nelle quali si è discusso di questioni preliminari e della costituzione delle parti civili». La prima «udienza istruttoria», l' inizio del vero processo, si tiene il 4 luglio 2019, dopo quasi sette anni di rinvii. Adesso ci sono state sette udienze, e trenta sono in programma. Ma di come tutto questo sia stato possibile qualcuno (non certo D' Avino, che non c' era) forse dovrebbe rendere conto.</p>
    </article>
  </body>
</html>