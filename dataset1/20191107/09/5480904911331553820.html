<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/obrance-walker-chytal-v-lm-rodrygo-si-hattrickem-splnil-sen/1818191?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T09:09:00+00:00"/>
    <meta property="og:title" content="Obránce Walker chytal v LM, Rodrygo si hattrickem splnil sen"/>
    <meta property="og:description" content="Londýn/Madrid - S velmi nezvyklou rolí se ve středečním utkání fotbalové Ligy mistrů s Bergamem vyrovnat Kyle Walker. Obránce Manchesteru City utkání v Miláně začal na lavičce, a když se v závěru dostal na hřiště, šel rovnou do branky místo vyloučeného Claudia Brava. A nevedl si vůbec špatně, chytil přímý kop a pomohl anglickému celku k remíze 1:1. Osmnáctiletý útočník Rodrygo Goes z Realu Madrid si hattrickem v Lize mistrů proti Galatasarayi splnil sen, trenéra Zinédina Zidana ale nepřekvapil."/>
  </head>
  <body>
    <article>
      <h1>Obránce Walker chytal v LM, Rodrygo si hattrickem splnil sen</h1>
      <address><time datetime="2019-11-07T09:09:00+00:00">07 Nov 2019, 09:09</time> by <a rel="author" href="http://www.ctk.cz/" target="_blank">ČTK</a></address>
      <p>Londýn/Madrid - S velmi nezvyklou rolí se ve středečním utkání fotbalové Ligy mistrů s Bergamem vyrovnat Kyle Walker. Obránce Manchesteru City utkání v Miláně začal na lavičce, a když se v závěru dostal na hřiště, šel rovnou do branky místo vyloučeného Claudia Brava. A nevedl si vůbec špatně, chytil přímý kop a pomohl anglickému celku k remíze 1:1. Osmnáctiletý útočník Rodrygo Goes z Realu Madrid si hattrickem v Lize mistrů proti Galatasarayi splnil sen, trenéra Zinédina Zidana ale nepřekvapil.</p>
      <slideshow>
        <figure>
          <img src="https://i3.cn.cz/6/1573077850_P201911061259801.jpg"/>
        </figure>
        <figure>
          <img src="https://i3.cn.cz/6/1573077803_P201911061258801.jpg"/>
        </figure>
        <figure>
          <img src="https://i3.cn.cz/6/1573077418_P201911061250501.jpg"/>
        </figure>
        <figure>
          <img src="https://i3.cn.cz/6/1573077329_P201911061247901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3257">Fotogalerie: Fotbalová Liga mistrů 2019/20</a>
        </figcaption>
      </slideshow>
      <p>V brance Manchesteru City začala obvyklá jednička Ederson, kterého však kvůli zranění po přestávce vystřídal Bravo. Náhradní gólman však v 81. minutě dostal červenou kartu za faul mimo vápno na Josipa Iličiče, takže Walker zamířil rovnou z lavičky do branky.</p>
      <p>Okamžitě čelil přímému kopu, se kterým si však nadvakrát poradil. "Občas si na tréninku dělám z brankářů legraci a říkám jim, aby to nevyráželi. Ale jak jsem se dneska přesvědčil, někdy opravdu potřebujete dva doteky, abyste míč chytili," citovala Walkera britská média.</p>
      <p>"Ale žerty stranou, přijeli jsme si sem pro vítězství, nebo pro bod. A vzhledem k tomu, jak zápas probíhal, je to dobrý bod," uvedl Walker. Anglický reprezentant už si poté žádný zákrok nepřipsal, protože Manchester City závěr zápasu i v oslabení kontroloval.</p>
      <p>Hosté přitom neměli daleko k vítězství, které by jim zajistilo postup do osmifinále. Už v sedmé minutě je poslal do vedení Raheem Sterling a v závěru zápasu mohl Gabriel Jesus přidat z penalty druhý gól. Ale nedal a nováček z Bergama si připsal první bod v Lize mistrů.</p>
      <p>"Musíme před Bergamem smeknout. Zeptejte se jiných italských týmů, jak je těžké s Atalantou hrát. Takže sebrat jim ve dvou zápasech čtyři body, zejména s ohledem na všechna naše zranění, je pro nás velký úspěch," připomněl trenér Manchesteru City Pep Guardiola domácí vítězství 5:1.</p>
      <h3>Rodrygo si hattrickem v Lize mistrů splnil sen</h3>
      <p>Lepší domácí debut v Lize mistrů si útočník Rodrygo Goes těžko mohl představit. Osmnáctiletý brazilský fotbalista ve středu proti Galatasarayi Istanbul pomohl Realu Madrid třemi góly k vítězství 6:0 a stal se druhým nejmladším střelcem hattricku v soutěži.</p>
      <p>Rodrygo měl už v sedmé minutě na kontě dva góly, rychleji se dvakrát v Lize mistrů dosud žádný hráč netrefil. Hattrick završil v nastavení, kdy upravil na konečných 6:0. Ve věku 18 let a 301 dnů se stal druhým nejmladším třígólovým střelcem v historii soutěže. Prvenství drží legenda madridského celku Raúl z října 1995.</p>
      <p>"Slyšet fanoušky po závěrečném hvizdu skandovat moje jméno, to byl splněný sen," řekl Rodrygo. "Mám obrovskou radost a navíc to byl skvělý zápas pro celý tým. Všechno teď jde nějak až moc rychle, takže musím zůstat v klidu a dál tvrdě pracovat," přidal bývalý hráč Santosu, jenž už si vysloužil označení nový Neymar.</p>
      <p>Rodryga po zápasech chválili nejen spoluhráči, ale také trenér Zinédine Zidane. "Jeho výkon mě nepřekvapil. Má od všeho něco. Je inteligentní, pracuje na sobě a velmi rychle se učí. Fyzicky na tom ještě není nejlépe, ale co se týče techniky, tak s míčem umí naprosto všechno," prohlásil.</p>
      <p>"Je mu jen osmnáct, ale nemá z ničeho strach. Líbí se mi, když mladí fotbalisté hrají takhle," uvedl útočník Karim Benzema, který se na výhře podílel jedním gólem a skóroval v patnácté sezoně Ligy mistrů za sebou. Něco podobného dokázal jen Lionel Messi z Barcelony.</p>
    </article>
  </body>
</html>