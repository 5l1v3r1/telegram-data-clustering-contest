<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816004.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T09:35:00+00:00"/>
    <meta property="og:title" content="رئیسی: نیاز داریم با جامعه گفتگو کنیم و جامعه باید از نحوه اقدامات ما باخبر باشد"/>
    <meta property="og:description" content="به گزارش فارس، آیت الله سید ابراهیم رئیسی، رئیس قوه قضائیه در نشست با فرهیختگان و فعالان فرهنگی اجتماعی در مشهد مقدس گفت: این نشست‌ها را برای خود فرصت و نعمتی الهی می‌دانم و معتقدم مهم نیست که دغدغه‌ها در چه قالب و با چه ادبیاتی بیان شود. مهم این است که انسان در جریان این دغدغه‌ها قرار گیرد."/>
  </head>
  <body>
    <article>
      <h1>رئیسی: نیاز داریم با جامعه گفتگو کنیم و جامعه باید از نحوه اقدامات ما باخبر باشد</h1>
      <address>
        <time datetime="2019-11-07T09:35:00+00:00">07 Nov 2019, 09:35</time>
      </address>
      <p>رئیس قوه قضائیه گفت: نیاز داریم با جامعه گفتگو کنیم و جامعه باید از نحوه اقدامات ما باخبر باشد و معتقدیم باید بعضی احکام که دغدغه مردم است، به اطلاع آنان برسد.</p>
      <p>به گزارش فارس، آیت الله سید ابراهیم رئیسی، رئیس قوه قضائیه در نشست با فرهیختگان و فعالان فرهنگی اجتماعی در مشهد مقدس گفت: این نشست‌ها را برای خود فرصت و نعمتی الهی می‌دانم و معتقدم مهم نیست که دغدغه‌ها در چه قالب و با چه ادبیاتی بیان شود. مهم این است که انسان در جریان این دغدغه‌ها قرار گیرد.</p>
      <p>رئیس قوه قضائیه با اشاره به اینکه هرچند برای اجرای عدالت، سختی‌هایی وجود دارد و با برخی موانع مواجهیم افزود: بالاخره منافع برخی افراد و باند‌های ثروت و قدرت و جریان‌سازی‌ها مانع‌تراشی می‌کنند، اما همه این‌ها قابل عبور است و ما به لطف خدا هیچ چیزی را مانع نمی‌بینیم.</p>
      <p>آیت الله رئیسی با تاکید براینکه اطاله دادرسی قابل حل است گفت: ما در خصوص علل اطاله دادرسی، ده‌ها علت درون‌سازمانی و برون‌سازمانی را احصاء کرده‌ایم و معتقدیم قابل حل است منتها گاهی می‌بینیم به عنوان مثال یک تصمیم نادرست اقتصادی، موجب می‌شود دادگستری با انبوهی از پرونده چک برگشتی مواجه شود. بسیاری از پرونده‌ها محصول این تصمیمات و از طرفی نوسانات اقتصادی است.</p>
      <p>رئیس قوه قضائیه در بخش دیگری از اظهارات خود آسیب‌های اجتماعی نظیر اعتیاد، طلاق، مفاسد اخلاقی و ... را در شکل‌گیری پرونده‌ها موثر دانست.</p>
      <p>وی افزود: ما نیاز داریم با جامعه گفتگو کنیم و جامعه باید از نحوه اقدامات ما باخبر باشد و معتقدیم باید مسائل با مردم در میان گذاشته شود و بویژه بعضی احکام که دغدغه مردم است، به اطلاع آنان برسد.</p>
      <p>آیت الله رئیسی با اشاره به اینکه اصل توجه به جوانان و به‌کارگیری آنان را بسیار مهم است تصریح کرد: منتها در دستگاه قضایی گاهی قانون الزام کرده که افراد باتجربه که از پختگی بالایی برخوردارند در مناصب گمارده شوند، اما قطعا در بخش‌هایی که امکان آن وجود داشته باشد از جوانان توانمند بهره می‌گیریم و این کار را هم انجام داده‌ایم.</p>
      <p>رئیس قوه قضائیه  در جمع فرهیختگان و  فعالان فرهنگی‌اجتماعی به موضوع حقوق بشر نیز اشاره کرد. <br/> <br/>آیت الله رئیسی گفت: بنای تبلیغات دشمن این است که صدای ما در عرصه حقوق بشر، هیچ طنین و بازتابی در دنیا نداشته باشد و صرفا حرف ناحق آنان به گوش مردم جهان برسد.</p>
      <p>وی تاکید کرد: ما باید تلاش کنیم جایگاه حقوق بشری جمهوری اسلامی به سمع و نظر افکارعمومی دنیا برسد و معتقدیم حرف حق جای خود را در عالم باز خواهد کرد.<br/> </p>
    </article>
  </body>
</html>