<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638595/%D8%AA%D8%A3%D8%AE%DB%8C%D8%B1-%D8%AF%D9%88%D9%84%D8%AA-%D8%AF%D8%B1-%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%D9%87%D9%85%D8%B3%D8%A7%D9%86%E2%80%8C%D8%B3%D8%A7%D8%B2%DB%8C-%D8%AD%D9%82%D9%88%D9%82-%D8%A8%D8%A7%D8%B2%D9%86%D8%B4%D8%B3%D8%AA%DA%AF%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T09:14:00+00:00"/>
    <meta property="og:title" content="تأخیر دولت در اجرای طرح همسان‌سازی حقوق بازنشستگان"/>
    <meta property="og:description" content="سخنگوی هیئت رئیسه مجلس گفت: اعتبارات این طرح ربطی به بودجه نفتی ندارد."/>
  </head>
  <body>
    <article>
      <h1>
        <a href="https://www.bultannews.com/fa/news/638595/%D8%AA%D8%A3%D8%AE%DB%8C%D8%B1-%D8%AF%D9%88%D9%84%D8%AA-%D8%AF%D8%B1-%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%D9%87%D9%85%D8%B3%D8%A7%D9%86%E2%80%8C%D8%B3%D8%A7%D8%B2%DB%8C-%D8%AD%D9%82%D9%88%D9%82-%D8%A8%D8%A7%D8%B2%D9%86%D8%B4%D8%B3%D8%AA%DA%AF%D8%A7%D9%86">تأخیر دولت در اجرای طرح همسان‌سازی حقوق بازنشستگان</a>
      </h1>
      <h2>سخنگوی هیئت رئیسه مجلس گفت: اعتبارات این طرح ربطی به بودجه نفتی ندارد.</h2>
      <address><time datetime="2019-11-07T09:14:00+00:00">07 Nov 2019, 09:14</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، اسدالله عباسی در پاسخ به این پرسش که <b>اعتبارات</b> اجرای <b>طرح همسان‌سازی</b> حقوق بازنشستگان چه مقدار در نظر گرفته شده است اظهار داشت: قرار بود دولت با توجه به آمارهای خود  پیش‌بینی لازم را انجام داده و اعتبارات این طرح را اطلاع‌رسانی کند ولی تاکنون مبلغی را دقیقاً به ما اعلام نکرده است.</p>
      <p>سخنگوی هیئت رئیسه مجلس با بیان اینکه اعتبارات طرح همسان‌سازی <b>حقوق بازنشستگان</b> از محل بودجه جاری سال 98 پیش‌بینی شده است عنوان کرد: با توجه به این موضوعاتی که ذکر شد اجرای این طرح ربطی به بودجه نفتی ندارد و در همان 310 هزار میلیارد تومانی که برای حقوق و دستمزد بوده در نظر گرفته شده است.</p>
      <p>عباسی ضمن اظهار امیدواری از تحقق هر چه سریع‌تر اجرای طرح همسان‌سازی حقوق بازنشستگان توسط دولت تصریح کرد: بر اساس قانون حقوق و دستمزد بازنشستگان باید با دریافتی کارکنان سایر دستگاه‌ها به صورت متوازن و متعادل در یک سطح قرار گیرد و هیچ تبعیضی بین بازنشستگان وجود نداشته باشد.</p>
      <p>عضو کمیسیون آموزش، تحقیقات و فناوری مجلس اجرای طرح همسان‌سازی حقوق بازنشستگان با توجه به موضوع افزایش سنواتی دستمزدها را مورد اشاره قرار داد و گفت: این کار باعث می‌شود تا دریافتی بازنشستگان فاصله زیادی با حقوق افرادی که هم‌اینک در شرایط کار قرار دارند تفاوتی نداشته باشد. </p>
      <p>سخنگوی هیئت رئیسه مجلس با تأکید بر اینکه اجرای طرح همسان‌سازی علاوه بر بودجه 98 در قانون برنامه نیز مورد تأکید قرار گرفته است ابراز داشت: از دولت انتظار داریم با توجه به شرایط اقتصادی و مشکلات معیشتی که در حال حاضر وجود دارد نسبت به اجرای هر چه سریع‌تر طرح همسان‌سازی حقوق بازنشستگان اقدام کند. </p>
      <p>وی از تحمیل هزینه‌های سنگین بسیار به مردم به ویژه به کارکنان دولت و بازنشستگان سخن گفت و خاطرنشان کرد: به علت مشکلات عدیده اقتصادی که در سال 98 بر شدت آن افزوده شده بسیاری از اقشار مختلف مردم با مشکلات و سختی‌های زیادی مواجه شده‌اند بنابراین اجرای طرح‌های حمایتی لازم و ضروری است.</p>
      <p>نماینده مردم رودسر و املش در مجلس در پاسخ به این پرسش که آیا سهم بودجه طرح همسان‌سازی حقوق بازنشستگان برای سال 99 افزایش پیدا می‌کند یا خیر افزود: بله مطمئناً اعتبارات این طرح با توجه به اینکه در یک ردیف مشخص قرار گرفته در سال آینده با افزایش روبه‌رو خواهد بود و دولت پیش‌بینی لازم را باید در این زمینه انجام دهد.</p>
      <p>عباسی ضمن انتقاد از رویه کنونی دولت و اجرای با تأخیر طرح همسان‌سازی حقوق بازنشستگان اظهار داشت: از دولت انتظار داریم از هم‌اکنون برای اجرایی کردن این طرح در سال 99 یک برنامه‌ریزی درست و دقیقی را تدوین و عملیاتی کند تا مانند سال 98 نشود که با گذشت حدود 7 ماه از سال نسبت به اجرای آن اقدام کند.</p>
      <p>انتهای پیام/</p>
    </article>
  </body>
</html>