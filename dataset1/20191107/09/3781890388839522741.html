<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740498"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T09:51:00+00:00"/>
    <meta property="og:title" content="&quot;เอฟวัน&quot;ร่วงรอบ8คนสอยคิวแชมป์เหนือแชมป์"/>
    <meta property="og:description" content="“เอฟวัน” โดน “จัดด์ ทรัมป์” ย้ำแค้นอีกครั้ง 3-6 เฟรม ตกรอบ 8 คน ศึกสอยคิวแชมป์เหนือแชมป์ แต่ยังอู้ฟู่ รับเงินรางวัล 7 แสนบาท ไปปลอบใจ"/>
  </head>
  <body>
    <article>
      <h1>"เอฟวัน"ร่วงรอบ8คนสอยคิวแชมป์เหนือแชมป์</h1>
      <address>
        <time datetime="2019-11-07T09:51:00+00:00">07 Nov 2019, 09:51</time>
      </address>
      <p>
        <b>“เอฟวัน” โดน “จัดด์ ทรัมป์” ย้ำแค้นอีกครั้ง 3-6 เฟรม ตกรอบ 8 คน ศึกสอยคิวแชมป์เหนือแชมป์ แต่ยังอู้ฟู่ รับเงินรางวัล 7 แสนบาท ไปปลอบใจ</b>
      </p>
      <p>ศึกสนุกเกอร์ รายการ The 2019 ManBetX Champion of Champions หรือ ศึกแชมป์เหนือแชมป์ ชิงเงินรางวัลรวม 440,000 ปอนด์ หรือประมาณ 17,600,000 บาท ที่ริโคห์ อารีนา เมืองโคเวนทรี ประเทศอังกฤษ “เอฟ นครนายก” เทพไชยา อุ่นหนู มือ 22 ของโลก ในฐานะแชมป์รายการชู้ตเอาท์ เมื่อฤดูกาลที่แล้ว ประเดิมรอบแรก หรือ รอบ 16 คน พบกับ ไคเรน วิลสัน ที่เพิ่งปะทะกันมาหมาดๆ ในรอบรองชนะเลิศ “เวิลด์ โอเพ่น 2019” ที่ เอฟ ชนะไปได้ 6-5 เฟรม ปรากฏว่า “เอฟวัน” ย้ำแค้นเอาชนะไปได้อีกครั้งในเฟรมตัดสิน 4-3 เฟรม<br/><br/>จากนั้นในรอบ 8 คนสุดท้าย เอฟ ดวลกับ "ไอ้ปืนกล" จัดด์ ทรัมป์ มือ 1 ของโลกชาวอังกฤษ คู่ชิง “เวิลด์ โอเพ่น” เมื่อ 3 วันก่อน ที่ เอฟ แพ้ไป 5-10 เฟรม ซึ่งการดวลคิวรอบนี้ใช้ระบบ 6 ใน 11 เฟรม ปรากฎว่า ทรัมป์ ยังออกคิวได้อย่างสุดคมย้ำแค้นเอาชนะ เอฟ ไปได้อีกครั้ง 6-3 เฟรม 73-37, 64 (60)-43, 114 (114)-16, 132 (128)-0, 6-113 (73), 93 (89)-0, 33-73 (61), 27-93 (66) และ 82 (71)-0<br/><br/>อย่างไรก็ตาม แม้ว่า เทพไชยา จะตกรอบ แต่ได้รับไปถึง 17,500 ปอนด์ หรือประมาณ 700,000 บาท โดยรายการแชมเปี้ยน ออฟ แชมเปี้ยนส์ ไม่มีคะแนนสะสมแต่อยางใด สำหรับรายการต่อไป เอฟ จะแข่งขันศึกสะสมคะแนนโลก รายการ “นอร์ธเทิร์น ไอร์แลนด์ โอเพ่น” ซึ่งเป็น 1 ใน 4 รายการโฮมซีรีส์ เริ่มวันที่ 11 พ.ย.นี้ ที่วอเตอร์ฟรอนท์ ฮอลล์ กรุงเบลฟาสต์ ประเทศไอร์แลนด์เหนือ</p>
    </article>
  </body>
</html>