<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/uohs-nemusi-resit-namitky-kapsche-proti-mytnemu-tendru/1818192?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T09:10:00+00:00"/>
    <meta property="og:title" content="ÚOHS nemusí řešit námitky Kapsche proti mýtnému tendru"/>
    <meta property="og:description" content="Brno - Úřad pro ochranu hospodářské soutěže (ÚOHS) se nemusí zabývat námitkami společnosti Kapsch proti mýtnému tendru. Krajský soud v Brně totiž dnes zamítl žalobu Kapsche, která projednání firemních námitek proti tendru požadovala. Verdikt se netýká přezkumu nové smlouvy na provoz mýtného systému. Kapsch trvá na tom, že tendr byl plný chyb."/>
  </head>
  <body>
    <article>
      <h1>ÚOHS nemusí řešit námitky Kapsche proti mýtnému tendru</h1>
      <address><time datetime="2019-11-07T09:10:00+00:00">07 Nov 2019, 09:10</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Úřad pro ochranu hospodářské soutěže (ÚOHS) se nemusí zabývat námitkami společnosti Kapsch proti mýtnému tendru. Krajský soud v Brně totiž dnes zamítl žalobu Kapsche, která projednání firemních námitek proti tendru požadovala. Verdikt se netýká přezkumu nové smlouvy na provoz mýtného systému. Kapsch trvá na tom, že tendr byl plný chyb.</p>
      <p>"Brněnský soud rozhodl podle očekávání v intencích nedávného rozsudku nadřízeného Nejvyššího správního soudu. Celé je to ale absurdní. Trváme na tom, že mýtný tendr byl plný chyb, ale naše proti němu námitky už nikdo nepřezkoumá. Rozsudek tak do budoucna otevírá nebezpečnou Pandořinu skříňku pro všechny zadavatele - pokud se vám tendr nepovede a soutěžitelé podají námitky k ÚOHS, rychle podepište smlouvu s vítězem a námitkami už se nebude muset nikdo zabývat. ÚOHS tak v podstatě přišel o jednu ze svých přezkumných pravomocí," řekl ČTK mluvčí Kapsche David Šimoník.</p>
      <p>Krajský soud se žalobou Kapsche zabýval už podruhé. Předseda úřadu Petr Rafaj totiž řízení o námitkách Kapsche, tedy současného provozovatele mýtného systému, zastavil poté, co byla podepsána smlouva s vítězem tendru, konsorciem CzechToll/SkyToll. Krajský soud ale v květnu jeho rozhodnutí zrušil, a Rafaj proto v první polovině září uložil svým úředníkům, aby námitky Kapsche vypořádali.</p>
      <p>Zároveň ÚOHS napadl rozsudek krajského soudu kasační žalobou k Nejvyššímu správnímu soudu (NSS) a ten jeho argumenty uznal a nařídil krajskému soudu, aby záležitost posoudil znovu a zohlednil při rozhodování stanovisko NSS.</p>
      <p>"NSS zavázal zdejší soud právním názorem, podle něho podmínky pro zastavení byly v nyní posuzované věci naplněny.Zdejší soud tak musel nyní dospět k názoru, že žaloba zpochybňující správní řízení pro nenaplnění podmínek pro zastavení správního řízení je nedůvodná, a proto žalobu zamítl," uvedl ve zdůvodnění soudce David Raus.</p>
      <p>"Rozsudek Krajského soudu v Brně vítáme, opětovně se ukázalo, že úřad postupoval v souladu se zákonem," řekl ČTK mluvčí ÚOHS Martin Švanda.</p>
      <p>Podle Šimoníka nejde o porážku Kapsche, ale spíš o prohru tuzemského systému zadávání veřejných zakázek. "Pachuť nad mýtným tendrem plným chyb zůstává, nikdo totiž naše relevantní námitky nepřezkoumal. Stačilo, aby si ministerstvo dopravy pospíšilo, protiprávně navzdory předběžnému opatření podepsalo smlouvu s vítězem a ÚOHS už se námitkami nemusí zabývat. Tomu se říká spíše Kocourkov než právní stát," dodal Šimoník.</p>
      <p>Dnešní rozhodnutí soudu nemá žádný vliv na dění okolo nové smlouvy na provoz mýtného systému, která začne platit letos v prosinci. Platnost smlouvy totiž Kapsch napadl nejprve u ÚOHS, když ale nepochodil, podal žalobu ke Krajskému soudu v Brně. Ten rozhodl, že smlouva platná není a vrátil případ ÚOHS, který v rozhodování musel zohlednit stanovisko soudu.</p>
      <p>ÚOHS rozsudek napadl kasační stížností k NSS, smlouvou se ale musel zabývat. Na konci září tak vydal zákaz plnění smlouvy na mýtný systém s odkladem na rok od pravomocného rozhodnutí. Rozhodnutí zatím pravomocné není, protože ministerstvo dopravy proti němu podalo rozklad. O něm nyní rozhoduje předseda ÚOHS.</p>
      <p>Kromě něj může situaci zvrátit i NSS. Pokud by vyhověl kasační stížnosti ÚOHS, smlouva na mýtné by byla platná bez omezení.</p>
    </article>
  </body>
</html>