<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42686_Na-Bukovinskiy-mitnitsi-zatrimali-cholovika-yakiy-zaroblyav-na-vroblyakhakh"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-07T09:53:00+00:00"/>
    <meta property="og:title" content="На Буковинській митниці затримали чоловіка, який заробляв на «євробляхах»"/>
    <meta property="og:description" content="За місяць незаконно оформили майже 30 автомобілів, що завдало державі збитки на понад 3 мільйони гривень. Співробітники Служби безпеки Ук"/>
  </head>
  <body>
    <article>
      <h1>На Буковинській митниці затримали чоловіка, який заробляв на «євробляхах»</h1>
      <address>
        <time datetime="2019-11-07T09:53:00+00:00">07 Nov 2019, 09:53</time>
      </address>
      <p>
        <b>За місяць незаконно оформили майже 30 автомобілів, що завдало державі збитки на понад 3 мільйони гривень.</b>
      </p>
      <p>Співробітники Служби безпеки України блокували у Чернівецькій області масштабний механізм незаконного оформлення автомобілів з іноземною реєстрацією, який завдав державі збитків мінімум на 3 мільйони гривень. Про це повідомляє пресцентр СБУ.</p>
      <p>Посадовець митного посту «Вадул-Сірет» разом зі спільником організували протиправну схему легалізації іномарок, які були на території України в режимі «тимчасового ввезення». Для цього вони вносили до баз даних недостовірні відомості про виїзд автомобілів за межі України без фактичного перетину ними державного кордону.</p>
      <p>«Оборудка дозволяла водіям уникнути штрафу у 170 тисяч гривень за нелегальне використання автомобілів іноземних власників. За послугу водії «євроблях» мали викласти від 500 до 1000 євро. Для отримання грошей зловмисники використовували як посередників своїх родичів та знайомих колишніх працівників правоохоронних та контролюючих органів», - повідомили в СБУ.</p>
      <p>За місяць ділки незаконно оформили майже 30 автомобілів, що завдало державі збитки на понад 3 мільйони гривень.</p>
      <p>У межах відкритого кримінального провадження тривають слідчі дії для притягнення до відповідальності інших осіб, причетних до оборудки. Вирішується питання щодо оголошення обом зловмисникам про підозру в скоєнні злочину та обрання міри запобіжного заходу.</p>
      <p>
        <i>Фото СБУ</i>
      </p>
    </article>
  </body>
</html>