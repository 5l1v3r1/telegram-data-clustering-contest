<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682802/synedriazei-i-proanakritiki-gia-papangelopoulo-ti-tha-kanoun-pola"/>
    <meta property="og:site_name" content="enikos.gr"/>
    <meta property="article:published_time" content="2019-11-07T09:24:00+00:00"/>
    <meta property="og:title" content="Συνεδριάζει η προανακριτική για Παπαγγελόπουλο - Τι θα κάνουν Πολάκης - Τζανακόπουλος"/>
    <meta property="og:description" content="Στις 6 το απόγευμα αρχίζει η συνεδρίαση της προανακριτικής επιτροπής για τον Δημήτρη Παπαγγελόπουλο, η οποία αναμένεται..."/>
  </head>
  <body>
    <article>
      <h1>Συνεδριάζει η προανακριτική για Παπαγγελόπουλο - Τι θα κάνουν Πολάκης - Τζανακόπουλος</h1>
      <address>
        <time datetime="2019-11-07T09:24:00+00:00">07 Nov 2019, 09:24</time>
      </address>
      <p>Στις 6 το απόγευμα αρχίζει η συνεδρίαση της προανακριτικής επιτροπής για τον Δημήτρη Παπαγγελόπουλο, η οποία αναμένεται να έχει ιδιαίτερο ενδιαφέρον καθώς θα φανεί αν οι βουλευτές <a href="http://www.enikos.gr/politics/681137/polakis-chountikis-empnefsis-i-apofasi-tis-pleiopsifias-tis-proan">Παύλος Πολάκης </a>και Δημήτρης Τζανακόπουλος που έχουν εξαιρεθεί από μέλη της επιτροπής , θαεπιχειρήσουν να προσέλθουν σε αυτήν.</p>
      <p>Σύμφωνα με δημοσίευμα της εφημερίδας «τα Νέα», ο ΣΥΡΙΖΑ προετοιμάζεται για «ηρωική έξοδο» από την επιτροπή επιλέγοντας να ακολουθήσει μια τακτική λελογισμένης αντίδρασης στη σημερινή κρίσιμη συνεδρίαση , αν επιβεβαιωθεί η δήλωση του Δημήτρη Τζανακόπουλου «εμείς δεν πρόκειται να κάνουμε εξαλλοσύνες».</p>
      <p>Βέβαια, όπως αναφέρει το ρεπορτάζ, η προσέλευση του ιδίου και του Παύλου Πολάκη θεωρείται δεδομένη , καθώς το κόμμα της αξιωματικής αντιπολίτευσης έχει αποφασίσει να μη νομιμοποιήσει την απόφαση εξαίρεσης των δύο βουλευτών από την πλειοψηφία ΝΔ- ΚΙΝΑΛ. Όπως προανήγγειλε ο Δημήτρης Τζανακόπουλος, «θα υπερασπιστούμε τη νομιμότητα και θα ασκήσουμε τις αρμοδιότητες που προβλέπονται από το Σύνταγμα και τον Κανονισμό της Βουλής και δεν μπορούν να μας αφαιρεθούν με πραξικοπηματικό τρόπο».</p>
      <p>Με δεδομένη τη θέση του ότι «έχουμε θεσμική εκτροπή και παρασυνταγματική λογική που καθοδηγεί τις αποφάσεις της Επιτροπής», η παρουσία τους στη συνεδρίαση θα επιχειρηθεί να αποτελέσει ένα «μήνυμα ανυπακοής». Όπως δήλωσε ο πρώην κυβερνητικός εκπρόσωπος «ο πρώτος στόχος της ΝΔ ήταν να δημιουργήσει έναν πολιτικό αντιπερισπασμό για να ασχολούμαστε όλοι με το αν πρέπει να εξαιρεθούμε ή αν θα συζητήσουμε για την ουσία», προβλέποντας μάλιστα ότι η Προανακριτική οδηγείται σε φιάσκο.</p>
      <p>Από την πλευρά του, ο πρόεδρος της Βουλής Κώστας Τασούλας διαμηνύει ότι η Επιτροπή θα συνεχίσει απρόσκοπτα το έργο της και ότι αν παραστούν σήμερα στην επιτροπή οι δύο εξαιρεθέντες βουλευτές θα πρέπει να αποχωρήσουν. Αν δεν το πράξουν, αναμένεται ο πρόεδρος της επιτροπής Γιάννης Μπουγάς να κλείσει εκεί τη συνεδρίαση. Αν επιμείνουν να εμφανίζονται και δεν περιοριστούν στη σημερινή παρουσία τους και σε μία ενδεχόμενη πολιτική δήλωση , τότε ο Μπούγας έχει προειδοποιήσει ότι θα ενεργοποιηθούν οι προβλέψεις του Κανονισμού της Βουλής περί αντικοινοβουλευτικής συμπεριφοράς. Η διαβάθμιση ξεκινά από την παρατήρηση, την ανάκληση στην τάξη, την αφαίρεση του λόγου και φτάνει μέχρι την πρόταση μομφής, «η οποία είναι και το έσχατο μέσο στο οποίο μπορεί να καταφύγει το προεδρείο.</p>
      <related>
        <h4>σχετικά άρθρα</h4>
        <a href="http://www.enikos.gr/politics/679763/proanakritiki-katatethikan-stin-eidiki-epitropi-ta-aitimata-tou-d%0A%20%20%20%20%0A"/>
        <a href="http://www.enikos.gr/politics/678657/synedriazei-i-proanakritiki-gia-papangelopoulo-poia-prosopa-tha-e%0A%20%20%20%20%0A"/>
        <a href="http://www.enikos.gr/politics/678481/premiera-tis-proanakritikis-gia-papangelopoulo-me-eklogi-proedrei%0A%20%20%20%20%0A"/>
        <a href="http://www.enikos.gr/politics/682596/tzanakopoulos-gia-tin-proanakritiki-den-prokeitai-na-kanoume-exal%0A%20%20%20%20%0A"/>
        <a href="http://www.enikos.gr/politics/682420/konstantopoulou-ston-realfm-978-kalos-apofasistike-i-exairesi-tza%0A%20%20%20%20%0A"/>
        <a href="http://www.enikos.gr/politics/682390/georgiadis-ston-realfm-978-o-k-tsipras-anikei-se-ekeini-ti-frasi-%0A%20%20%20%20%0A"/>
        <a href="http://www.enikos.gr/politics/682399/skourletis-ston-realfm-978-den-tha-kanoume-doro-sto-kinal-kai-sti%0A%20%20%20%20%0A"/>
        <a href="http://www.enikos.gr/politics/682321/venizelos-na-arthei-amesa-to-kathestos-prostasias-ton-martyron-vi%0A%20%20%20%20%0A"/>
        <a href="http://www.enikos.gr/politics/682299/tasoulas-diafono-me-osa-leei-o-tsipras-stoicheiodis-kanonas-gia-t%0A%20%20%20%20%0A"/>
      </related>
    </article>
  </body>
</html>