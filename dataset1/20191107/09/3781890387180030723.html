<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740488"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T09:25:00+00:00"/>
    <meta property="og:title" content="รองเลขานายกฯตู่ โร่คุยม็อบสมัชชาฯหลังปะทะเจ้าหน้าที่"/>
    <meta property="og:description" content="รองเลขาธิการนายกรัฐมนตรี รีบมาพบ ม็อบสมัชชาคนจน หลังเกิดเหตุปะทะเจ้าหน้าที่ แค่เจ็บจิ๊บจ้อย"/>
  </head>
  <body>
    <article>
      <h1>รองเลขานายกฯตู่ โร่คุยม็อบสมัชชาฯหลังปะทะเจ้าหน้าที่</h1>
      <address>
        <time datetime="2019-11-07T09:25:00+00:00">07 Nov 2019, 09:25</time>
      </address>
      <p>
        <b>รองเลขาธิการนายกรัฐมนตรี รีบมาพบ ม็อบสมัชชาคนจน หลังเกิดเหตุปะทะเจ้าหน้าที่ แค่เจ็บจิ๊บจ้อย</b>
      </p>
      <p>เมื่อวันที่ 7 พ.ย.  ผู้สื่อข่าวรายว่าที่ จากเหตุการณ์ที่มีการปะทะกันระหว่างกลุ่มสมัชชาคนจนกับเจ้าหน้าที่รักษาความปลอดภัยในการเดินทางลงพื้นที่ของ พล.อ.ประยุทธ์ จันทร์โอชา นายกรัฐมนตรี ขณะเดินทางมาติดตามการดำเนินงานและเปิดโรงอบเมล็ดพันธุ์ข้าว ที่กลุ่มวิสาหกิจชุมชนศูนย์ข้าวชุมชนบ้านอุ่มแสง อ.ราษีไศล จ.ศรีสะเกษ โดยกลุ่มสมัชชาคนจนที่เดินทางมาในวันนี้ มีเป้าหมายเพื่อยื่นหนังสือต่อนายกรัฐมนตรี ในการแก้ไขปัญหา เขื่อนหัวนา, เขื่อนราษีไศล ,เขื่อนปากมูล  และเขื่อนสิรินทร  แต่ปรากฏว่าถูกเจ้าหน้าที่สกัดกั้น ไม่ให้เข้าไปพบนายกรัฐมนตรี  จึงเกิดการปะทะกันนานประมาณ 30 นาที เหตุชุลมุนจึงสงบ เบื้องต้นไม่มีรายงานผู้ได้รับบาดเจ็บหนักแต่อย่างใดมีเพียงแผลถลอกเล็กน้อยทั้งสองฝ่าย</p>
      <figure>
        <img src="https://www.dailynews.co.th/admin/upload/20191107/news_VYRwRiGfIn163740_533.jpg?v=20191107178?v=8042"/>
      </figure>
      <p>ต่อมา นายประทีป กีรติเรขา  รองเลขาธิการนายกรัฐมนตรีฝ่ายการเมือง ได้เดินทางมาพบกับกลุ่มสมัชชาคนจน เพื่อรับทราบปัญหาและข้อเรียกร้องต่างๆ พร้อมชี้แจงรายละเอียดและจะได้เร่งประสานดำเนินการเสนอตามขั้นตอนของกฎหมาย ด้านนายสนิท โกศล อายุ 59 ปี  แกนนำสมัชชาคนจน กล่าวว่า  พวกตนมาในครั้งนี้เพื่อต้องการที่จะมาพบกับนายกรัฐมนตรี  เพื่อขอให้เร่งรัดในการแก้ไขปัญหาฝายหัวนา เขื่อนราษีไศล  เขื่อนสิรินทร และเขื่อนปากมูล  ซึ่งยังไม่มีการนัดหมายวันประชุม และยังไม่มีการแก้ไขปัญหาแต่อย่างใด  ดังนั้น ในวันนี้ นายกรัฐมนตรี เดินทางมาตรวจราชการใน จ.ศรีสะเกษ พวกตนจึงรวมตัวกันเพื่อมาทวงถามคำสัญญาตามที่รัฐบาลได้ตกลงกับสมัชชาคนจนไว้  เพื่อขอให้เร่งรัดในการแก้ไขปัญหาช่วยเหลือชาวบ้านผู้ยากไร้อย่างเร่งด่วน.</p>
      <figure>
        <img src="https://www.dailynews.co.th/admin/upload/20191107/news_EwoIbbyNIU163752_533.jpg?v=20191107178?v=6155"/>
      </figure>
      <p>
        <i>
          <b>ข่าวที่เกี่ยวข้อง</b>
        </i>
        <br/>
        <a href="https://www.dailynews.co.th/politics/740438">ปะทะเดือดกลุ่มสมัชชาฯ-จนท.รอรับนายกฯลุงตู่ฯ(คลิป)</a>
      </p>
    </article>
  </body>
</html>