<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/danes-se-bo-razjasnilo-jutri-ponovno-dez"/>
    <meta property="og:site_name" content="Primorske novice"/>
    <meta property="article:published_time" content="2019-11-07T09:08:49+00:00"/>
    <meta property="og:title" content="Danes se bo razjasnilo, jutri ponovno dež"/>
    <meta property="og:description" content="Danes zjutraj bodo padavine povsod ponehale, po nekaterih nižinah se bo zadrževala megla. Dopoldne bo še pretežno oblačno, popoldne pa se bo delno razjasnilo. Najvišje dnevne temperature bodo od 11 do 16, v alpskih dolinah okoli 9 stopinj Celzija, je zapisano na spletnih straneh Agencije RS za okolje."/>
  </head>
  <body>
    <article>
      <h1>Danes se bo razjasnilo, jutri ponovno dež</h1>
      <address><time datetime="2019-11-07T09:08:49+00:00">07 Nov 2019, 09:08</time> by <a rel="author">STA</a></address>
      <p>
        <b>Danes zjutraj bodo padavine povsod ponehale, po nekaterih nižinah se bo zadrževala megla. Dopoldne bo še pretežno oblačno, popoldne pa se bo delno razjasnilo. Najvišje dnevne temperature bodo od 11 do 16, v alpskih dolinah okoli 9 stopinj Celzija, je zapisano na spletnih straneh Agencije RS za okolje.</b>
      </p>
      <figure>
        <img src="https://static.primorske.si/foto/highres/gnweb/718715_piran2.jpg"/>
        <figcaption>Dopoldne bo še pretežno oblačno, popoldne pa se bo delno razjasnilo. Foto: Maja Pertič Gombač</figcaption>
      </figure>
      <p><b>LJUBLJANA</b> &gt; V petek zjutraj bo oblačnost na zahodu naraščala, začelo bo rahlo deževati. Drugje bo še deloma jasno in po nekaterih nižinah megleno. Čez dan se bo postopno povsod pooblačilo. Padavine se bodo proti večeru počasi širile v notranjost, ob morju bodo nastajale tudi nevihte. Ob morju bo pihal okrepljen jugo, drugje pa šibak veter vzhodnih smeri. Jutranje temperature bodo od 1 do 7, na Primorskem okoli 12, najvišje dnevne od 10 do 15, v alpskih dolinah okoli 5 stopinj Celzija.</p>
      <p>Obeti: V noči na soboto bo dež zajel vso državo in v soboto dopoldne postopno ponehal, razjasnilo se bo. V nedeljo se bo na zahodu delno razjasnilo, drugod bo pretežno oblačno, dopoldne bodo na vzhodu še rahle padavine.</p>
      <p>Vremenska slika: Hladna fronta se je pomaknila nad južni Balkan, nad Britanskim otočjem se je poglobilo novo ciklonsko območje. Nad naše kraje z jugozahodnimi vetrovi doteka prehodno nekoliko manj vlažen in razmeroma topel zrak.</p>
      <p>Napoved za sosednje pokrajine: Danes se bo postopno razjasnilo, več oblačnosti bo ostalo v hribovitih krajih Furlanije-Julijske krajine in v Gorskem kotarju. V petek bo v krajih zahodno od nas oblačno in deževno, drugje bo večji del dneva še suho. Ob Jadranu se bo krepil jugo.</p>
      <p>Biovreme: Danes bo vremenska obremenitev oslabela, ne bo pa povsem ponehala. Spanje občutljivih v noči na petek bo moteno.</p>
    </article>
  </body>
</html>