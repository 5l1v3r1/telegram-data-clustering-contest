<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=64&amp;docID=327521&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-07T09:30:00+00:00"/>
    <meta property="og:title" content="בן שהר הודה: &quot;מאוכזב שלא זומנתי לנבחרת&quot;"/>
    <meta property="og:description" content="ב''ש במסע''ת לפני נס ציונה. בכר: ''מנוחה לטאהה בגלל הנבחרת? לא שיקול''"/>
  </head>
  <body>
    <article>
      <h1>בן שהר הודה: "מאוכזב שלא זומנתי לנבחרת"</h1>
      <h2>ב"ש במסע"ת לפני נס ציונה. בכר: "מנוחה לטאהא בגלל הנבחרת? לא שיקול"</h2>
      <address><time datetime="2019-11-07T09:37:00+00:00">07 Nov 2019, 09:37</time> by <a rel="author">מערכת אתר ערוץ הספורט</a></address>
      <p>רק להמשיך בקצב: אחרי שהתאוששה מהמפלה בבלומפילד מול מכבי תל אביב עם ניצחון על נתניה, <a href="http://www.sport5.co.il/team.aspx?FolderID=1639&amp;lang=HE">הפועל באר שבע</a> מתכוננת לאתגר הבא במושבה, שם תתארח אצל העולה החדשה סקציה נס ציונה. היום (חמישי) היא ערכה את מסיבת העיתונאים לקראת המפגש שייערך בשבת (17:30).</p>
      <p><b>בן שהר</b> נמצא במומנטום טוב עם שישה שערים בחודש וחצי האחרונים, אבל זה לא הקנה לו זימון לשני משחקי הנבחרת מול פולין וצפון מקדוניה במוקדמות היורו: "אני מרגיש טוב ורוצה להשתפר בעוד פרמטרים. אני צריך להוכיח את עצמי בכל פעם מחדש כדי שהשערים יבואו ומקווה להמשיך בחיוביות הזו. למה אני לא בנבחרת? לא נכנס לשיקולים של מאמן, אני מאוכזב, אבל יש חלוצים טובים ואתן הכל כדי לחזור אליה".</p>
      <p>"אנחנו חייבים לבוא בגישה טובה ורצינית למשחק. היו משחקים שבאנו אובר בטוחים והתוצאה הייתה לא טובה", הוסיף שהר לקראת המשחק הקרוב. "נס ציונה טובה, ראינו את זה מול אשדוד ובמשחק האימון בו הפסדנו לה 3:0. נצטרך לבוא חזקים ולעשות את העבודה מההתחלה".</p>
      <figure>
        <img src="https://www.sport5.co.il/Images/trans.gif"/>
        <figcaption>שהר היה צריך לקבל זימון לנבחרת? (אלן שיבר)</figcaption>
      </figure>
      <p>ומה היה <b>לברק בכר</b> להגיד? "אנחנו משחקים נגד קבוצה טובה, למרות שהיא בתחתית. הפסדנו להם במשחק הכנה וצריך להבין שמדובר בקבוצה טובה. אין ספק שההכנה למשחק מאוד משמעותית", מסר מאמן ב"ש "נצטרך להתחיל חזק מההתחלה".</p>
      <p>בניצחון על נתניה, חנן ממן קיבל את הקרדיט בהרכב וענה עם בישול לנאור סבג כבר בדקה החמישית. כנשאל בכר האם ישחק גם הפעם, ענה: "כל משחק הוא לגופו, מה שמתאים למשחק אחד לא בטוח יתאים למשחק אחר. אין ספק שהחבר'ה ששיחקו עשו עבודה טובה. נראה באימון מי חד ומי רוצה להמשיך ביכולת הזו".</p>
      <p>ומי שייקח חלק במשחקי הנבחרת הוא לואיי טאהה, אבל בכר הבהיר שהוא לא מתכוון לתת לו מנוחה לקראת המפגשים הקרובים במוקדמות היורו: "אין שום שיקול, אנחנו מתרכזים בהפועל ב"ש בלבד. השחקנים מקצועניים וצריכים להתאים את עצמם לשחק גם בנבחרת וגם בקבוצה".</p>
      <figure>
        <img src="https://www.sport5.co.il/Images/trans.gif"/>
        <figcaption>בכר לא מתכוון לתת לטאהה מנוחה (אלן שיבר)</figcaption>
      </figure>
    </article>
  </body>
</html>