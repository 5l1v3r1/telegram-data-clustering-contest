<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816007.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T09:54:00+00:00"/>
    <meta property="og:title" content="آیا هیات نظارت بر رفتار نمایندگان اراده رسیدگی به رفتار و فحاشی‌های علی مطهری را دارد؟"/>
    <meta property="og:description" content="به گزارش مشرق ، در روزهای گذشته، علی مطهری نماینده مردم تهران در مجلس شورای اسلامی در مراسم «انقلاب اسلامی و تعامل با دنیا» که به مناسبت یوم الله ۱۳ آبان توسط بسیج دانشجویی دانشگاه شهید بهشتی برگزار شد، برای پرسش و پاسخ دانشجویی، حاضر شد."/>
  </head>
  <body>
    <article>
      <h1>آیا هیات نظارت بر رفتار نمایندگان اراده رسیدگی به رفتار و فحاشی‌های علی مطهری را دارد؟</h1>
      <address>
        <time datetime="2019-11-07T09:54:00+00:00">07 Nov 2019, 09:54</time>
      </address>
      <p>چرا هیچ شخص و نهادی در مجلس یا بیرون از مجلس تا به حال علی مطهری را به دلیل بی‌عفتی در کلام مورد مؤاخذه قرار نداده است؟ مطهری چگونه باید خود را معرفی کند و بگوید من فرد فحاش و بی‌ادبی هستم.</p>
      <p>به گزارش مشرق ، در روزهای گذشته، علی مطهری نماینده مردم تهران در مجلس شورای اسلامی در مراسم «انقلاب اسلامی و تعامل با دنیا» که به مناسبت یوم الله ۱۳ آبان توسط بسیج دانشجویی دانشگاه شهید بهشتی برگزار شد، برای پرسش و پاسخ دانشجویی، حاضر شد.</p>
      <p>غروب همان روز نیز فیلمی از عبارت توهین آمیز نماینده مجلس و عضو لیست امید خطاب به یک دانشجو منتشر شد که مطهری می‌گوید "قرض ضدبارداری هم خواستی برای شما دارم."</p>
      <p>در ابتدا اعلام شد که مطهری این لفظ و عبارت رکیک را در پاسخ به یک دانشجوی دختر بر زبان جاری کرده است که بلافاصله با تکذیب مطهری روبرو شد اما صبح امروز مطهری نه تنها این توهین را تکذیب نکرد بلکه به صراحت اعلام کرد برای تأدیب دانشجو گستاخ لازم بود که از چنین عبارتی استفاده بشود.</p>
      <p>هر سؤالی که می‌شد، شروع می‌کردند به فریاد زدن، در آخر جلسه داد زد که شما باید قرص ضد فراموشی بخورید، من هم از باب مزاح و شوخی گفتم من انواع و اقسام قرص‌ها را دارم، قرص ضدبارداری هم برای شما دارم. همه خندیدند و به عنوان یک شوخی تلقی کردند. ما بیرون آمدیم و دیدیم یک ویدئو پخش کردند مبنی براینکه «توهین علی مطهری به یک دانشجوی دختر» این در حالی است که این دانشجو پسر بود، اگر دختر بود همان‌جا اعتراض می‌کردند. من از دو خبرگزاری که این ویدئو را منتشر کردند شکایت می‌کنم.</p>
      <p>
        <b>اگر ادعای شما صحیح باشد هم تفاوتی در اصل توهین نمی‌کند که به دانشجوی دختر گفته باشید یا پسر، به نظر شما این صحبت در شأن عضو کمیسیون فرهنگی مجلس بود؟ اساتید دانشگاه شهید بهشتی گفته‌اند که «می‌خواهیم از آقای مطهری به هیئت نظارت شکایت کنیم».</b>
      </p>
      <p>اشتباه می‌کنند، موضوع را نمی‌دانند.</p>
      <p>آقای دکتر! وقتی در مراسم دانشجویی شرکت می‌کنید، باید سعه‌صدر بالایی داشته باشید و خود را آماده انتقادات تند کنید.</p>
      <p>نه باید به دانشجوی گستاخ، پاسخ درخور داد.</p>
      <p>آیا این پاسخ شما درخور یک عضو کمیسیون فرهنگی مجلس بود؟</p>
      <p>بله در مقابل صحبت‌هایی که او کرد، این پاسخ برای تأدیبش لازم بود.</p>
      <p>درباره این نوع پاسخگویی و روش برخورد مطهری نکاتی است که در ادامه به آنها اشاره می‌شود:</p>
      <p>1- مطهری بارهای نشان داده است که با ادبیات رکیک و چاله میدانی اخوت نزدیکی دارد و نشان می‌دهد یا تربیتی که درباره ایشان پیاده شده است غلط بوده و یا فرهنگی که ایشان در آن رشد کرده است، مملو از ادبیات رکیک بوده است و یا اینکه افرادی که در اطراف مطهری وجود دارند، دلبسته و عجین شده با این ادبیات هستند که علی مطهری نیز جزیی از آنها محسوب می‌شود.</p>
      <p>2- بررسی سوابق این نماینده عضو فراکسیون امید نشان می‌دهد که او بارها به مردم و حتی نمایندگان مجلس توهین کرده است، علی مطهری با انتقاد از شورای نگهبان گفته بود که این شورای افراد چاپلوس را تأیید می‌کند، او در سال ۸۹ نیز سه مرتبه لفظ "خفه شو مرتیکه" را برای حجت الاسلام رسایی به‌کار برده بود، مطهری پیش‌ازاین هم در پاسخ به یک نماینده دیگر الفاظی مانند بتمرگ، خفه شو و پفیوز را استفاده کرده بود، پس از لغو سخنرانی وی در مشهد در نامه‌ای رفتار مقام ارشد قضاییه را داعش گونه دانست... چرا هیچ شخص و نهادی در مجلس یا بیرون از مجلس تا به حال علی مطهری را به دلیل بی عفتی در کلام مورد مؤاخذه قرار نداده است؟ مطهری چگونه باید خود را معرفی کند و بگوید من فرد فحاش و بی ادبی هستم و نمی‌توانم شأن جایگاه نمایندگی ملت را رعایت کنم؟</p>
      <p>3- علی مطهری می‌داند که چه اشتباه اظهر من الشمسی کرده است و باز هم حاضر به پذیرش این حقیقت نیست که نماینده مجلس حتی در فضای شوخی و بذله گویی و طنازی هم حق ندارد از ادبیات جنسی و رکیک استفاده کند، علی الظاهر ایشان فضای دانشگاه را با چاله میدان اشتباه گرفته است.</p>
      <p>4- به نظر می‌رسد که بعضی از نمایندگان مجلس با ریاست علی لاریجانی خطوط قرمز اخلاقی را نه تنها رد بلکه خطوط قرمز را دریده‌اند، لذا بیم آن می‌رود که فردا دیگر نماینده مجلس یا شخص علی مطهری با ناموس ایرانی رفتار بدتری بکند و یا عبارت و ناسزای دیگری به کار ببرد و امثال مطهری‌ها بگویند که فلان مرد یا فلان زن گستاخی کرد و باید تأدیب می شد لذا این اقدام و یا حرفی که زدم، به جا بود و صدا از هیچ مسوول، نماینده‌ و رئیس مجلس بلند نشود که چرا و به چه توجیهی چنین عبارتی را به کار برده‌اید...</p>
      <p>5- سؤال اساسی از مجلس این است که کلیت مجلس و هیئت نظارت بر رفتار نمایندگان اگر نخواهد در این مسئله ورود کند، عملاً دیگر چه کارویژه‌ای دارد؟ نمانیده مجلس دقیقاً باید چه توهین جنسی و چه حرف رکیک دیگری بزند که این هیئت برای بررسی رفتار او ورود کند؟</p>
      <p>6- علی مطهری یکی از نمایندگانی است که در دوره‌های مختلف بعد از رد صلاحیت به شورای نگهبان نامه داده و صلاحیت خود را برای نمایندگی تبیین کرده است ولی فارغ از اعوجاجات فکری مطهری در عرصه سیاسی، همین رکیک بودن رفتار و عمل مطهری در عمل و زبان از پفیوز و کف گرگی گرفته تا قرص ضد بارداری در جیب، نشان می‌دهد جایگاه مطهری فرسنگ‌ها دورتر از کرسی‌های مجلس شورای اسلامی است و علی‌القاعده شورای نگهبان نیز در بررسی صلاحیت نمایندگان، چشم بر روی این توهین‌ها نمی‌بندد.</p>
    </article>
  </body>
</html>