<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-hi-tech/grupul-telekom-romania-surprinde-in-trim-3-cu-o-crestere-de-7-4-a-veniturilor-la-244-mil-euro-profitul-si-numarul-de-clienti-au-ramas-in-scadere-18550952"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-07T09:09:48+00:00"/>
    <meta property="og:title" content="Grupul Telekom România surprinde în trim. 3 cu o creştere de 7,4% a veniturilor, la 244 mil. euro. Profitul şi numărul de clienţi au rămas în scădere"/>
    <meta property="og:description" content="Grupul Telekom România, format din fostele companii Cosmote şi Romtelecom, a înregistrat în trim. 3 o creştere de 7,4% a veniturilor, la 243,5 mil. euro, pe fondul unei creşteri cu aproape 70% a încasărilor diviziei care vinde servicii către alţi operatori (de wholesale), conform datelor comunicate de grupul elen OTE, acţionarul majoritar. Acţionarul majoritar al OTE este gigantul german Deutsche Telekom."/>
  </head>
  <body>
    <article>
      <h1>Grupul Telekom România surprinde în trim. 3 cu o creştere de 7,4% a veniturilor, la 244 mil. euro. Profitul şi numărul de clienţi au rămas în scădere</h1>
      <address><time datetime="2019-11-07T09:09:48+00:00">07 Nov 2019, 09:09</time> by <a rel="author" href="https://www.zf.ro/autor/adrian-seceleanu" target="_blank">Adrian Seceleanu</a></address>
      <p>Grupul Telekom România, format din fostele companii Cosmote şi Romtelecom, a înregistrat în trim. 3 o creştere de 7,4% a veniturilor, la 243,5 mil. euro, pe fondul unei creşteri cu aproape 70% a încasărilor diviziei care vinde servicii către alţi operatori (de wholesale), conform datelor comunicate de grupul elen OTE, acţionarul majoritar. Acţionarul majoritar al OTE este gigantul german Deutsche Telekom.</p>
      <p>Pe de altă parte grupul Telekom România a înregistrat un profit operaţional (EBITDA) ajustat de 36,1 mil. euro, în scădere cu 12,4% faţă de anul precedent, evoluţia negativă fiind determinată în principal de provizioanele pentru clienţii răi platnici mai mari decât cele uzuale din aceeaşi perioadă a anului trecut dar şi de alţi factori care nu sunt însă repetitivi, conform grupului. “Excluzând impactul acestor factori profitul operaţional ar fi fost în creştere uşoară faţă de anul precedent, subliniind astfel îmbunătăţirea constantă a rezultatelor operaţionale şi a fluxului de numerar”.</p>
      <p>Baza de clienţi a Telekom a continuat să scadă pe toate segmentele principale în trim. 3, conform datelor OTE: -1% pe voce fixă la 2,092 milioane, -7,2% pe internet fix la 1,068 mil. de contracte şi -6,9% pe TV, la 1,353 milioane.</p>
    </article>
  </body>
</html>