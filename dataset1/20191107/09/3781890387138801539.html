<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740492"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T09:30:00+00:00"/>
    <meta property="og:title" content="ตร.โคราชเอี่ยวลิขสิทธิ์จ่องานเข้า เจอฟันวินัย-ถูกไล่ออก"/>
    <meta property="og:description" content="'ทนายเดชา' เผย 'ตำรวจโคราช'ถ้ามีหลักฐานสาวไปถึงเอี่ยว'แก๊งลิขสิทธิ์'เรียกเงินเด็ก 15 ทำกระทงการ์ตูน เตรียมเจอโทษจำคุก-ไล่ออก หมดอนาคต"/>
  </head>
  <body>
    <article>
      <h1>ตร.โคราชเอี่ยวลิขสิทธิ์จ่องานเข้า เจอฟันวินัย-ถูกไล่ออก</h1>
      <address>
        <time datetime="2019-11-07T09:30:00+00:00">07 Nov 2019, 09:30</time>
      </address>
      <p>
        <b>"ทนายเดชา" เผย "ตำรวจโคราช"ถ้ามีหลักฐานสาวไปถึงเอี่ยว'แก๊งลิขสิทธิ์'เรียกเงินเด็ก 15 ทำกระทงการ์ตูน เตรียมเจอโทษจำคุก-ไล่ออก หมดอนาคต</b>
      </p>
      <p>จากกรณีโลกออนไลน์เกิดกระแสวิจารณ์อย่างหนัก ภายหลังจากที่คุณพ่อรายหนึ่งได้เผยเรื่องราวของลูกสาววัย 15 ปีทำกระทงขายเพื่อหารายได้พิเศษ ได้ถูกลูกค้าสั่งทำกระทงเน้นย้ำทำ "กระทงลายการ์ตูน" แต่เมื่อนัดรับส่งของกลับแจ้งจับละเมิดลิขสิทธิ์พร้อมเรียกปรับเป็นเงิน 30,000 แต่ทางผู้ปกครองขอต่อรองจ่ายเพียง 5,000 บาท จนทำให้เรื่องราวดังกล่าวกลายเป็นที่วิพากษ์วิจารณ์ในสังคมออนไลน์อย่างกว้างขวางนั้น<br/><br/>โดยล่าสุดเมื่อวันที่ 7 พ.ย.  <b>"นายเดชา กิตติวิทยานันท์" </b>ทนายความชื่อดัง ได้แสดงความเห็นเกี่ยวกับเรื่องดังกล่าวกับ<b> "เดลินิวส์ออนไลน์" </b>เผยว่า ตอนนี้ภายหลังจากที่ทางรองผบ.ตร.ได้ตั้งกรรมการสอบสวนทางวินัยกับเจ้าหน้าที่ตำรวจในพื้นที่ จ.นครราชสีมา ถ้าพบว่ามีการเข้าไปข้องเกี่ยวกับการล่อซื้อ ล่อให้กระทำความผิด จับกุม สอบสวนโดยมิชอบ ร่วมกันตบทรัพย์ ตำรวจเหล่านี้ หลายๆคนในโรงพักแห่งนี้จะซวยแน่นอน อันดับแรกโดนวินัยแน่นอน ถ้าเป็นการกระทำอะไรที่ผิดกฎหมาย ไปร่วมกันตบทรัพย์ จับกุม สอบสวนโดยมิชอบก็โดนวินัยร้ายแรงต้องออกจากราชการหรือไล่ออก อันนี้โดนแน่ๆ ผมดูแล้วมีความเสี่ยงสูง เพราะในการรับแจ้งความของตำรวจ เกี่ยวกับเรื่องลิขสิทธิ์ต้องตรวจสอบว่าเป็นเจ้าของลิขสิทธิ์หรือไม่ ใบมอบอำนาจถูกต้องหรือไม่ ต้นฉบับเคยเห็นหรือไม่ ไม่ใช่มีเพียงแค่สำเนามาส่งพนักงานสอบสวน แบบนี้ใช้ไม่ได้ ถือว่าบกพร่องต่อหน้าที่ เพราะคดีลิขสิทธิ์ตบทรัพย์กันบ่อยความที่เห็นในข่าว<br/><br/><i><b>"เพราะฉะนั้นคนรับแจ้งความ คนจับกุม พนักงานสอบสวน ไม่ตรวจสอบเกี่ยวกับความเป็นเจ้าของลิขสิทธิ์รือหนังสือมอบอำนาจให้ครบถ้วน แล้วไปร่วมในการตบทรัพย์ ล่อให้เขากระทำความผิด  เขาไม่ทำผิดก็ไปล่อเขา ไปช่วยไกล่เกลี่ย เจรจา มีส่วนแบ่งต่างๆก็ติดคุก มีความผิดตามประมวลกฎหมายอาญามาตรา157 ปฎิบัติหน้าที่โดยมิชอบ ต้องติดคุก 10 ปี โดนไล่ออกจากราชการ งานนี้ดูแล้วตำรวจเหล่านี้ ถ้ามีหลักฐานไปถึง ไม่รอดแน่ครับ"</b></i>...</p>
      <figure>
        <iframe src="https://www.youtube.com/embed/6TwhnpnKbHw" width="640" height="360" data-service="Youtube" scrolling="no"/>
      </figure>
      <p>
        <i>
          <b>ข่าวที่เกี่ยวข้อง</b>
        </i>
        <br/>
        <a href="https://www.dailynews.co.th/regional/740435">ตร.โคราชซวยแล้วโดนตั้งสอบเอาผิดเอี่ยวแก๊งลิขสิทธิ์</a>
      </p>
    </article>
  </body>
</html>