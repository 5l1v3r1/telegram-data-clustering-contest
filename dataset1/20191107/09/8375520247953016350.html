<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/v-ukrajini-hochut-skasuvati-zgodu-na-obrobku-personalnih-danih-638337.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T09:53:38+00:00"/>
    <meta property="og:title" content="В Україні хочуть скасувати згоду на обробку персональних даних"/>
    <meta property="og:description" content="За словами Дубілета, проблема в тому, що в законі не достатньо чітко описано механізм згоди на обробку даних"/>
  </head>
  <body>
    <article>
      <h1>В Україні хочуть скасувати згоду на обробку персональних даних</h1>
      <address>
        <time datetime="2019-11-07T09:53:38+00:00">07 Nov 2019, 09:53</time>
      </address>
      <h4>За словами Дубілета, проблема в тому, що в законі не достатньо чітко описано механізм згоди на обробку даних</h4>
      <p>Кабінет міністрів вніс до Верховної Ради законопроєкт, який скасовує документ про згоду на обробку персональних даних.</p>
      <p>Про це міністр Кабінету міністрів Дмитро Дубілет 7 листопада написав на своїй сторінці у <a href="https://www.facebook.com/dubilet/posts/10157890729253552">Facebook</a>.</p>
      <p>«Вчора на засіданні Кабміну ми проголосували за законопроєкт, який зробить в Україні трохи менше бюрократії. Нещодавно я писав про всюдисущий документ «Згода на обробку персональних даних». У будь-яких держустановах, в школах, в лікарнях - скрізь вам підсовують цей листок і просять заповнити. У коментарях під постом українці написали ще купу прикладів, де він з'являється. До речі, часто цим грішить і бізнес», - зазначив він.</p>
      <p>За словами Дубілета, проблема в тому, що в законі не достатньо чітко описано механізм згоди на обробку даних.</p>
      <p>«Наш закон був «натхненний» законом європейських країн. Європейців важко запідозрити у неповажному ставленні до персональних даних, але такі папірці, ще й в такому обсязі, вони, звісно, не заповнюють. І ось, вчора ми подали в Раду акт, який повинен, з одного боку, краще захистити українців у тому, як організації поводяться з їхніми даними. З іншого боку, ми повинні позбутися цього папірця, який насправді нікого ні від чого не захищає», - додав чиновник.</p>
      <p>Він також наголосив, що лише ухвалити закон буде недостатньо. «Після цього будемо бігати з вогнеметом по бюджетних організаціях і випалювати цей документ. Ну і заодно будемо навчати бізнес, щоб він, перестраховуючись, теж не плодив зайву бюрократію», - підсумував Дубілет.</p>
      <p>Раніше Дубілет заявляв, що вивчає можливість скасування згоди на обробку персональних даних, де це можливо.</p>
      <p>Повідомлялося також, що Кабмін на засіданні 6 листопада мав погодити, зокрема, проєкт закону про внесення змін до Закону України «Про захист персональних даних щодо форм та умов надання згоди на обробку персональних даних».</p>
      <related>
        <a href="https://glavcom.ua/news/zhurnalisti-za-nepravdivu-informaciyu-nestimut-vidpovidalnist-borodyanskiy-638118.html"/>
        <a href="https://glavcom.ua/country/science/uryad-stvoriv-nackomisiyu-zi-standartiv-derzhavnoji-movi-638109.html"/>
        <a href="https://glavcom.ua/columns/omelyan/derzhava-v-smartfoni-zakinchilasya-navit-ne-rozpochavshisya-637831.html"/>
      </related>
    </article>
  </body>
</html>