<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/07/abd-li-senatorlerden-mektup-turkiye-suriye-baris-anlasma-ihlal-ediyorsa-yaptirim-uygulayin"/>
    <meta property="og:site_name" content="euronews"/>
    <meta property="article:published_time" content="2019-11-07T09:24:42+00:00"/>
    <meta property="og:title" content="Türkiye Suriye'de barış anlaşmasını ihlal ediyorsa yaptırım uygulayın"/>
    <meta property="og:description" content="Amerika Birleşik Devletleri'nde (ABD) hem Cumhuriyetçi hem de Demokratlardan oluşan 5 kişilik senatör grubu, ABD Başkanı Donald Trump yönetiminden 'Türkiye'nin Suriye'deki ateşkes anlaşmasına uymadığına yönelik raporların araştırılmasını', eğer bu doğruysa Ankara'ya yaptırım uygulanmasını istedi"/>
  </head>
  <body>
    <article>
      <h1>Türkiye Suriye'de barış anlaşmasını ihlal ediyorsa yaptırım uygulayın</h1>
      <address><time datetime="2019-11-07T09:24:42+00:00">07 Nov 2019, 09:24</time> by <a rel="author">Kerem Congar</a></address>
      <p>Amerika Birleşik Devletleri'nde (ABD) Cumhuriyetçi ve Demokratlardan oluşan 5 kişilik senatör grubu, ABD Başkanı Donald Trump yönetiminden 'Türkiye'nin Suriye'deki ateşkes anlaşmasına uymadığına yönelik raporların araştırılmasını', eğer bu doğruysa Ankara yönetimine yaptırım uygulanmasını istedi.</p>
      <p>ABD Dışişleri Bakanı Mike Pompeo'ya gönderilen mektup, Cumhuriyetçi Senatörler Lindsey Graham ve Marsha Blackburn ile Demokrat Senatörler Chris Van Hollen, Richard Blumenthal ve Jeanne Shaheen tarafından hazırlandı.</p>
      <p>Söz konusu mektupta Türkiye'nin 'güvenli bölge' diye tabir edilen sınırların dışında askeri operasyonlar yaptığına dair raporların olduğu, bunun yanında Türk Silahlı Kuvvetleri (TSK) ya da TSK'nın desteklediği Suriye Milli Ordusu'nun Tal Tamr yakınlarında Kürtlere yönelik saldırılar düzenlendiği belirtildi.</p>
      <p>Mektupta ayrıca 'ABD Başkanı <a href="https://tr.euronews.com/2019/11/06/trumpa-yonelik-azil-sorusturmasinda-kamuya-acik-oturumlar-haftaya-basliyor">Trump</a>'ın daha önce, yükümlülüklerini yerine getirmemesi durumunda Türkiye'nin ekonomisini yok edeceğine dair defalarca tehditlerde bulunduğu' hatırlatılarak, "Bu doğrultuda yönetimden sert ekonomik yaptırımlarla 17 Ekim anlaşmasını devreye sokmasını talep ediyoruz" denildi.</p>
      <p>Başta <a href="https://tr.euronews.com/2019/10/24/abd-li-senator-graham-guvenli-bolge-uluslararas-gucun-elinde-olmal">Lindsey Graham</a> olmak üzere bu isimler, Suriye'den Amerikan askerlerinin çekilmesine en fazla karşı çıkan kongre üyeleri arasındaydı. Söz konusu senatörler 13 Kasım'da Beyaz Saray'da yapılması beklenen Trump-Erdoğan görüşmesinin de iptalini istiyor.</p>
      <p>Ankara ile Washington, 17 Ekim tarihinde ABD destekli Suriye'deki YPG güçlerinin 120 saat içinde 'güvenli bölge' olarak tabir edilen 32 kilometre genişliğindeki alandan çıkarak TSK'nın kontrolüne bırakılması ve YPG'ye ait ağır silahların toplatılması konusunda anlaşma sağlamıştı.</p>
      <p><a href="https://tr.euronews.com/2019/11/05/metropoll-anketi-erdogan-a-destek-yuzde-3-7-artti">Türkiye Cumhurbaşkanı Recep Tayyip Erdoğan</a> ABD Başkanı Donald Trump'ın daveti üzerine 13 Kasım'da Washington'a gidecek. Erdoğan, Macaristan ziyareti öncesinde yaptığı açıklamada ABD ve Rusya ile varılan mutabakatlara rağmen "teröristlerin o bölgelerden halen çıkmadığını" söylemişti.</p>
      <ul>
        <li>
          <b>
            <a href="https://tr.euronews.com/2019/11/06/ab-komisyonu-turkiyenin-suriyede-kurmak-istedigi-guvenli-bolgeye-mali-yardimi-yapmayacagiz">AB Komisyonu, Türkiye’deki Suriyeli göçmenler için ilave 50 milyon euro yardım yapacak</a>
          </b>
        </li>
        <li>
          <b>
            <a href="https://tr.euronews.com/2019/11/05/cumhurbaskan-erdogan-ypg-rusya-ve-abd-ile-yapilan-anlasmaya-ragmen-hala-cekilmedi">Cumhurbaşkanı Erdoğan: YPG, Rusya ve ABD ile yapılan anlaşmaya rağmen hala çekilmedi</a>
          </b>
        </li>
        <li>
          <b>
            <a href="https://tr.euronews.com/2019/11/06/cumhurbaskani-erdogan-bagdadinin-esini-kiz-kardesini-ve-enistesini-yakaladik">Cumhurbaşkanı Erdoğan: Bağdadi'nin eşini, kız kardeşini ve eniştesini yakaladık</a>
          </b>
        </li>
      </ul>
    </article>
  </body>
</html>