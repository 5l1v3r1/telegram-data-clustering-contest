<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/pomagal-skomini-in-osrecil-maribor-246290"/>
    <meta property="og:site_name" content="Slovenske novice"/>
    <meta property="article:published_time" content="2019-11-07T09:10:00+00:00"/>
    <meta property="og:title" content="Pomagal Skomini in osrečil Maribor"/>
    <meta property="og:description" content="LJUBLJANA – Kdo bi si mislil, da bo uvedba videotehnologije še dvignila spektakelsko raven nogometne igre? Videosodnik (VAR) občasno prekinja ritem večera, občasno ga (ne)zasluženo drastično ..."/>
  </head>
  <body>
    <article>
      <h1>Pomagal Skomini in osrečil Maribor</h1>
      <h2>Derbi 4. kroga v nogometni ligi prvakov so odigrali v Londonu. Rocchi v eni akciji izključil dva igralca Ajaxa in dosodil 11-m za Chelsea.</h2>
      <address><time datetime="2019-11-07T09:10:00+00:00">07 Nov 2019, 09:10</time> by <a rel="author">Jernej Suhadolnik</a></address>
      <p>LJUBLJANA – Kdo bi si mislil, da bo uvedba videotehnologije še dvignila spektakelsko raven nogometne igre? Videosodnik (VAR) občasno prekinja ritem večera, občasno ga (ne)zasluženo drastično poveča. To se je zgodilo v torek zvečer v ligi prvakov, glavni akter derbija Chelsea vs Ajax (4:4) je bil sodnik <b>Gianluca Rocchi</b>.<br/><br/>»Čutim, da bi morali v dveh tekmah s Chelseajem iztržiti štiri točke, ne le eno. V Londonu smo igrali odlično, mi smo narekovali ritem igre, ne gostitelji. Pri izidu 4:2 smo držali usodo večera v svojih nogah, nato pa je sledilo, kar je,« je ocenil 49-letni <b>Erik Ten Hag</b>, ki piše na klopi Ajaxa eno najlepših nogometnih zgodb zadnjih let. In 41-letna legenda Chelseaja? Trener <b>Frank Lampard</b> ni znal pojasniti scenarija za končnih 4:4. »Ne znam opisati tekme. V resnici so navijači videli nor spektakel, ki je navdušil navzoče in tiste pred TV-zasloni. Kakšna tekma! Ne spomnim se veliko takšnih,« je dodal <b>Frenkie</b>.<br/><br/>Angleški mladci, med katerimi so tudi takšni, ki so prejšnji mesec igrali proti Sloveniji U-21 v Mariboru in odšli domov brez zmage (2:2), so odkritje klubske sezone. Če so v prejšnjih tekmah blesteli <b>Tammy Abraham</b> (22), <b>Mason Mount </b>(20) in <b>Callum Hudson-Odoi </b>(18), je tokrat končnih 4:4 postavil <b>Reece James</b> (19).</p>
      <h3>Kritiki uperili prst v Italijana</h3>
      <p>Večina evropskih kritikov je vendarle uperila prst v nekoga starejšega. V ospredju je bil sodnik Rocchi. V akciji, ki se je začela v 68. minuti – pri vodstvu Ajaxa s 4:2 –, se je zgodil niz prekrškov nad Angleži in igranja z roko v kazenskem prostoru, pri čemer je Italijan puščal prednost do konca, nato pa retroaktivno pokazal drugi rumeni karton <b>Daleyju Blindu</b> in <b>Joelu Veltmanu</b> ter še na belo točko. Ajax je z eno potezo ostal brez obeh štoperjev (!) in izgubil varno prednost dveh golov! Udeleženci specializiranih spletnih forumov menijo, da bi moral izključiti le Veltmana zavoljo prekrška in da ni opravil naloge niti VAR.<br/><br/>Gotovo bodo svoje povedali odgovorni, kot so kontrolor sojenja na londonski tekmi in člani sodniške komisije. Morda še močneje bode v oči, da je tekmo vnovič zaznamoval VAR, ki je pozneje upravičeno razveljavil angleški gol za 5:4.<br/><br/>Nekateri komentatorji so ob tem zadovoljni, da bo 46-letni Firenčan v tej sezoni končal svoj posel pod dežnikom Uefe, čeprav sodi med može v črnem z največjo karizmo. Logično, bi dodali drugi, saj je gradil karizmo v času zloglasnega Calciopolija, ene največjih podkupovalnih afer v zgodovini nogometa, ko je moral začasno v 2. ligo tudi sloviti Juventus, tedaj pod taktirko šefa <b>Luciana Moggija</b>.<br/>Rocchi ni osrečil le Juventusa, Milana, Lazia in drugih vpletenih v afero. Pospremil je zadnjo uvrstitev slovenskega prvaka v ligo prvakov: na povratni tekmi Maribora in Hapoela (1:0) konec avgusta 2017. Istega leta je pomagal še enemu slovenskemu akterju. V finalu evropske lige v Stockholmu je sodil <b>Damir Skomina</b>, četrti sodnik pa je bil prav Rocchi in – zanimivo – tedaj Mourinhev Manchester United je ugnal prav Ajax. </p>
    </article>
  </body>
</html>