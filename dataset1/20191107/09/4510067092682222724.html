<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/csm-csu-oradea-a-castigat-si-meciul-din-elvetia-si-este-pe-primul-loc-in-grupa-d-a-fiba-europe-cup-152616.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-07T09:47:00+00:00"/>
    <meta property="og:title" content="CSM CSU Oradea a câştigat şi meciul din Elveţia şi este pe primul loc în Grupa D a FIBA Europe Cup"/>
    <meta property="og:description" content="Forma bună a echipei bihorene de baschet masculin CSM CSU Oradea a fost confirmată şi miercuri seară, în Elveţia, acolo unde 'leii roşii' s-au impus în faţa campioanei acestei ţări, Fribourg Olympic, la o diferenţă de 19 puncte. Orădenii au câştigat cu 79-60 şi sunt pe primul loc în calsamentul grupei D a FIBA Europe Cup."/>
  </head>
  <body>
    <article>
      <h1>CSM CSU Oradea a câştigat şi meciul din Elveţia şi este pe primul loc în Grupa D a FIBA Europe Cup</h1>
      <address><time datetime="2019-11-07T09:47:00+00:00">07 Nov 2019, 09:47</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://cdn.ebihoreanul.ro/static/gallery_big/markovic-csm-oradea-baschet-071119.JPG"/>
        <figcaption>foto: arhivă</figcaption>
      </figure>
      <p>Baschetbaliştii de la CSM CSU Oradea au obţinut, miercuri seară, o nouă victorie în deplasare în cadrul Grupei D a FIBA Europe Cup.</p>
      <p>Campionii României au evoluat de această dată pe terenul campioanei Elveţiei, formaţia Fribourg Olympic, pe care au întrecut-o cu scorul de 79-60, într-un meci din cadrul etapei a 3-a.</p>
      <p>Antrenorul Cristian Achim a început partida cu Watson, Richard, Barnette, Zekovic şi Valeika, iar primul sfert a fost destul de echilibrat, cu dese răsturnări de scor. Totuşi, bihorenii au intrat în avantaj în prima pauză, cu scorul de 24-22.</p>
      <p>Sfertul al doilea a aparţinut însă CSM-ului, care a făcut un joc bun, atât în atac cât şi în apărare. Totuşi, Watson, Barnette şi Zekovic au ajuns deja la două greşeli personale, dar deşi tehnicianul Cristian Achim a avut o rotaţie de nouă jucători, în pauza mare orădenii conduceau cu o diferenţă de şapte puncte, scor 42-35.</p>
      <p>În jumătatea secundă, elveţienii au început mai bine, apropiindu-se la o posesie, dar Kris Richard a replicat cu două reuşite consecutive de pe semicerc pentru a reface avantajul CSM-ului.</p>
      <p>Cu un joc bun în defensivă şi cu un Richard care a mărit avantajul orădenilor la 11 puncte, "roş-albaştrii" au câştigat şi sfertul III, cu 20-14, pentru a conduce în ultima pauză cu 62-49.</p>
      <p>În debutul secvenţei decisive, orădenii s-au distanţat chiar mai tare, după reuşita lui Sean Barnette, dar şi în apărare au continuat să evolueze bine, ceea ce le-a conferit o încredere bihorenilor, ei controlând apoi finalul de joc, ceea ce le-a permis să obţină o victorie la o diferenţă de 19 puncte, cu 79-60.</p>
      <p>Astfel, CSM CSU Oradea are un parcurs bun până acum în Grupa D a FIBA Europe Cup, cu 3 victorii din 3 partide, fapt care îi conferă prima şansă la calificare.</p>
      <p>Până la următorul meci din FIBA Europe Cup, care va avea loc săptămâna viitoare, pe 13 noiembrie, în compania echipei CSU Sibiu, duminică, 10 noiembrie, de la ora 20, "roş-albaştrii" vor juca în campionat, la Arena Antonio Alexe, dar tot cu echipa sibiană.</p>
    </article>
  </body>
</html>