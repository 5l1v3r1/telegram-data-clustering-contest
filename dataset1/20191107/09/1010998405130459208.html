<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/turcija-e-zalovila-saprugata-na-ubitija-bakr-abu-al-bagdadi.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T09:07:00+00:00"/>
    <meta property="og:title" content="Турция е заловила съпругата на убития Абу Бакр ал-Багдади"/>
    <meta property="og:description" content="Това съобщи турският президент Реджеп Ердоган"/>
  </head>
  <body>
    <article>
      <h1>Турция е заловила съпругата на убития Абу Бакр ал-Багдади</h1>
      <h2>Това съобщи турският президент Реджеп Ердоган</h2>
      <address><time datetime="2019-11-07T09:07:00+00:00">07 Nov 2019, 09:07</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/07/albagdadi_1573107208-1.mp4"/>
      </figure>
      <p>Турция е заловила съпругата на убития лидер на „Ислямска държава” Абу Бакр ал-Багдади, съобщи турският президент Реджеп Ердоган.</p>
      <p>Сестрата на Багдади беше заловена във вторник в Сирия. Лидерът на терористичната организация се самовзриви по време на операция на американски части в Северозападна Сирия миналия месец.</p>
      <p>Смъртта му беше обявена като победа от американския президент Доналд Тръмп. Критици обаче предупреждават, че опасността от "Ислямска държава" остава висока в Сирия и в други държави.</p>
      <p>Хора от вътрешния кръг на убития лидер на "Ислямска държава" Абу Бакр ал Багдади се опитват да влязат в Турция от Сирия, каза още турският президент, цитиран от Асошиейтед прес.</p>
      <p>По думите на Ердоган броят на хората, заловени от Турция, които имат семейни връзки с Багдади, "доближава двуцифрено число".</p>
      <p>"Целият близък кръг на Багдади се е насочил към нашата страна и тези хора търсят начини да се установят в нашата страна или да дойдат в нашата страна", каза пред репортери Ердоган.</p>
      <p>В същото изказване той посочи, че турските сили за сигурност са задържали в Сирия дете, за което чрез ДНК-анализ е потвърдено, че е на убития миналия месец при операция на САЩ лидер на "Ислямска държава".</p>
      <p>През последните дни стана известно, че Турция държи също по-голямата сестра на Багдади, негова съпруга и негов зет.</p>
    </article>
  </body>
</html>