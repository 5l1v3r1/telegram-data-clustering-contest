<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/all-other-sports/basketball/basketball-nba/596133/tromeros-o-antetokounmpo-sto-los-antzeles-vid"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T09:25:00+00:00"/>
    <meta property="og:title" content="Τρομερός ο Αντετοκούνμπο στο Λος Άντζελες (vid)"/>
    <meta property="og:description" content="Με τον Γιάννη Αντετοκούνμπο να είναι εντυπωσιακός έχοντας 38 πόντους, 16 ριμπάουντ και 9 ασίστ, οι Μπακς πέρασαν από το Λος Άντζελες επικρατώντας με 129-124..."/>
  </head>
  <body>
    <article>
      <h1>Τρομερός ο Αντετοκούνμπο στο Λος Άντζελες (vid)</h1>
      <address><time datetime="2019-11-07T09:25:00+00:00">07 Nov 2019, 09:25</time> by <a rel="author">Sigmalive/Sports</a></address>
      <p>Με τον Γιάννη Αντετοκούνμπο να είναι εντυπωσιακός έχοντας 38 πόντους, 16 ριμπάουντ και 9 ασίστ, οι Μπακς πέρασαν από το Λος Άντζελες επικρατώντας με 129-124 των Κλίπερς.   <br/> <br/>Με τον καλύτερο τρόπο ολοκληρώθηκε η σημερινή βραδιά στο NBA. Ένας εντυπωσιακός Αντετοκούνμπο που μέσα στο Λος Άντζελες έδειξε γιατί αναδείχθηκε MVP οδήγησε τους Μπακς στη μεγάλη νίκη επί των Κλίπερς με 129-124. Μια νίκη που φέρνει τα... ελάφια στο 6-2, με τους Κλίπερς στους οποίους εκτός από τον Τζορτζ που είναι τραυματίας, δεν αγωνίστηκε ούτε και ο Λέοναρντ να πέφτουν στο 5-3. Ο αγώνας ήταν ένα μεγάλο ντέρμπι με τους Μπακς να έχουν στο μεγαλύτερο διάστημα του αγώνα τον έλεγχο. Στο τέταρτο δωδεκάλεπτο έδειχναν πω θα «καθαρίσουν» το ματς καθώς έφτασαν και πάλι την διαφορά σε διψήφιο αριθμό, έχοντας δίπλα στον Γιάνναρο τους Χιλ και Μπλέντσο.<br/> <br/>Οι γηπεδούχοι με... σκοτωμένα τρίποντα του Σάμετ και του Ουίλιαμς κατάφεραν να μπουν και πάλι στο παιχνίδι μειώνοντας σε 119-123, αλλά εκεί μίλησε ο MVP. Με επιθετικό ριμπάουντ, κερδισμένο φάουλ και δύο στις δύο βολές, έκανε το 119-125, με νέο κερδισμένο φάουλ και μία στις δύο βολές το 119-126 και με το σκορ να είναι στο 124-128, έριξε τάπα στον Γκριν, πήρε μετά το ριμπάουντ και με μία βολή διαμόρφωσε το τελικό 124-129. Συνολικά ο πολυτιμότερος παίκτης του περσινού πρωταθλήματος είχε 38 πόντους, με το εξαιρετικό 4/7 τρίποντα, μάζεψε 16 ριμπάουντ, έχασε για μία ασίστ το triple double (9), έκανε 2 κλεψίματα και έριξε και 2 τάπες. Απολαυστικός και το κυριότερο, ηγέτης.<br/> <br/>Δίπλα του ο Χιλ που έφτασε τους 24 και ήταν αυτός που τράβηξε κουπί στο ξεκίνημα, με τον Μπλέντσο να έχει 20 και να βοηθάει και για τον μέτριο σήμερα Μίντλετον που ναι μεν είχε 13 πόντους, αλλά με μόλις 3/13 σουτ εντός παιδιάς και 0/5 τρίποντα. Για τους Κλίπερς που χωρίς τον Λέοναρντ το πάλεψαν και με το παραπάνω, οι Χάρελ και Ουίλιαμς που σήμερα δεν ξεκίνησαν από τον πάγκο, αλλά ήταν στην βασική πεντάδα, είχαν από 34, ενώ ο Μπεβερλι ακολούθησε με 20 και ο Σάμετ με τα τρίποντα στο τέλος είχε 14. <br/> </p>
      <figure>
        <iframe src="https://www.youtube.com/embed/VJuP5X1n2Ac" width="560" height="315" data-service="Youtube" scrolling="no"/>
      </figure>
      <p>Gazzetta.gr</p>
    </article>
  </body>
</html>