<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/hungarikum-lett-a-dobostorta-egy-ketbalkezes-inasnak-koszonheti-letezeset/186056"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-07T09:00:00+00:00"/>
    <meta property="og:title" content="Hungarikum lett a dobostorta - egy kétbalkezes inasnak köszönheti létezését"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Hungarikum lett a dobostorta - egy kétbalkezes inasnak köszönheti létezését</mark>
      </h1>
      <address><time datetime="2019-11-07T09:00:00+00:00">07 Nov 2019, 09:00</time> by <a rel="author">BoBe</a></address>
      <p>
        <b>Immár a világhírű magyar édesség is a hungarikumok listáját gazdagítja. De vajon mit jelent ez pontosan, lehet-e változtatni ezután az eredeti recepten, vagy kizárólag az 1884-ben megalkotott összetevőkkel lehet dolgozni? </b>
        <b>Immár a világhírű magyar édesség is a hungarikumok listáját gazdagítja. De vajon mit jelent ez pontosan, lehet-e változtatni ezután az eredeti recepten, vagy kizárólag az 1884-ben megalkotott összetevőkkel lehet dolgozni?</b>
      </p>
      <p>A magyarság csúcsteljesítménye – ez a hungarikummá válás legfontosabb kikötése, ami Dobos C. József cukrász alkotására is igaz. A dobostortát a Hungarikum Bizottság szerdán beválasztotta az eddig meglévő hetven magyar érték mellé.</p>
      <h3>55 vagy 80 százalékos</h3>
      <p>Akár egy kanállal több cukor, egy csipettel több vaníliás cukor, és máris nem lehet dobostortának hívni a süteményt. Ám egyetlen apró kilengés nincs kőbe vésve, ez pedig a csoki.</p>
      <p>– Talán annyi le­het a kü­lönbség a dobostorták között, hogy ki milyen étcsokoládét használ az elkészítéshez. Ez a minimális eltérés az étcsokoládék százalékából adódhat: valaki 55 százalékosat, másvalaki 80 százalékosat használ – mondja a Borsnak Pataky Ádám cukrász.</p>
      <figure>
        <img src="http://media.borsonline.hu/cikk/20/191615/gallery-picture/645w/2016234_portre-pataki-adam-cukraszmester1.jpg"/>
        <figcaption>Pataky Ádám</figcaption>
      </figure>
      <p>Halála előtt Dobos C. József a cukrásztestület előtt felfedte a sokáig titkolt receptet, és azzal a feltétellel ruházta át, hogy csak az ipartestület tagjai használhatják fel szabadon. A recept mások számára azonban védett.</p>
      <figure>
        <img src="http://media.borsonline.hu/cikk/20/191615/gallery-picture/645w/2016232_portre-moczar-piroska-facebook1.jpg"/>
        <figcaption>Móczár Piroska © Facebook</figcaption>
      </figure>
      <p>– Nem lehet rajta változtatni, mert akkor már nem lehet dobostortának elnevezni. De ez csak a hozzávalókra és az ízvilágra érvényes, a külső megjelenésben nincsenek konkrét szabályok. Mindenki úgy díszítheti a cukormázat, ahogyan a kedve tartja – mondja a Borsnak Móczár Piros­ka cukrász.</p>
      <h3>Bárki kérvényezheti</h3>
      <p>Egy népszerű magyar érték hungarikummá tételét lényegében bárki kezdeményezheti. Először egy értéktárba kell bejelenteni a szándékot, ez lehet egy helyi értéktár is, ahol nemzeti értékké nyilvánítják a felterjesztett dolgot, ami így a Magyar Értéktár része lesz. Hogy hungarikum lehessen, ezután a kiemelkedő nemzeti értékké nyilvánítását kell kérni, már a Hungarikum Bizottságnál, majd miután döntenek róla, bekerül a gyűjteménybe.</p>
      <figure>
        <img src="http://media.borsonline.hu/cikk/20/191615/big-lead/650x360/2016221_dobos-2-instagram1.jpg"/>
        <figcaption>A dobostortán lehet ugyan változtatni, de akkor a neve már nem lehet ugyanaz © Instagram</figcaption>
      </figure>
      <h3>Hiba miatt lett világhírű</h3>
      <p>Városi legenda rovatában is megírta a Bors a pesti cukrászmester alkotásának történetét, hogy az édességet valójában kétbalkezes inasának köszönheti. A vajat köpülő fiú ugyanis só helyett tett cukrot a köpülőedénybe, így már egész más íze lett a vajkrémnek, ami nagyon tetszett Dobosnak. Elvitte a tortát az 1885-ös első Budapesti Országos Általános Kiállításra, ahol Sissi és Ferenc József is megkóstolta. A mester annyira büszke volt, hogy a sütinek a saját nevét adta.</p>
      <figure>
        <img src="http://media.borsonline.hu/cikk/20/191615/gallery-picture/645w/2016230_dobos-c-jozsef-mandadb1.jpg"/>
        <figcaption>Dobos C. József 1884-ben rakta össze a receptet © Mandadb</figcaption>
      </figure>
      <p>– Más okok­ból is büszke va­gyok arra, hogy végre eljutott idáig a dobostorta. Annak idején édesapám volt az Ipartestület elnöke, és ő terjesztette fel először, hogy a dobostortát hungarikummá nyilvánítsák. Lassan, de biztosan célba ért a munkája – mondja büszkén a Borsnak Pataky Ádám.</p>
      <blockquote><b>Ilyen az igazi!</b> <br/>1 darab 22 centiméter átmérőjű tortához kell 6 darab piskótalap. Receptje: 6 tojássárgáját jól kikeverünk 3 lat (5 deka) porcukorral, <br/>6 darab tojásfehérjét felverünk habnak, jó keményre, <br/>3 lat (5 deka) porcukorral, utána összekeverjük a kikevert sárgáját, 6 lat (10 deka) liszttel és 2 lat (3 és fél deka) olvasztott vajjal. Egy tortához szükséges krém összeállítása: 4 darab egész tojás, 12 lat porcukor (20 deka), 14 lat (23 és fél deka) teavaj, 2 lat szilárd kakaómassza (3 és fél deka), 1 lat vanílliás cukor (1,7 deka), 2 lat kakaóvaj (3 és fél deka), 1 tábla csokoládé (20 deka). A fenti 4 tojást, 12 lat porcukrot gázon felverünk, és ha meleg, addig keverjük a gázról levéve, amíg ki nem hűl. 14 lat vajat jól kikeverünk, 1 lat vanílliás cukrot teszünk bele, 2 lat olvasztott kakaóval és 2 lat olvasztott kakaóvajjal összekeverjük a 12 lat felmelegített puha állapotában levő táblacsokoládét is. Ezután a hideg tojásos masszával összeöntjük és jó átkeverés után 5 lapot összetöltünk, a hatodikat áthúzzuk dobos cukorral és 20 részre vágjuk.</blockquote>
    </article>
  </body>
</html>