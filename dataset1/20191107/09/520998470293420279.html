<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/chernivtsi/gelsinska-spilka-zaklikala-prezidenta-zasuditi-zaboronu-provedennya-lgbt-zahodiv-u-chernivcyah-379941"/>
    <meta property="og:site_name" content="Погляд"/>
    <meta property="article:published_time" content="2019-11-07T09:09:00+00:00"/>
    <meta property="og:title" content="Гельсінська спілка закликала президента засудити заборону проведення ЛГБТ-заходів у Чернівцях"/>
    <meta property="og:description" content="Українська Гельсінська спілка з прав людини та інші правозахисні організації написали заяву через мораторій Чернівецької міської ради на проведення публічних ЛГБТ-заходів"/>
  </head>
  <body>
    <article>
      <h1>Гельсінська спілка закликала президента засудити заборону проведення ЛГБТ-заходів у Чернівцях</h1>
      <h2>Відповідну заяву правозахисники опублікували на своєму сайті</h2>
      <address>
        <time datetime="2019-11-07T09:09:00+00:00">07 Nov 2019, 09:09</time>
      </address>
      <p>Українська Гельсінська спілка з прав людини та інші правозахисні організації написали заяву через мораторій Чернівецької міської ради на проведення публічних ЛГБТ-заходів. Відповідну заяву правозахисники <a href="https://helsinki.org.ua/appeals/zaiava-shchodo-rishennia-chernivets-koi-mis-koi-rady-zaboronyty-provedennia-na-terytorii-mista-lhbt-zakhodiv/?fbclid=IwAR1OJA_5sLcGKPGpvSmedprtrX5EJxe_OWSMXyqZUnpnbWYeAwKfLX5MqDY">опублікували</a> на своєму сайті, передає <a href="https://www.unn.com.ua/">УНН</a>.</p>
      <p>"31 жовтня 2019 року Чернівецька <a href="https://pogliad.ua/news/chernivtsi/u-chernivcyah-pidtrimali-peticiyu-pro-zaboronu-provedennya-zahodiv-lgbt-spilnoti-379615">міська рада без обговорення підтримала проект рішення</a> від 29 серпня 2019 року "Про розгляд електронної петиції гр. Гунька М. І. щодо внесення змін до Статуту територіальної громади міста про заборону ЛГБТ-заходів". Цим рішенням Статут територіальної громади міста Чернівці доповнено новою статтею 53 наступного змісту:</p>
      <p>"Стаття 53. Щодо встановлення мораторію на проведення ЛГБТ-заходів".</p>
      <p>1. На час дії статті 51 Конституції України, враховуючи положення Конвенції ООН про права дитини, встановити на території міста Чернівці мораторій на проведення публічних ЛГБТ-заходів".</p>
      <p>Правозахисники зазначили, що міський голова Чернівців <a href="https://pogliad.ua/news/chernivtsi/o-kaspruk-skoristaetsya-pravom-veto-schodo-rishennya-pro-zaboronu-provedennya-zahodiv-lgbt-spilnot-u-chernivcyah-379806">Олексій Каспрук ветував це рішення</a>, і вони "вітають таку позицію мера міста в демократичній державі", проте, вони зазначили, що наразі "залишається загроза, що депутати подолають вето очільника міста, а відповідний пункт буде внесений до статуту".</p>
      <p>"На нашу думку, рішення, ухвалене депутатами Чернівецької міської ради, є нікчемним та неправомірним, адже:</p>
      <ol>
        <li>Зазначена петиція Миколи Гунька містить заклики до посягання на права людини та основоположні свободи (у цьому випадку — свободу мирних зібрань), а отже, не відповідає вимогам п. 1.4. Положення про електронні петиції в м. Чернівці.</li>
        <li>9 липня 2019 року автор петиції був офіційно поінформований виконавчим комітетом Чернівецької міської ради про відсутність правових підстав для підготовки відповідного проекту рішення.</li>
        <li>Проект рішення від 29 серпня 2019 року "Про розгляд електронної петиції гр. Гунька М. І. щодо внесення змін до Статуту територіальної громади міста про заборону ЛГБТ-заходів":</li>
      </ol>
      <ul>
        <li>суперечить статтям 24 і 39 Конституції України та статтям 11 і 14 Європейської Конвенції про захист прав людини та основоположних свобод (свобода зібрань та об’єднання, а також заборона дискримінації, відповідно);</li>
        <li>порушує частину 3 статті 24 Закону України "Про місцеве самоврядування в Україні";</li>
        <li>ставить під загрозу позитивну оцінку реалізації Плану дій з лібералізації ЄС візового режиму для України, четвертим блоком якого було визначено зовнішні відносини та фундаментальні права (недискримінація громадян України, іноземців, осіб без громадянства, вразливих груп, захист меншин).</li>
        <li>містить хибне та маніпулятивне твердження, що проведення публічних ЛГБТ-заходів суперечить статті 51 Конституції України та статті 29 Конвенції ООН про права дитини", — написали правозахисники.</li>
      </ul>
      <p>У заяві також зазначається, що "такі дії депутатів Чернівецької міської ради є суттєвим наступом на права та свободи людини, неприпустимі у суспільстві, що прагне стати частиною демократичного світу, завдають шкоди іміджу не лише міста Чернівці, а й міжнародній репутації України".</p>
      <p>Таким чином, правозахисники закликають:</p>
      <ol>
        <li>Чернівецьку міську раду — скасувати рішення від 31 жовтня 2019 року.</li>
        <li>Уповноваженого Верховної Ради України з прав людини Людмилу Денісову відреагувати на цей випадок в межах своїх повноважень.</li>
        <li>Верховну Раду України, Президента України стати на захист конституційних прав громадян України та публічно засудити дії Чернівецької міської ради щодо заборони проведення публічних ЛГБТ-заходів.</li>
      </ol>
      <p>Слід зазначити, що ініціаторами-підписантами заяви стали Українська Гельсінська спілка з прав людини, Харківська правозахисна група, ГО Точка опори ЮА, ГО "Батьківська Ініціатива "ТЕРГО", ГО "Правозахисний ЛГБТ Центр "Наш світ", ГО "АЛЬЯНС.ГЛОБАЛ", Центр прав людини ZMINA, Асоціація УМДПЛ, ВГО "Гей-Форум України".</p>
      <p>Окремо під заявою можуть підписатись й інші охочі громадяни.</p>
      <related>
        <h4>Схожі записи</h4>
        <a href="https://pogliad.ua/news/chernivtsi/o-kaspruk-skoristaetsya-pravom-veto-schodo-rishennya-pro-zaboronu-provedennya-zahodiv-lgbt-spilnot-u-chernivcyah-379806"/>
        <a href="https://pogliad.ua/news/chernivtsi/u-chernivcyah-pidtrimali-peticiyu-pro-zaboronu-provedennya-zahodiv-lgbt-spilnoti-379615"/>
        <a href="https://pogliad.ua/news/bukovina/u-chernivcyah-sudili-cholovika-yakiy-zdav-chuzhiy-avtomobil-na-metalobruht-379147"/>
        <a href="https://pogliad.ua/news/chernivtsi/u-chernivcyah-zasudili-cholovika-za-vbivstvo-sobaki-na-ochah-u-ditey-378936"/>
      </related>
    </article>
  </body>
</html>