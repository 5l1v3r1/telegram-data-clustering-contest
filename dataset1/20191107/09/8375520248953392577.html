<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ninishnya-vlada-buduje-v-ukrajini-rezhim-putinskogo-zrazka-jevropeyska-solidarnist--638331.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T09:40:30+00:00"/>
    <meta property="og:title" content="Нинішня влада будує в Україні режим путінського зразка – «Європейська солідарність»"/>
    <meta property="og:description" content="У партії Порошенка прокоментували обшуки у власника телеканалу «Прямий»"/>
  </head>
  <body>
    <article>
      <h1>Нинішня влада будує в Україні режим путінського зразка – «Європейська солідарність»</h1>
      <address>
        <time datetime="2019-11-07T09:40:30+00:00">07 Nov 2019, 09:40</time>
      </address>
      <h4>У партії Порошенка прокоментували обшуки у власника телеканалу «Прямий»</h4>
      <p>Після вчорашніх намірів запровадити кримінальну відповідальність для журналістів за так звану «неправдиву інформацію» влада почала реалізовувати свої плани наступу на свободу слова. Про це йдеться в заяві партії «Європейська солідарність».</p>
      <p>Так у політсилі відреагували на <a href="https://glavcom.ua/news/slidchi-dbr-provodyat-obshuki-u-vlasnika-telekanalu-pryamiy-638316.html">обшуки, які сьогодні слідчі ДБР влаштували</a> в офісі власника каналу «Прямий» Володимира Макеєнка.</p>
      <p>«Прямий» канал залишається одним з небагатьох засобів масової інформації, який не співає осанну президенту Зеленському. Саме з цим ми пов’язуємо обшуки в офісі Володимира Макеєнка, який є власником «Прямого каналу». Ключову роль у цих діях, як завжди, відіграє поплічник Януковича Портнов та його «шістка» керівник ДБР Труба», - йдеться у заяві.</p>
      <p>У політсилі Петра Порошенка нагадали, що Україна переживала різні часи, «але до подібного тиску на засоби масової інформації не вдавалися навіть у часи Януковича».</p>
      <p>«Наступ на свободу слова є одним з елементів зміни геополітичного курсу країни, який проводить нинішня влада. Мотиви влади зрозумілі – побудова в Україні режиму путінського зразка, коли правляча монобільшість вже поставила під контроль президента Зеленського усі правоохоронні структури та суди», - повідомили у «ЄС».</p>
      <p>У «Європейській солідарності» планують звертатися з відповідними заявами до європейських структур та міжнародних організацій, «оскільки дії української влади не відповідають стандартам європейської демократії та повертають Україну в русло російського штибу авторитарної політики».</p>
      <p>Також нагадаємо, що <a href="https://glavcom.ua/news/zhurnalisti-za-nepravdivu-informaciyu-nestimut-vidpovidalnist-borodyanskiy-638118.html">в Україні планують запровадити відповідальність журналістів</a> за розповсюдження неправдивої або маніпулятивної інформації.</p>
      <p>Як відомо, 6 листопада у Верховній Раді <a href="https://glavcom.ua/news/u-radi-prohodyat-sluhannya-shchodo-bezpeki-zhurnalistiv-638112.html">відбулися парламентські слухання </a>«Безпека діяльності журналістів в Україні: стан, проблеми і шляхи їх вирішення».</p>
      <p>Нагадаємо, що президент Володимир <a href="https://glavcom.ua/news/zelenskiy-stvoriv-radu-z-pitan-svobodi-slova-povniy-spisok-638059.html">Зеленський створив Раду з питань свободи слова,</a> до якої увійшли 15 осіб.</p>
      <p>Також нагадаємо, що повідомлялося, що <a href="https://glavcom.ua/kyiv/news/u-kijivskiy-pizza-veterano-zasnovaniy-veteranami-ato-vidbuvsya-obshuk-video-638052.html">5 листопада в піцерії Pizza Veterano на Софіївській, 8 у центрі Києва стався обшук.</a></p>
      <p>Народний депутат з фракції «Європейська солідарність» <a href="https://glavcom.ua/news/arjev-prokomentuvav-obshuki-u-pizza-veterano-yde-cilespryamovane-ckuvannya-zahisnikiv-ukrajini--638099.html">Володимир Ар’єв впевнений</a>, що це дуже схоже на цілеспрямовану кампанію для провокування ветеранського середовища.</p>
      <related>
        <a href="https://glavcom.ua/news/okupanti-zalishayutsya-na-svojih-poziciyah-bilya-stanici-luganskoji-poroshenko-638293.html"/>
        <a href="https://glavcom.ua/news/arjev-prokomentuvav-obshuki-u-pizza-veterano-yde-cilespryamovane-ckuvannya-zahisnikiv-ukrajini--638099.html"/>
      </related>
    </article>
  </body>
</html>