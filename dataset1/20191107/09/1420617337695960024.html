<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/news/dispositivo-anti-abbandono-in-auto-obbligatorio-da-oggi-ecco-perche-lentrata-in-vigore-e-stata-il-solito-pasticcio-allitaliana.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-07T09:09:57+00:00"/>
    <meta property="og:title" content="Dispositivo anti abbandono in auto obbligatorio da oggi: ecco perché l’entrata in vigore della legge è stata il solito “pasticcio” all’italiana"/>
    <meta property="og:description" content="Precisiamo subito che quello del dispositivo anti abbandono in auto obbligatorio è un provvedimento assolutamente giusto e necessario..."/>
  </head>
  <body>
    <article>
      <h1>Dispositivo anti abbandono in auto obbligatorio da oggi: ecco perché l’entrata in vigore della legge è stata il solito “pasticcio” all’italiana</h1>
      <address><time datetime="2019-11-07T09:09:57+00:00">07 Nov 2019, 09:09</time> by <a rel="author" href="https://www.ilcorrieredellacitta.com/author/redazione" target="_blank">Redazione</a></address>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>Precisiamo subito che quello del <b>dispositivo anti abbandono</b> in auto obbligatorio è un provvedimento assolutamente giusto e necessario. Non si può infatti non essere d’accordo con una legge che certamente consentirà di trasportare in macchina i figli in modo più sicuro.</p>
      <p>Ciò che si contesta è, come al solito, <b>le modalità con cui l’obbligo è entrato (entrerà?) in vigore</b>: dal giorno alla notte, in pratica, si è passati dal marzo 2020 a…oggi,<b> giovedì 7 novembre 2019.</b></p>
      <p><b>Con tutto il caos che ne consegue</b>: basta digitare su google le parole <b>“dispositivo anti abbandono”</b> ed ecco spuntare tanti prodotti di cui, probabilmente, molte famiglie non sanno assolutamente nulla. </p>
      <h3>Dispositivo anti abbandono in auto obbligatorio: cosa prevede la legge</h3>
      <p>Il regolamento di attuazione<b> dell’articolo 172</b> del nuovo <a href="http://www.mit.gov.it/comunicazione/news/dal-7-novembre-vigore-lobbligo-dei-dispositivi-antiabbandono-contributo-di-30">Codice della Strada</a> specifica che l’obbligo riguarda l’installazione a bordo dei veicoli di un <b>dispositivo di allarme</b> la cui funzione è quella di prevenire l’abbandono dei bambini di età inferiore ai quattro anni. Sarà infatti in vigore il <a href="https://www.gazzettaufficiale.it/atto/serie_generale/caricaDettaglioAtto/originario?atto.dataPubblicazioneGazzetta=2019-10-23&amp;atto.codiceRedazionale=19G00130&amp;elenco30giorni=false">decreto ministeriale attuativo della legge 117/2018</a>, pubblicato in Gazzetta Ufficiale lo<b> scorso 23 ottobre 2019.</b></p>
      <p>Si attiva nel caso di <b>allontanamento del conducente</b> e può essere integrato nel seggiolino, oppure indipendente dal sistema di ritenuta del bambino. Per agevolare l’acquisto dei dispositivi, nel <b>Decreto Fiscale</b> è stato istituito un fondo e il riconoscimento di un <b>contributo economico di 30 euro</b> per ciascun dispositivo acquistato. Nei prossimi giorni verrà approvato il Decreto che disciplina le modalità per l’erogazione del contributo.</p>
      <p>II dispositivo anti abbandono può essere: (a) integrato all’origine nel sistema di ritenuta per bambini; (b) una dotazione di base o un accessorio del veicolo, compresi nel fascicolo di omologazione del veicolo stesso; (e) indipendente sia dal sistema di ritenuta per bambini sia dal veicolo.</p>
      <h4>Non tutti i sensori vanno bene, ecco le caratteristiche che devono avere</h4>
      <p>II <b>dispositivo anti abbandono</b> deve segnalare l’abbandono di un <b>bambino di età inferiore a 4 anni</b>, sul veicolo sul quale è trasportato, da parte del conducente del veicolo stesso mediante l’attivazione di uno dei segnali.</p>
      <ul>
        <li>Il dispositivo deve essere in grado di attivarsi automaticamente ad ogni utilizzo, senza ulteriori azioni da parte del conducente;</li>
        <li>Il dispositivo deve dare un segnale di conferma al conducente nel momento dell’avvenuta attivazione;</li>
        <li>Nel caso in cui il dispositivo rilevi la necessità di dare un segnale di allarme, quest’ultimo deve essere in grado di attirare l’attenzione del conducente tempestivamente attraverso appositi segnali visivi e acustici o visivi e aptici, percepibili all’interno o all’esterno del veicolo;</li>
        <li>Il dispositivo anti abbandono deve essere in grado di attivare il sistema di comunicazione</li>
        <li>Se alimentato da batteria, il dispositivo deve essere in grado di segnalare al conducente livelli bassi di carica rimanente;</li>
        <li>I dispositivi anti abbandono possono essere dotati di un sistema di comunicazione automatico per l’invio, per mezzo delle reti di comunicazione mobile senza fili, di messaggi o chiamate.</li>
      </ul>
      <h3>Dispositivo anti abbandono in auto: perché l’entrata in vigore dell’obbligo è stato il solito “pasticcio” all’Italiana</h3>
      <p>Dal punto di vista delle leggi siamo in grado, ahinoi, di rendere tutto maledettamente più complicato. In questo caso partiamo dalla <b>mancanza del periodo di adeguamento:</b> la legge <b>117/2018</b> prevede infatti <b>120 giorni di adeguamento</b> dall’entrata in vigore della stessa ma specifica, incredibilmente, che l’obbligo sarebbe già decorso dallo scorso 1° luglio 2019. Nessuno è intervenuto per modificare questo passaggio e dunque l’obbligo scatta immediatamente. <b>Siamo al paradosso.</b></p>
      <p>Scrive poi <i>Altroconsumo</i>: <i>«È paradossale poi che si obblighi i genitori ad un acquisto affrettato all’approssimarsi della stagione fredda, quando cioè il pericolo di ipertermia per i bambini è ai minimi livelli».</i></p>
      <p><b>Non c’è certezza del bonus fiscale</b>. Come si legge sul sito del Ministero <i>«nei prossimi giorni verrà approvato il Decreto che disciplina le modalità per l’erogazione del contributo»</i>: in pratica ancora non si sa nulla. L’unica speranza è <b>una deroga <i>last minute</i> </b>che interrompa le sanzioni ma per il momento su questo fronte, dalle istituzioni preposte, tutto tace. </p>
      <p><b>Il mercato non è pronto</b>. Ciò che si ipotizza ora è una massiccia corsa in negozi e punti vendita, anche online,<b> per accaparrarsi il primo dispositivo anti abbandono che capita</b>, almeno per mettersi al riparo dalle sanzioni. Peccato però che il mercato non sia pronto: stime da fonti autorevoli parlano di<b> 200, massimo 250mila dispositivi disponibili</b> tra qui è Natale a fronte di una richiesta di oltre<b> 2 milioni.</b></p>
      <h3>Dispositivo anti abbandono: le sanzioni</h3>
      <p>Chiudiamo con l’aspetto che preoccupa di più le famiglie, ovvero le multe. Chi non sarà trovato in regola dovrà pagare somma da <b>81 euro a 326 euro</b>, più la decurtazione di 5 punti sulla patente. In caso di recidiva nell’arco di due anni, si passa alla sospensione della licenza di guida da 15 giorni a due mesi.</p>
      <p> </p>
      <related>
        <h4>Articoli correlati</h4>
        <a href="https://www.ilcorrieredellacitta.com/news/oroscopo-paolo-fox-8-novembre-2019-le-previsioni-segno-per-segno.html"/>
        <a href="https://www.ilcorrieredellacitta.com/ambiente/vincolo-mibac-storica-vittoria-al-consiglio-di-stato-saltano-anche-cogea-e-suvenergy.html"/>
        <a href="https://www.ilcorrieredellacitta.com/ultime-notizie/ardea-gittata-in-notturna-di-materiale-inquinante-per-ricoprire-le-buche-scatta-lallarme-sui-mandanti.html"/>
        <a href="https://www.ilcorrieredellacitta.com/news/million-day-6-novembre-2019-ecco-i-numeri-vincenti-di-stasera.html"/>
        <a href="https://www.ilcorrieredellacitta.com/ultime-notizie/monteverde-ubriaco-da-in-escandescenze-e-blocca-il-traffico-due-pattuglie-dei-carabinieri-e-due-della-polizia-municipale-per-bloccarlo.html"/>
        <a href="https://www.ilcorrieredellacitta.com/gaeta-e-terracina/gaeta-lomaggio-dei-volontari-della-protezione-civile-ai-tre-pompieri-deceduti-a-quargnento.html"/>
      </related>
    </article>
  </body>
</html>