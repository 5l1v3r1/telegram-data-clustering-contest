<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/07/tobb-mint-250-ezer-betoltetlen-allas-van-magyarorszagon?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-07T09:20:01+00:00"/>
    <meta property="og:title" content="Több mint 250 ezer betöltetlen állás van Magyarországon"/>
    <meta property="og:description" content="Nagy része a feldolgozóiparban."/>
  </head>
  <body>
    <article>
      <h1>Több mint 250 ezer betöltetlen állás van Magyarországon</h1>
      <address><time datetime="2019-11-07T09:20:01+00:00">07 Nov 2019, 09:20</time> by <a rel="author">MTI </a></address>
      <p>A magyar gazdaság egyre erősödő problémája a munkaerőhiány, több mint 250 ezer álláshely áll betöltetlenül. A legnagyobb gond az iparban, ezen belül is a feldolgozóiparban, az egészségügy és a szociális ellátás, valamint a kereskedelem és a vendéglátás területén érzékelhető - derül ki a BDO Magyarország közelmúltban készült elemzéséből, amelyet szerdán jutattak el az MTI-nek.</p>
      <p>A Magyarországon működő vállalatának közleménye szerint az iparban a mérnöki pozíciókba (villamos-, gépész- és vegyészmérnökök) keresnek leginkább munkatársakat.</p>
      <p>Az elemzés szerint ezen a területen várhatóan a következő években tovább romlik a helyzet, ugyanis a nemzetközi cégek nagy fejlesztőközpontjai, amelyek Nyugat-Európában, az Egyesült Államokban és a Távol-Keleten is megtalálhatóak, elszívják a magyar munkaerőpiacról a tehetséges szakembereket.</p>
      <p>A munkaerőhiány mértéke a következő néhány évben tovább nőhet, ám ennek üteme több intézkedés hatékony kombinálásával mérsékelhető. Példaként a bérek folyamatos emelését, illetve külföldi (elsősorban ukrán) munkaerő alkalmazását említették. Előbbinél azonban arra hívták fel a figyelmet, hogy ez hosszabb távon komoly megtérülési és versenyképességi problémákhoz vezet, utóbbinál pedig kiemelték a nyelvi korlátokat, amelyek miatt a BDO szerint az ukrán munkásokat főként fizikai munkák elvégzésénél alkalmazzák.</p>
      <p>A munkaerőhiány kezelésében a BDO szerint a belföldi munkaerő mobilitásának erősítésében rejlik komoly lehetőség, amely magában foglalja többek között az utazás megkönnyítését, a szálláshely és bérlakások biztosítását.</p>
      <p>De az egyedi munkakörülmények kialakítása is vonzó lehet a munkavállalók számára, így például a távmunka vagy olyan részmunkaidős lehetőségek, amelyek főként a kismamák, kisgyerekesek és nyugdíjasok munkába állását könnyíthetik meg.</p>
      <p>A BDO ugyanakkor arra is rámutatott, hogy mivel a munkaerőhiány várhatóan hosszú ideig fennálló probléma marad, a cégeknek számolniuk kell az egyszerűbb folyamatok automatizálásával is.</p>
    </article>
  </body>
</html>