<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/1ne8bq/skarstein-og-ramm-skal-lede-idrettsgallaen"/>
    <meta property="og:site_name" content="Aftenbladet"/>
    <meta property="article:published_time" content="2019-11-07T09:15:07+00:00"/>
    <meta property="og:title" content="Skarstein og Ramm skal lede Idrettsgallaen"/>
    <meta property="og:description" content="Parautøveren Birgit Skarstein (30) skal lede Idrettsgallaen sammen med NRKs egen Nicolay Ramm (30)."/>
  </head>
  <body>
    <article>
      <h1>Skarstein og Ramm skal lede Idrettsgallaen</h1>
      <h2>Parautøveren Birgit Skarstein (30) skal lede Idrettsgallaen sammen med NRKs egen Nicolay Ramm (30).</h2>
      <address><time datetime="2019-11-07T09:15:07+00:00">07 Nov 2019, 09:15</time> by <a rel="author">NTB</a></address>
      <p>Skarstein har selv hentet hjem trofeer på Idrettsgallaen de to siste årene. Roeren og langrennsutøveren gleder seg til idrettens store prisutdeling i Hamar 4. januar.</p>
      <p>– Jeg er så glad i norsk idrett, så det å få lede idrettens festkveld er ordentlig stas, sier Birgit Skarstein.</p>
      <p>– Jeg har selv fått kjenne på verdien av å ha et fellesskap i ryggen. Nå håper jeg å kunne dele den følelsen med mange flere, heter det i en pressemelding.</p>
      <aside>
        <a href="https://www.aftenbladet.no/article/sa-zGbbV4.html">Ett år til Paralympics i Tokyo: Dette er de største norske medaljehåpene.</a>
      </aside>
      <p>Skarstein er ny i jobben. Ramm var også programleder sist januar.</p>
      <p>– Birgit er en foregangskvinne og et stort forbilde for så mange både i og utenfor idretten. I tillegg har hun en sterk formidlingsevne og utstråling, sier Hasnaoui og fortsetter:</p>
      <p>– Nicolay er en superdyktig programleder. Det er en drøm å få jobbe med dem begge. De blir et strålende vertskap for Idrettsgallaen, sier NRKs prosjektleder Nadia Hasnaoui.</p>
      <p>Birgit Skarstein tok sitt første VM-gull i roing i 2014. Hun er blitt verdensmester også de tre siste årene. Hun har også fire VM-medaljer i langrenn.</p>
      <p>Skarstein vant prisen for beste kvinnelige funksjonshemmede utøver under Idrettsgallaen både i 2018 og 2019. I mai i år ble hun også tildelt Egebergs ærespris.</p>
      <p>Idrettsgallaen ble arrangert første gang i 2002.</p>
    </article>
  </body>
</html>