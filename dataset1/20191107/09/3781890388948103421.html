<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740474"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T09:23:00+00:00"/>
    <meta property="og:title" content="โผล่อีก9เหยื่อแก๊ง'ลิขสิทธิ์' เจ็บใจอุ้มลูกหาเงิน3หมื่นจ่าย"/>
    <meta property="og:description" content="เหยื่อลิขสิทธิ์โผล่บุรีรัมย์ตำบลเดียวกัน 9 ราย เผยถูกหลอกสั่งทำกระเป๋า-เสื้อกันฝนลายโดเรม่อน นัดส่งปุ๊บจับปั๊บ ต้องวุ่นหาเงินจ่าย 3-7 หมื่นบาท  วอนผู้รู้กฎหมายแนะนำการแจ้งความดำเนินคดี"/>
  </head>
  <body>
    <article>
      <h1>โผล่อีก9เหยื่อแก๊ง'ลิขสิทธิ์' เจ็บใจอุ้มลูกหาเงิน3หมื่นจ่าย</h1>
      <address>
        <time datetime="2019-11-07T09:23:00+00:00">07 Nov 2019, 09:23</time>
      </address>
      <p>
        <b>เหยื่อลิขสิทธิ์โผล่บุรีรัมย์ตำบลเดียวกัน 9 ราย เผยถูกหลอกสั่งทำกระเป๋า-เสื้อกันฝนลายโดเรม่อน นัดส่งปุ๊บจับปั๊บ ต้องวุ่นหาเงินจ่าย 3-7 หมื่นบาท  วอนผู้รู้กฎหมายแนะนำการแจ้งความดำเนินคดี</b>
      </p>
      <p>เมื่อวันที่ 7 พ.ย. 62 ผู้สื่อข่าวได้รับการร้องเรียนจากชาวบ้าน ต.พระครู อ.เมือง จ.บุรีรัมย์ ว่า อยากจะให้ผู้รู้ด้านกฎหมายมาแนะนำการดำเนินการคดีทางกฎหมายกับกลุ่มอ้างตัวเป็นผู้รับมอบอำนาจมาจับลิขสิทธิ์ หลังจากทราบข่าวความเคลื่อนไหวจนตาสว่าง และคิดว่ากลุ่มพวกตนน่าจะถูกต้มตุ๋นเช่นกัน จึงเดินทางไปตรวจสอบ พบมีผู้ถูกหลอกล่อซื้อสินค้าเป็นกระเป๋า เสื้อกันฝน และอื่นๆ ภายในตำบลพระครู 9 ราย ส่วนใหญ่จะสั่งสินค้าเป็นโลโก้โดเรม่อนและได้จ่ายเงินให้กับกลุ่มที่อ้างเป็นตัวแทนลิขสิทธิ์ รายละ 30,000-70,000 บาท<br/><br/>น.ส.กาญจนา แก้วฉลาด อายุ 26 ปี บ้านเลขที่ 31 หมู่ 10 ต.พระครู อ.เมือง จ.บุรีรัมย์ หนึ่งในผู้เสียหาย เล่าว่า ตนมีอาชีพทำนา จะใช้เวลาว่างถักสินค้าเป็นงานฝีมือ เช่น กระเป๋า ปลอกหมอน และอื่นๆ แล้วแต่ลูกค้าทางออนไลน์จะสั่ง ต่อมาได้มีคนทักเฟชบุ๊กมาอยากได้กระเป๋าใส่แก้วน้ำ ตนเองบอกว่ามีเพียง 2 ใบ แต่ลูกค้าต้องการ 20 ใบ ตกลงราคาใบละ 129 บาท จากราคา 139 บาท ตนดีใจตั้งใจถักทั้งวันทั้งคืน แต่ทำได้เพียง 15 ใบต้องรีบเอาไปส่งเพราะลูกค้าเร่งเอาสินค้า กระทั่้่งเมื่อวันที่ 22 มิ.ย. ลูกค้าได้นัดส่งสินค้าที่ห้างสรรพสินค้าแห่งหนึ่งในตัว จ.บุรีรัมย์ นัดส่งของก่อนจะมีเจ้าหน้าที่ตำรวจและทีมงานออกมาแสดงตัวเป็นตัวแทนลิขสิทธิ์แล้วพาไปคุยกันที่ สภ.เมืองบุรีรัมย์ เรียกค่าเสียหาย 70,000 บาท ก่อนจะเจรจาต่อรองเหลือ 30,000 บาท<br/><br/>"หลังจากมีข่าวออกมา ตนเริ่มจับต้นชนปลายถึงเหตุการณ์ที่ตนถูกหลอก รู้สึกเจ็บใจมาก โดยเฉพาะเงินค่าปรับที่จ่ายไป 30,000 บาท แถมยึดกระเป๋าไปอีกหนำซ้ำยังเรียกเอาเงินค่ามัดจำ ซึ่งเป็นเงินที่โอนมาจำนวน 400 บาท ซึ่งกลุ่มนี้ยังคิดอยากได้อีก" น.ส.กาญจนา กล่าว</p>
      <figure>
        <img src="https://www.dailynews.co.th/admin/upload/20191107/news_IztjOKbysi160637_533.jpg?v=20191107178?v=4574"/>
      </figure>
      <p>ขณะที่ น.ส.ยุวดี ถาวุฒิ อายุ 28 ปี ซึ่งเป็นผู้เสียหายอีกราย กล่าวว่า ตนก็ถูกหลอกสั่งทำเสื้อกันฝนโดเรม่อน เมื่อถึงเวลานัดก็ออกมาแสดงตัวแล้วจับกุม ให้จ่าย 30,000 บาท เป็นค่าไกล่เกลี่ยเช่นเดียวกัน ยอมรับว่าวันถูกจับลำบากมาก ก่อนจะออกไปส่งของ บอกแม่ให้ดูแลลูกวัย 2 เดือนไว้ให้รอก่อนจะไปส่งของแล้วจะซื้อของมาฝาก แต่กลับโดนจับ ลูกไม่ได้กินนมต้องวิ่งวุ่นหาเงินพากันอุ้มลูกมาให้นมถึงโรงพัก จึงอยากจะร้องขอให้ผู้รู้กฎหมายใจบุญมาแนะนำการดำเนินคดีกับคนกลุ่มนี้ หลังทราบข่าวว่าน่าจะเข้าข่ายกรรโชกทรัพย์เพราะสัญลักษณ์โดเรม่อน ไม่อยู่ในลิขสิทธิ์แล้ว โดยตนเองจำได้ว่าคือบุคคลที่มาจับตนตามภาพที่ปรากฎในโลกออนไลน์ กรณีบุกจับลิขสิทธิ์ในเขตจังหวัดภาคอีสาน.</p>
    </article>
  </body>
</html>