<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/catania-sequestrati-4-kg-di-cocaina-arrestati-i-2-corrieri-che-percepivano-il-reddito-di-cittadinanza.html"/>
    <meta property="og:site_name" content="Tempostretto"/>
    <meta property="article:published_time" content="2019-11-07T09:58:05+00:00"/>
    <meta property="og:title" content="Catania: sequestrati 4 kg di cocaina. arrestati i 2 corrieri che percepivano il reddito di cittadinanza"/>
    <meta property="og:description" content="I finanzieri hanno tratto in arresto 2 corrieri che trasportavano, a bordo di un’auto a noleggio, oltre 4 kg. di cocaina. L’operazione, all’uscita della Tangenziale di Catania (San Giovanni Galermo), è stata portata a termine dai militari del Gruppo Operativo Antidroga (G.O.A.) del G.I.C.O. del Nucleo di Polizia Economico- Finanziaria di Catania con la collaborazione […]"/>
  </head>
  <body>
    <article>
      <h1>Catania: sequestrati 4 kg di cocaina. arrestati i 2 corrieri che percepivano il reddito di cittadinanza</h1>
      <address><time datetime="2019-11-07T09:58:05+00:00">07 Nov 2019, 09:58</time> by <a rel="author" href="https://www.tempostretto.it/author/dario-rondinella" target="_blank">Dario Rondinella</a></address>
      <p>I finanzieri hanno tratto in arresto 2 corrieri che trasportavano, a bordo di un’auto a noleggio, oltre 4 kg. di cocaina. L’operazione, all’uscita della Tangenziale di Catania (San Giovanni Galermo), è stata portata a termine dai militari del Gruppo Operativo Antidroga (G.O.A.) del G.I.C.O. del Nucleo di Polizia Economico- Finanziaria di Catania con la collaborazione di personale della Compagnia Pronto Impiego di Catania (Baschi Verdi).</p>
      <p>L’attenzione dei Finanzieri operanti veniva attratta da una manovra stradale scomposta improvvisamente effettuata dal conducente del veicolo poi immediatamente sottoposto a controllo. Quest’ultimo, M.M. (cl.1963) nato a Catania e domiciliato a Misterbianco (CT) con precedenti per reati contro il patrimonio, alla vista della pattuglia delle Fiamme Gialle, tentava di spostarsi irresponsabilmente sulla corsia di marcia opposta a quella dove attendevano i militari così tentando invano di eludere un’eventuale ispezione del veicolo. I Finanzieri non esitavano a raggiungerlo, a piedi, nella corsia opposta e, non senza pericolo, gli intimavano l’alt.</p>
      <p>All’atto dell’intervento, dopo le prime domande di rito poste dai Finanzieri, sia il conducente che il passeggero, una donna catanese (P.M.G., cl.1966), palesavano inequivocabili segni di nervosismo, provando a celare quanto poi rinvenuto in una busta custodita da P.M.G. dinnanzi al sedile.</p>
      <p>La successiva perquisizione dell’autoveicolo noleggiato, infatti, confortava l’intuizione dei Finanzieri che rinvenivano, 4 panetti di cocaina purissima del peso complessivo lordo di kg. 4,355. Lo stupefacente, custodito con nastro adesivo da imballaggio e cellophane, diretto a rifornire il mercato catanese, avrebbe potuto fruttare al dettaglio fino a 2 milioni di euro.</p>
      <p>Informata la Procura della Repubblica di Catania, i due soggetti venivano tratti in arresto per l’illecita detenzione di stupefacenti e condotti presso il carcere cittadino di “Piazza Lanza”. Da preliminari accertamenti economico-finanziari, i due arrestati risultavano percepire il reddito di cittadinanza, la cui fruizione sarà revocata.</p>
      <p>Dario Rondinella</p>
    </article>
  </body>
</html>