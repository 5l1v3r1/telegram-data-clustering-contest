<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/po-takove-dobe-jsem-pozvanku-necekal-priznal-rachunek/1818212?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T09:39:00+00:00"/>
    <meta property="og:title" content="Po takové době jsem pozvánku nečekal, přiznal Rachůnek"/>
    <meta property="og:description" content="Leksand (Švédsko) - Po dlouhých šesti a půl letech se dočkal návratu do hokejové reprezentace Tomáš Rachůnek. Osmadvacetiletý útočník za to vděčí osobní produktivitě, ale i povedenému vstupu Karlových Varů do sezony."/>
  </head>
  <body>
    <article>
      <h1>Po takové době jsem pozvánku nečekal, přiznal Rachůnek</h1>
      <address><time datetime="2019-11-07T09:39:00+00:00">07 Nov 2019, 09:39</time> by <a rel="author" href="http://www.ctk.cz/" target="_blank">ČTK</a></address>
      <p>Leksand (Švédsko) - Po dlouhých šesti a půl letech se dočkal návratu do hokejové reprezentace Tomáš Rachůnek. Osmadvacetiletý útočník za to vděčí osobní produktivitě, ale i povedenému vstupu Karlových Varů do sezony.</p>
      <p>"Byl jsem rozhodně překvapený z nominace po takové době, nečekal jsem to. Strašně si toho vážím a jsem hrozně moc rád, že tady mohu být," řekl novinářům Rachůnek, který během kariéry okusil zámořskou juniorskou OHL a zahrál si také v Kontinentální lize.</p>
      <p>Reprezentoval naposledy koncem dubna 2013. "Jako první se mi vybaví, že jsem tam byl s bráchou Ivanem. Je s tím spojena spousta zážitků. A jak jsem se od té doby změnil? Člověk je od té doby zkušenější a vyzrálejší, hokejově se posune," uvedl Rachůnek.</p>
      <p>V reprezentační kabině si vzhledem k dlouhé odmlce připadal trošku jako nováček. Spoluhráče, s nimiž bude hájit české barvy na turnaji Karjala, ale znal. "Myslím, že tehdy před lety tam nebyl nikdo z nich, ale většinu kluků samozřejmě znám, ať už z extraligy, nebo z působení v mládežnických reprezentacích," konstatoval Rachůnek.</p>
      <p>I po letech tušil, co mezinárodní hokej obnáší. "Vím, do čeho jdu a co do toho očekávat. Bude to určitě o dost rychlejší, hráči budou kvalitnější, bude to po všech stránkách náročnější," řekl Rachůnek. "Žádné osobní cíle si nedávám. Jsem fakt rád, že jsem tady, užívám si to a chci být platný pro tým," prohlásil.</p>
      <p>K pozvánce mu pomohla herní pohoda klubu. "Hodně jsme se zvedli jako tým a daří se nám, pohybujeme se nahoře v tabulce, což pak souvisí s tím, že si věříme. Hrajeme fakt dobře týmově a rozumíme si i v lajně. Hrajeme spolu už třetím rokem, takže o sobě víme a dá se říct, že hrajeme hodně věcí poslepu," uvedl Rachůnek.</p>
      <p>Sám je třetím nejproduktivnějším hráčem extraligy, když si za 18 zápasů připsal 21 bodů díky osmi gólům a 13 nahrávkám. "Jsem rád, že se mi daří, ale nijak to neprožívám. Já se na to nijak nesoustředím, zároveň si toho ale moc vážím a jsem za to rád," pochvaloval si Rachůnek.</p>
      <p>"Ve Varech už mám nějakou pozici a očekává se ode mě, abych byl produktivní v ofenzivě. V tomto ročníku se nám daří nadstandardně a vše se na sebe pak nabaluje. Zatím je to super sezona," dodal Rachůnek.</p>
      <p>Ve výběru kouče Miloše Říhy staršího je i s klubovým spoluhráčem Ondřejem Beránkem. "V klubu jsou rádi a přejí nám to, je to dobrá vizitka pro celý klub," podotkl Rachůnek.</p>
      <p>Mrzelo ho jen, že chybí další tahoun ofenzivy Energie Jakub Flek. "Je to škoda, mohli jsme si třeba zahrát spolu všichni tři pohromadě, ale těch turnajů je hodně a on si tu šanci ještě určitě vybojuje," řekl Rachůnek.</p>
    </article>
  </body>
</html>