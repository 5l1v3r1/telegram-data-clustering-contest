<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191107_04705030"/>
    <meta property="og:site_name" content="De Standaard"/>
    <meta property="article:published_time" content="2019-11-07T02:20:00+00:00"/>
    <meta property="og:title" content="VS bemiddelen onverwacht in dispuut over Grote Ethiopische Renaissancedam"/>
    <meta property="og:description" content="Washington verwelkomde vertegenwoordigers van Ethiopië, Egypte en Soedan om een oplossing te vinden voor hun tegengestelde belangen in de bouw van een giga..."/>
  </head>
  <body>
    <article>
      <h1>VS bemiddelen onverwacht in dispuut over Grote Ethiopische Renaissancedam</h1>
      <address>
        <time datetime="2019-11-07T02:20:00+00:00">07 Nov 2019, 02:20</time>
      </address>
      <p>Washington verwelkomde vertegenwoordigers van Ethiopië, Egypte en Soedan om een oplossing te vinden voor hun tegengestelde belangen in de bouw van een gigantische dam in de Nijl.</p>
      <p>De Amerikaanse president Donald Trump toonde zich woensdag tevreden over een onderhoud met vertegenwoordigers uit Egypte, Ethiopië en Soedan over de Grote Ethiopische Renaissancedam.</p>
      <p>‘De vergadering is goed verlopen en de besprekingen zullen tijdens de dag worden voortgezet!’ schreef Trump in een Twitterbericht.</p>
      <figure>
        <iframe data-src="https://twitter.com/realDonaldTrump/status/1192157303753125888?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>
        <b>Twistpunt</b>
      </p>
      <p>De bouw van de Grote Ethiopische Renaissancedam vormt al jarenlang een twistpunt tussen de drie buurlanden. De gigantische dam bevindt zich op Ethiopisch grondgebied, dichtbij de grens met Soedan.</p>
      <p>Voor Ethiopië vormt de dam van 4 miljard dollar het speerpunt van haar streven om de grootste energie-exporteur van Afrika te worden. Het waterkrachtproject is volgens Addis Abeba cruciaal voor de economische ontwikkeling van het land. Ook Soedan, dat tussen Egypte en Ethiopië ligt, heeft baat bij de dam.</p>
      <p>Egypte is echter bezorgd over de invloed van de dam op de stroming van de Nijl. De snel groeiende Egyptische bevolking van bijna 100 miljoen, hangt voor ongeveer 90% van zijn zoet water af van de rivier. Caïro vreest dat de watercrisis waarmee Egypte nu al kampt, nog zal verergeren eens Ethiopië het reservoir achter de gigantische dam stroomopwaarts begint te vullen. De Egyptenaren zien de dam als een existentiële bedreiging van hun landbouw, hun water- en stroomvoorziening. Ze eisen dan ook garanties van Ethiopië om rampscenario’s te voorkomen.</p>
      <p>Ethiopië beschuldigt Egypte er echter van haar greep op het water van de Nijl te willen behouden, op basis van overeenkomsten gesloten in een koloniaal verleden. Volgens Addis Abeba tracht Caïro het damproject te gijzelen door allerlei regels over de vulling en de werking van de dam voor te schrijven.</p>
      <p>Tot nog toe kwamen de drie landen niet tot een vergelijk.</p>
      <p>
        <b>Verwondering over rol van VS</b>
      </p>
      <p>Verschillende experten zijn verwonderd dat Washington het dispuut nu ter harte zou nemen. Volgens Cameron Hudson, voormalig functionaris bij het Amerikaanse ministerie van Buitenlandse Zaken en senior fellow bij het Africa Center van de Atlantic Council, waren de Verenigde Staten immers nooit actief als bemiddelaar betrokken bij het waterprobleem. Witney Schneidman, voormalig plaatsvervangend assistent-staatssecretaris van Afrikaanse Zaken, uitte een soortgelijke verbazing. Hij zei echter ook dat een oplossing van het geschil over de Grote Ethiopische Renaissancedam cruciaal is voor de economische ontwikkeling van de regio. ‘Als de VS in dat proces een rol kunnen spelen, is dat een voordeel voor iedereen’, klonk het nog.</p>
    </article>
  </body>
</html>