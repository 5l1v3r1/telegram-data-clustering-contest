<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/30-evet-ker-az-ugyesz-vv-fanni-gyilkosara/186057"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-07T02:00:00+00:00"/>
    <meta property="og:title" content="30 évet kér az ügyész VV Fanni gyilkosára"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>30 évet kér az ügyész VV Fanni gyilkosára</mark>
      </h1>
      <address><time datetime="2019-11-07T02:00:00+00:00">07 Nov 2019, 02:00</time> by <a rel="author">uv</a></address>
      <p>
        <b>Ha beismeri VV Fanni elrablója, hogy meg is ölte a lányt, akkor 30 év raboskodással megúszhatja. De ha B. László továbbra is tagad, akkor akár élete végéig a rácsok között kell maradnia – a vádirat szerint.  Egykori ügy­véd­je felháborodott. </b>
        <b>Ha beismeri VV Fanni elrablója, hogy meg is ölte a lányt, akkor 30 év raboskodással megúszhatja. De ha B. László továbbra is tagad, akkor akár élete végéig a rácsok között kell maradnia – a vádirat szerint.  Egykori ügy­véd­je felháborodott.</b>
      </p>
      <p>Lassan két éve tartja lázban VV Fanni ügye az országot. <a href="http://www.borsonline.hu/celeb/emberolessel-vadoljak-de-otthon-maradhat-b-laszlo/184473">Október közepén kiderült</a>, hogy B. László ellen emberölés bűntette miatt emelt vádat a Fővárosi Főügyészség. Lapunk azonban most további részleteket tudott meg a vádiratban foglaltakról, amit a védők szerdán kaptak kézhez. Fővárosi Fő­ügyészség életfogytiglant kért B. Lászlóra, azzal, hogy legkorábban harminc év múlva bocsássák szabadon feltételesen. Az „alku” azonban csak akkor áll, ha B. László már az előkészületi ülésen váddal egyező beismerő vallomást tesz.</p>
      <p>– Ha B. László beismerő vallomást tesz, úgy harminc év börtönbüntetés vár rá, és a huszonhatmillió forintos bűnügyi költséget is neki kell viselnie – számolt be lapunknak a vádalku lehetőségéről dr. Brodmann Péter, a vádlott korábbi védője.</p>
      <p>– Ez természetesen nem opció számunkra, mivel nem követte el az emberölést, és véleményem szerint ebből a vádiratból megállapítható, hogy a bűntett nem valósult meg. Amennyiben mégis megállapítják a vádlott felelősségét, úgy a börtönévek határa a csillagos ég – folytatta a lehetőségeket a nagybácsi, aki korábban védőként volt jelen a gyilkossági ügyben, ám hamar kizárták, és a továbbiakban mint tanú idézték be.</p>
      <figure>
        <img src="http://media.borsonline.hu/cikk/20/191616/gallery-picture/645w/2016245_vv-fanni-015-1.jpg"/>
        <figcaption>VV Fanni holtteste mind a mai napig nem került elő © Végh István</figcaption>
      </figure>
      <p>– A kocsiban talált, véres kötél miatt DNS-mintát vettek tőlem, majd védőként kizártak az ügyből. B. László segítőjeként, és bűnpártolóként vizsgálták, hogy közöm van az ügyhöz, de semmi közöm semmihez, nincs rajta a sejtmintám a kötélen, de ennek ellenére sem engedtek vissza védőügyvédnek. Most pedig a nevem még csak nem is szerepel a vádiratban, sem a rajtam végzett vizsgálat, vagy a vallomásom. Mindenki más neve, vallomása viszont ott virít – csattant fel dr. Brodmann.</p>
      <p>– Szégyen ez az egész ügy, és László hülyesége a családunkra nézve, de nincs takargatnivalónk. Amit tett, hogy elvitte az ájult Fannit, ami a kamerán is látszik, azt elismeri, és viseli az azzal járó következményeket, de többet nem.</p>
      <figure>
        <img src="http://media.borsonline.hu/cikk/20/191616/gallery-picture/645w/2016258_laszlo-pt00311.jpg"/>
        <figcaption>B. László egy korábbi fotón a bíróságon. Jelenleg háziőrizetben van © Purger Tamás</figcaption>
      </figure>
      <p>A Bors már korábban megtudta azt is, hogy B. László július óta házi őrizetben van, aminek hatályát az ügydöntő határozatig hosszabbították, így Dunaújvárosban, szerettei körében várja a tárgyalást.</p>
    </article>
  </body>
</html>