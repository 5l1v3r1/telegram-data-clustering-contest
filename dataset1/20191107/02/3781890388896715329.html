<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/740384"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T02:45:00+00:00"/>
    <meta property="og:title" content="'ฝุ่นพิษ'เกินมาตรฐาน10เขต 'บางพลัด-ภาษีเจริญ'สูงสุด"/>
    <meta property="og:description" content="เช้านี้ 'ฝุ่นพิษ' ยังพุ่ง 10 เขต 'บางพลัด-ภาษีเจริญ' พบค่า PM 2.5 เกินค่ามาตรฐานมากที่สุด ด้าน 'ปลัด กทม.' สั่งกำชับออกฉีดพ่นละอองน้ำแก้ปัญหา"/>
  </head>
  <body>
    <article>
      <h1>'ฝุ่นพิษ'เกินมาตรฐาน10เขต 'บางพลัด-ภาษีเจริญ'สูงสุด</h1>
      <address>
        <time datetime="2019-11-07T02:45:00+00:00">07 Nov 2019, 02:45</time>
      </address>
      <figure>
        <img src="https://www.dailynews.co.th/admin/upload/20191107/news_AUfObvZEkx093959_533.jpg?v=201911080712"/>
      </figure>
      <p>
        <b>เช้านี้ "ฝุ่นพิษ" ยังพุ่ง 10 เขต "บางพลัด-ภาษีเจริญ" พบค่า PM 2.5 เกินค่ามาตรฐานมากที่สุด ด้าน "ปลัด กทม." สั่งกำชับออกฉีดพ่นละอองน้ำแก้ปัญหา</b>
      </p>
      <p>เมื่อเวลา 07.00 น. วันที่ 7 พ.ย. สำนักสิ่งแวดล้อม กรุงเทพมหานคร รายงานสถานการณ์ฝุ่นละอองขนาดเล็ก PM 2.5 ภาพรวมยังอยู่ในเกณฑ์มาตรฐาน 50 มคก.ลบ.ม. แต่ยังมีพื้นที่ฝุ่นละอองขนาดเล็กเกินค่ามาตรฐาน อาจส่งผลกระทบต่อสุขภาพ จำนวน 10<i><b> เขต ได้แก่ ปทุมวัน บางคอแหลมยานนาวา บางกอกน้อย ภาษีเจริญ บางพลัด บางขุนเทียน สาทร บางซื่อ และหลักสี่ (ลดลงจากวานนี้ 1 เขต) โดยเขตบางพลัด และเขตภาษีเจริญ พบค่าฝุ่นละอองขนาดเล็กสูงสุด (64 มคก.ลบ.ม.)</b></i><br/><br/><b>นางศิลปสวย ระวีแสงสูรย์ ปลัดกรุงเทพมหานคร</b> เปิดเผยว่า ในพื้นที่ที่พบปริมาณฝุ่นละอองขนาดเกินกว่าค่ามาตรฐาน ได้แก่ เขตบางพลัดและเขตภาษีเจริญ ได้ระดมกำลังเจ้าหน้าที่ อุปกรณ์  ร่วมกับหน่วยงานในพื้นที่ ออกฉีดพ่นละอองน้ำในอากาศ รวมทั้งฉีดล้างพุ่มไม้ ล้างผิวจราจร ทางเท้า ป้ายรถเมล์ เพื่อลดปริมาณฝุ่นละอองอย่างต่อเนื่อง โดยสำนักงานเขตภาษีเจริญ ร่วมกับนักศึกษา ม.สยาม ออกปฏิบัติการลดฝุ่นที่บริเวณริมถนนเพชรเกษม ส่วนเขตบางพลัดก็ได้ดำเนินการบริเวณริมถนนด้านหน้าห้างพาต้า ปิ่นเกล้า<br/><br/>ทั้งนี้ กรุงเทพมหานคร ขอให้ประชาชนช่วยกันดูแลบ้านเรือนและชุมชนให้ปลอดภัยจากฝุ่นละออง ด้วยการจัดห้องภายในบ้านให้สะอาด หมั่นทำความสะอาดบ้านเรือนอย่างสม่ำเสมอ ทำความสะอาดแผ่นกรองอากาศในเครื่องปรับอากาศ ดับเครื่องยนต์ของยานพาหนะทุกครั้งเมื่อจอด นอกจากนี้ขอความร่วมมือประชาชนงดการเผาขยะ เศษใบไม้ กิ่งไม้และหญ้า รวมทั้งงดการทำกิจกรรมที่ทำให้เกิดฝุ่นหรือควัน การจุดธูปหรือเทียนต่างๆ.</p>
    </article>
  </body>
</html>