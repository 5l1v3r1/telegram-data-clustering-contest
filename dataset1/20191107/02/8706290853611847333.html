<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/682742/ebrd-i-anaptyxi-tis-ellinikis-oikonomias-anamenetai-na-enischythe"/>
    <meta property="og:site_name" content="enikos.gr"/>
    <meta property="article:published_time" content="2019-11-07T02:52:00+00:00"/>
    <meta property="og:title" content="EBRD: Η ανάπτυξη της ελληνικής οικονομίας αναμένεται να ενισχυθεί το 2020"/>
    <meta property="og:description" content="Ευνοϊκές είναι οι βραχυπρόθεσμες προοπτικές της ελληνικής οικονομίας, σύμφωνα με έκθεση της Ευρωπαϊκής Τράπεζας Ανασυγκρότησης και Ανάπτυξης (EBRD)..."/>
  </head>
  <body>
    <article>
      <h1>EBRD: Η ανάπτυξη της ελληνικής οικονομίας αναμένεται να ενισχυθεί το 2020</h1>
      <address>
        <time datetime="2019-11-07T02:52:00+00:00">07 Nov 2019, 02:52</time>
      </address>
      <p>Ευνοϊκές είναι οι βραχυπρόθεσμες προοπτικές της ελληνικής οικονομίας, σύμφωνα με έκθεση της Ευρωπαϊκής Τράπεζας Ανασυγκρότησης και Ανάπτυξης (<a href="http://www.enikonomia.gr/timeliness/221695,synantisi-mitsotaki-me-ton-proedro-tis-ebrd-poies-ependyseis-exet.html">EBRD</a>), που αναφέρεται στην ισχυρή δημοσιονομική επίδοση της χώρας, τις βελτιωμένες προοπτικές της μεσοπρόθεσμης βιωσιμότητας του δημόσιου χρέους και μία νέα μεταρρυθμιστική δυναμική. Ο οίκος προβλέπει ρυθμό ανάπτυξης 2% φέτος και 2,4% το 2019 έναντι 1,5% στο πρώτο εξάμηνο του 2019.</p>
      <p>Συγκεκριμένα, η έκθεση σημειώνει τα εξής για την Ελλάδα:</p>
      <p>«Η οικονομική ανάκαμψη που άρχισε το 2017 συνεχίσθηκε το 2018 και το πρώτο εξάμηνο του 2019, αν και ελαφρά βραδύτερη του αναμενόμενου, με ρυθμό αύξησης του ΑΕΠ 1,9% το 2018 και 1,5% στο πρώτο εξάμηνο του 2019. Οι εξαγωγές αγαθών και υπηρεσιών παραμένουν με διαφορά ο βασικός μοχλός ανάπτυξης, η ιδιωτική κατανάλωση εξακολουθεί να έχει μία θετική επίδραση στην ανάπτυξη και η ανεργία συνεχίζει να μειώνεται, υποχωρώντας στο 17% τον Αύγουστο του 2019. Το πρωτογενές πλεόνασμα της γενικής κυβέρνησης ανήλθε σε 4,4% του ΑΕΠ το 2018, πολύ πάνω από τον στόχο του 3,5% και αναμένεται επίτευξη του στόχου αυτού το 2019. Οι έλεγχοι στην κίνηση κεφαλαίων έχουν αρθεί πλήρως από την 1η Σεπτεμβρίου 2019. Οι βελτιωμένες αυτές συνθήκες έχουν ενισχύσει την εμπιστοσύνη της αγοράς και των επενδυτών, που αντανακλάται σε μία μεγάλη πτώση στις αποδόσεις των ομολόγων και θα μπορούσε τελικά να οδηγήσει σε μία αύξηση των επιχειρηματικών επενδύσεων, με τον δείκτη οικονομικού κλίματος να φθάνει στο υψηλό επίπεδο – ρεκόρ 12ετίας των 108,4 μονάδων τον Αύγουστο του 2019. Κοιτάζοντας στο μέλλον, οι κύριοι μοχλοί ανάπτυξης βραχυπρόθεσμα θα συνεχίσουν να είναι οι εξαγωγές και η ιδιωτική κατανάλωση. Οι επενδύσεις είναι το κλειδί για μία πλήρη ανάκαμψη της οικονομίας και αναμένεται να αυξηθούν καθώς βελτιώνεται η υγεία του χρηματοπιστωτικού τομέα. Τα μη εξυπηρετούμενα ανοίγματα παραμένουν εξαιρετικά μεγάλα, αλλά αναμένεται να μειώνονται σταδιακά, μία προσδοκία που στηρίζεται από την έγκριση τον Οκτώβριο του 2019 από την Ευρωπαϊκή Επιτροπή του νέου σχήματος για την προστασία στοιχείων ενεργητικού. Η βραχυπρόθεσμη ανάπτυξη προβλέπεται στο 2,0% το 2019 και το 2,4% το 2020. Ωστόσο, η οικονομική ανάπτυξη εξαρτάται από πολλούς παράγοντες, περιλαμβανομένων του ρυθμού μείωσης των μη εξυπηρετούμενων ανοιγμάτων καθώς και της ικανότητας της κυβέρνησης να εφαρμόσει μεταρρυθμίσεις».</p>
      <p>Σύμφωνα με την έκθεση, ο ρυθμός ανάπτυξης στις περιοχές της EBRD υποχώρησε έντονα στο πρώτο εξάμηνο του 2019 και διαμορφώθηκε στο 2,1% από 3,4% το 2018 και 3,8% το 2017. Η επιβράδυνση αυτή αντανακλά τη συνεχιζόμενη εξασθένηση της τουρκικής οικονομίας, την επιβράδυνση της ρωσικής οικονομίας και τη βραδύτερη ανάπτυξη του παγκόσμιου εμπορίου και της παγκόσμιας οικονομίας.</p>
      <p>Η EBRD προβλέπει ανάκαμψη της ανάπτυξης στο 2,9% το 2020, με βασικούς μοχλούς τις ισχυρότερες επιδόσεις της Τουρκίας και της Ρωσίας, ενώ αναμένει σταθερή ανάπτυξη στην περιοχή της Νότιας και της Ανατολικής Μεσογείου που καλύπτει η EBRD.</p>
      <related>
        <h4>σχετικά άρθρα</h4>
        <a href="http://www.enikos.gr/economy/679023/epimenei-to-dnt-kopste-syntaxeis-kai-aforologito%0A%20%20%20%20%0A"/>
        <a href="http://www.enikos.gr/economy/678315/dnt-chamilonei-ton-pichi-gia-tin-anaptyxi-tis-ellinikis-oikonomia%0A%20%20%20%20%0A"/>
        <a href="http://www.enikos.gr/economy/682668/o-golgothas-enos-syntaxiouchou-perimenei-tria-chronia-na-ekdothei%0A%20%20%20%20%0A"/>
        <a href="http://www.enikos.gr/economy/682703/trapeza-peiraios-epekteinei-tin-katargisi-tis-chreosis-gia-analip%0A%20%20%20%20%0A"/>
        <a href="http://www.enikos.gr/economy/682687/kampanaki-apo-to-dnt-gia-tin-oikonomia-tis-evrozonis-ti-anaferei-%0A%20%20%20%20%0A"/>
        <a href="http://www.enikos.gr/economy/682670/thetiko-sima-apo-ti-nea-ekdosi-entokou-grammatiou-me-arnitiko-epi%0A%20%20%20%20%0A"/>
        <a href="http://www.enikos.gr/economy/682672/sto-pragmatiko-eisodima-to-30-ton-e-apodeixeon-oi-vasikoi-axones-%0A%20%20%20%20%0A"/>
        <a href="http://www.enikos.gr/economy/682617/kath-odon-ta-prota-prostima-gia-to-kteo-etoimo-to-systima-na-kane%0A%20%20%20%20%0A"/>
        <a href="http://www.enikos.gr/economy/682598/ktimatologio-sos-gia-tis-lanthasmenes-katagrafes-ti-ischyei-gia-t%0A%20%20%20%20%0A"/>
      </related>
    </article>
  </body>
</html>