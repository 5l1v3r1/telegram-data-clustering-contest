<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231221/"/>
    <meta property="og:site_name" content="Українська правда"/>
    <meta property="article:published_time" content="2019-11-07T02:35:09+00:00"/>
    <meta property="og:title" content="Покарання РФ за допінговий скандал було недостатнім – експрезидент WADA"/>
    <meta property="og:description" content="Колишній президент Всесвітньої антидопінгової асоціації WADA Джон Фейхі вважає, що Росію недостатньо покарали за можливу державну програму із застосування допінгу у 2012-2014 роках."/>
  </head>
  <body>
    <article>
      <h1>Покарання РФ за допінговий скандал було недостатнім – експрезидент WADA</h1>
      <address>
        <time datetime="2019-11-07T02:35:09+00:00">07 Nov 2019, 02:35</time>
      </address>
      <p>Колишній президент Всесвітньої антидопінгової асоціації WADA Джон Фейхі вважає, що Росію недостатньо покарали за можливу державну програму із застосування допінгу у 2012-2014 роках.</p>
      <p><b>Джерело:</b> "<a href="https://www.ukrinform.ua/rubric-world/2813318-eksprezident-wada-kaze-so-rosiu-nedostatno-pokarali-za-dopingovij-skandal.html">Укрінформ</a>" з посиланням на польське видання Wpolsce.pl.</p>
      <p><b>Деталі:</b> Про це він заявив під час П'ятої всесвітньої конференції з питань допінгу в спорті, яка проходить у польському місті Катовіце.</p>
      <p>Фейхі підкреслив, що Російське антидопінгове агентство не передавало вчасно проби російських спортсменів з лабораторії у Москві. Незважаючи на це, членство росіян у WADA поновили у вересні цього року.</p>
      <p><b>Дослівно:</b> "Попри усі покарання, здається, 282 російські спортсмени виступили в Ріо-де-Жанейро, а 169 спортсменів брали участь у змаганнях у Південній Кореї. Чи у такому разі можемо говорити про ефективні санкції?"</p>
      <p>
        <b>Нагадаємо: </b>
      </p>
      <ul>
        <li>У липні 2019 року стало відомо, що Всесвітнє антидопінгове агентство підозрює 298 <a href="https://www.pravda.com.ua/news/2019/07/3/7219875/">російських спортсменів</a> у порушенні антидопінгових правил.</li>
        <li>Раніше повідомлялось, що Всесвітнє антидопінгове агентство <a href="https://www.pravda.com.ua/news/2019/06/27/7219328/">планує відкрити більше 100 справ </a>проти російських спортсменів, яких підозрюють у використанні допінгу на Олімпіаді-2014 у Сочі.</li>
        <li>Міжнародна асоціація легкоатлетичних федерацій (IAAF) <a href="https://www.pravda.com.ua/news/2019/06/9/7217607/">продовжила дискваліфікацію</a> Всеросійської федерації легкої атлетики (ВФЛА).</li>
        <li>Росію <a href="https://www.pravda.com.ua/news/2019/06/2/7216879/">можуть відсторонити від участі</a> в Олімпійських іграх 2020 року в Токіо у зв'язку з черговим допінговим скандалом.</li>
        <li>Як <a href="https://www.thetimes.co.uk/edition/news/russia-faces-new-olympics-ban-over-doping-jgqk2qjpc">повідомляє</a> The Sunday Times з посиланням на джерела, у центрі скандалу опинився російський легкоатлет, чемпіон світу зі стрибків у висоту в закритих приміщеннях Данила Лисенко.</li>
      </ul>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/7/7231219/"/>
        <a href="https://www.pravda.com.ua/news/2019/11/6/7231195/"/>
        <a href="https://www.pravda.com.ua/news/2019/11/6/7231187/"/>
      </related>
    </article>
  </body>
</html>