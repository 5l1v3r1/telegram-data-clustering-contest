<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740383"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T02:00:00+00:00"/>
    <meta property="og:title" content="&quot;สี-มาครง&quot; ยึดมั่นข้อตกลงปารีส หลังทรัมป์ถอนตัว"/>
    <meta property="og:description" content="ประธานาธิบดีสี จิ้นผิง และประธานาธิบดีเอมมานูเอล มาครง ประกาศเจตนารมณ์ร่วมกันในการให้ความสำคัญต่อข้อตกลงปารีส หลังรัฐบาลสหรัฐของประธานาธิบดีโดนัลด์ ทรัมป์ ขอลาออกจากการร่วมข้อตกลง นอกจากนี้ จีนและฝรั่งเศสยังตกลงยกระดับความร่วมมือหลายด้านเป็นมูลค่ามากกว่า 450,000 ล้านบาท"/>
  </head>
  <body>
    <article>
      <h1>"สี-มาครง" ยึดมั่นข้อตกลงปารีส หลังทรัมป์ถอนตัว</h1>
      <address>
        <time datetime="2019-11-07T02:00:00+00:00">07 Nov 2019, 02:00</time>
      </address>
      <p>
        <b>ประธานาธิบดีสี จิ้นผิง และประธานาธิบดีเอมมานูเอล มาครง ประกาศเจตนารมณ์ร่วมกันในการให้ความสำคัญต่อข้อตกลงปารีส หลังรัฐบาลสหรัฐของประธานาธิบดีโดนัลด์ ทรัมป์ ขอลาออกจากการร่วมข้อตกลง นอกจากนี้ จีนและฝรั่งเศสยังตกลงยกระดับความร่วมมือหลายด้านเป็นมูลค่ามากกว่า 450,000 ล้านบาท</b>
      </p>
      <p>สำนักข่าวต่างประเทศรายงานจากเมืองเซี่ยงไฮ้ ประเทศจีน เมื่อวันที่ 7 พ.ย. ว่าประธานาธิบดีสี จิ้นผิง ผู้นำจีน และประธานาธิบดีเอมมานูเอล มาครง ผู้นำฝรั่งเศส ออกคำแถลงการณ์ร่วมกัน เมื่อวันพุธ ว่าข้อตกลงปารีส ฉบับปี 2558  ซึ่งเป็นความตกลงตามกรอบอนุสัญญาสหประชาชาติว่าด้วยการเปลี่ยนแปลงสภาพภูมิอากาศ ( ยูเอ็นเอฟซีซีซี ) ว่าด้วยการควบคุมการปล่อยก๊าซคาร์บอน เพื่อรักษาอุณหภูมิเฉลี่ยของโลกให้อยู่ในระดับต่ำกว่า 2 องศาเซลเซียสเมื่อเทียบกับยุคก่อนปฏิวัติอุตสาหกรรมนั้น เป็นสนธิสัญญาระหว่างประเทศที่ "ไม่อาจเปลี่ยนแปลงได้" หลังสหรัฐประกาศเมื่อวันจันทร์ ว่าได้แจ้งต่อสหประชาชาติ ( ยูเอ็น ) เพื่อขอลาออกจากการเป็นสมาชิกอย่างเป็นทางการ<br/> </p>
      <figure>
        <iframe data-src="https://twitter.com/AFP/status/1191965825282007040?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191107/news_JIzHRDeHlj091752_533.jpg?v=20191107112?v=3600"/>
      </figure>
      <p><b>ประธานาธิบดีสี จิ้นผิง นำประธานาธิบดีเอมมานูเอล มาครง ตรวจแถวกองทหารเกียรติยศ ที่มหาศาลาประชาชน ในกรุงปักกิ่ง</b><br/> </p>
      <figure>
        <iframe data-src="https://twitter.com/CGTNOfficial/status/1192239286797496320?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ทั้งนี้ การที่จีนร่วมแสดงจุดยืนกับฝรั่งเศสในเรื่องนี้ ถือเป็น "ความสำเร็จเล็กๆ" ของมาครง ในการพยายามรักษาเสถียรภาพของข้อตกลงดังกล่าว ที่รัฐบาลปารีสเป็นหัวเรือใหญ่มาตลอด แม้ผู้นำฝรั่งเศสหยิบยก "ประเด็นต้องห้าม" ขึ้นมาหารือกับสี ซึ่งรวมถึงสถานการณ์ในฮ่องกง แต่ไม่มีรายงอย่างชัดเจนว่าผู้นำจีนตอบว่าอย่างไร นอกจากนั้น ผู้นำทั้งสองประเทศแลกเปลี่ยนทรรศนะเรื่องข้อตกลงนิวเคลียร์อิหร่าน ซึ่งทั้งจีนและฝรั่งเศสต่างเป็นภาคีของข้อตกลง และการที่สหรัฐถอนตัวออกไปเมื่อเดือนพ.ค. ปีที่แล้ว ส่งผลให้ความสัมพันธ์กับอิหร่านตึงเครียดอย่างต่อเนื่อง    </p>
      <figure>
        <img src="https://www.dailynews.co.th/admin/upload/20191107/news_SHIzmlxOOy091845_533.jpg?v=20191107112?v=1507"/>
      </figure>
      <p> </p>
      <figure>
        <iframe data-src="https://twitter.com/CGTNOfficial/status/1191641808985419776?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ขณะเดียวกัน สีและมาครงร่วมกันเป็นสักขีพยานในพิธีลงนามบันทึกความเข้าใจ ( เอ็มโอยู ) หลายฉบับ ที่มีมูลค่ารวมสูงถึง 15,000 ล้านดอลลาร์สหรัฐ ( ราว 454,950 ล้านบาท ) ครอบคลุมตั้งแต่การเดินอากาศเชิงพาณิชย์ การเปิดกว้างด้านการค้าและการลงทุน และแน่นอนการปกป้องสิ่งแวดล้อม และฝรั่งเศสยังเข้าร่วมงานมหกรรมแสดงสินค้านำเข้านานาชาติจีน ( ซีไอไออี ) ที่เมืองเซี่ยงไฮ้ ซึ่งปีนี้จัดขึ้นเป็นครั้งที่ 2 ด้วย.<br/><br/><b>เครดิตภาพ : REUTERS</b></p>
    </article>
  </body>
</html>