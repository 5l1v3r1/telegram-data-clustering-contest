<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/07/konfiskuvali-nad-5-t-zmiorki-za-niakolko-meseca-v-evropa.428818"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T02:15:00+00:00"/>
    <meta property="og:title" content="Конфискували над 5 т змиорки за няколко месеца в Европа"/>
    <meta property="og:description" content="Акциите са били във Франция, България, Швейцария и Испания | Dnes.bg"/>
  </head>
  <body>
    <article>
      <h1>Конфискували над 5 т змиорки за няколко месеца в Европа</h1>
      <h2>Акциите са били във Франция, България, Швейцария и Испания</h2>
      <address><time datetime="2019-11-07T02:15:00+00:00">07 Nov 2019, 02:15</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Над пет тона личинки от змиорки, които са застрашен животински вид и са поставени под защита от 2009 г., бяха конфискувани от полицията в редица европейски страни по време на продължила няколко месеца операция, обяви днес Европол, цитирана от Франс прес.</p>
      <p>Операцията продължила от октомври 2018 до април 2019 г. и била насочена срещу трафика на застрашени животински видове в ЕС. Конфискувани са 5789 кг личинки на змиорки, чиято стойност е 2000 евро на килограм. Те били скривани сред други стоки и изпращани със самолети в Азия, където са ценен деликатес.</p>
      <p>Конфискуваните личинки от змиорки са били върнати в естествената си среда, което е критично важен етап за оцеляването на вида, уточни Европол.</p>
      <p>При повече от 400 полицейски акции в десетина европейски страни, сред които Франция, България, Швейцария и Испания, са арестувани 154 заподозрени трафиканти.</p>
      <p>Испанските власти са идентифицирали четири престъпни организации, които печелели над 6 милиона евро годишно от трафик на личинки от змиорки.<br/> </p>
      <p>(БТА)</p>
    </article>
  </body>
</html>