<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638708/%D9%87%D8%AA%DA%A9-%D8%AD%D8%B1%D9%85%D8%AA-%D8%A8%D8%A7-%D9%BE%D8%B3%D8%AA-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9-%D8%B4%D8%B1%DA%A9%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T16:25:00+00:00"/>
    <meta property="og:title" content="هتک حرمت با پست الکترونیک شرکت"/>
    <meta property="og:description" content="رئیس پلیس فتا پایتخت از دستگیری متهمی که با انتشار مطالب کذب در فضای مجازی موجب هتک حیثیت اعضای شرکتی شده بود، خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/638708/%D9%87%D8%AA%DA%A9-%D8%AD%D8%B1%D9%85%D8%AA-%D8%A8%D8%A7-%D9%BE%D8%B3%D8%AA-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9-%D8%B4%D8%B1%DA%A9%D8%AA">هتک حرمت با پست الکترونیک شرکت</a>
      </h1>
      <h2>رئیس پلیس فتا پایتخت از دستگیری متهمی که با انتشار مطالب کذب در فضای مجازی موجب هتک حیثیت اعضای شرکتی شده بود، خبر داد.</h2>
      <address><time datetime="2019-11-07T16:25:00+00:00">07 Nov 2019, 16:25</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سرهنگ تورج کاظمی گفت: نماینده حقوقی شرکتی با طرح شکایتی در دادسرای مبارزه با جرائم به <b>پلیس فتا</b> مراجعه و اظهار داشت: مدتی است که فرد ناشناسی از<b> پست الکترونیک</b> شرکت پیام‌های کذبی را به سایر اعضا و مسئولان شرکت ارسال می کند و این رفتار باعث <b>هتک حیثیت</b> افراد شده است.</p>
      <p>این مقام انتظامی با بیان اینکه بررسی موضوع در دستور کار ماموران پلیس فتا قرار گرفت، ادامه داد: بررسی‌های اولیه نشان از این داشت که فردی با در دست داشتن رمز کاربری پست الکترونیک شرکت وارد ایمیل شرکت شده و از سوی شرکت برای کارکنان شرکت پیام ارسال کرده است.</p>
      <p>رئیس پلیس فتا عنوان کرد: تحقیقات پلیسی با احتمال اینکه متهم از اعضای کارکنان شرکت است، آغاز شد و در تحقیقات پلیسی یکی از کارمندان شرکت که مردی ۵۰ ساله بود، را شناسایی کردند.</p>
      <p>وی افزود: این فرد با زیرکی و ترفند خاصی به محض ارسال ایمیل بلافاصله آن را حذف می‌کرد تا رد پایی از وی بر جا نماند.</p>
      <p>رئیس پلیس فتا با اشاره به اینکه نتیجه تحقیقات انجام شده در اختیار مقام قضائی قرار گرفت، ابراز داشت: با دستور قضائی متهم دستگیر و برای تحقیقات تکمیلی به پلیس فتا منتقل شد.</p>
      <p>کاظمی در خصوص اعتراف متهم عنوان کرد: متهم اظهار داشت: با مدیر عامل و برخی از کارمندان شرکت مشکل و اختلاف فکری داشتم تا اینکه این اختلاف منجر به کدورت و درگیری لفظی بین ما شد. تصمیم گرفتم به تلافی این اختلاف با ایمیل شرکت پیام‌هایی را به کارکنان شرکت ارسال کنم.</p>
      <p>وی در پایان خاطر نشان کرد: با اعتراف متهم به جرم ارتکابی و تکمیل تحقیقات پلیسی، متهم برای سیر مراحل قانونی در اختیار مرجع قضائی قرار گرفت.</p>
      <p>انتهای پیام/</p>
    </article>
  </body>
</html>