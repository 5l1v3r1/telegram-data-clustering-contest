<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/odpurci-kaceni-petice-skudci-praha-2-otevrela-nove-hriste-na-smetance-20191107.html"/>
    <meta property="og:site_name" content="Deník.cz"/>
    <meta property="article:published_time" content="2019-11-07T16:20:00+00:00"/>
    <meta property="og:title" content="Odpůrci kácení jako „škůdci“? Praha 2 otevřela nové hřiště Na Smetance"/>
    <meta property="og:description" content="Nové multifunkční hřiště pro míčové sporty začalo sloužit dětem v areálu základní školy Na Smetance. Slavnostnímu otevření hřiště, jehož výstavba přišla na třicet milionů korun, předcházely často ostré výměny názorů."/>
  </head>
  <body>
    <article>
      <h1>Odpůrci kácení jako „škůdci“? Praha 2 otevřela nové hřiště Na Smetance</h1>
      <address><time datetime="2019-11-07T16:20:00+00:00">07 Nov 2019, 16:20</time> by <a rel="author">Jan Prokeš</a></address>
      <p>„Ty spory budou zapomenuty, ale radost dětí z využívání areálu přetrvá. Dokončení tohoto díla vyžadovalo práci téměř nadlidskou,“ uvedla starostka Prahy 2 Jana Černochová (ODS) v narážce na odpor občanů proti pokácení zhruba dvacítky stromů včetně několika vzrostlých javorů v rámci stavby sportovního areálu. Ten mají využívat nejen zdejší žáci, ale také ti z ostatních škol z Prahy 2, a pokud pro to bude kapacita, tak i veřejnost.</p>
      <h3>Autoři petice: Projekt stačilo upravit</h3>
      <p>Signatáři petice proti kácení tvrdili, že přítomnost stromů a nového hřiště nebyla v rozporu a projekt stačilo upravit. „Stromy jsou i dle posudků městské části Praha 2 zdravé, vzrostlé a žijí na daném místě již více než šedesát let. Javory jsou vysoké 13 a 14 metrů s průměrem koruny 10 metrů. Stromy stojí v pražské památkové zóně a v zóně se zvýšenou ochranou zeleně,“ argumentoval text petice z letošního června.</p>
      <figure>
        <img src="https://g.denik.cz/63/10/smetanka_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/verejna-debata-sportoviste-na-smetance-praha-2-kaceni-stromu-20190626.html">Nekompromisní válka dvou verzí pravdy. Jak se debatovalo kvůli Smetance Přečíst článek ›</a>
      </aside>
      <p>Podle petentů měla vegetace pod Riegrovými sady estetický i ekologický smysl. „Stromy plní izolační funkci, tedy zachycují prach a znečišťující látky především z dopravy, produkují kyslík, absorbují oxid uhličitý, hluk, snižují vibrace a brání přehřívání ulice v dopravně exponované lokalitě poblíž magistrály,“ konstatovala také petice. Její autoři odmítli argumenty městského úřadu, podle něhož by stromořadí podél hřiště mimo jiné bránilo vjezdu záchranky či instalaci plotu a představovalo potenciální nebezpečí pro samotné sportující děti. Komunální politici se podle kritiků o zachování stromů ani nepokusili.</p>
      <h3>Radnice vysadila přes pět stovek stromů</h3>
      <p>„Tvrzení, že se naše garnitura nezajímá o zeleň, je mylné. Za poslední čtyři roky jsme v městské části vysadili přes pět stovek stromů. Za bojem o záchranu několika málo kusů náletových dřevin jsou podle mě především obavy okolních obyvatel z toho, že je bude hřiště rušit,“ poznamenal místostarosta Jan Korseska (ODS). Jeho kolega Michael Grundler (TOP 09) pak během slavnostního otevření hřiště označil odpůrce kácení za „škůdce“. Signatáři petice si přitom opakovaně stěžovali, že jsou představiteli radnice napadáni a vysmíváni. A upozorňují, že petici podepsalo přes tři a půl tisíce lidí, což je číslo výrazně převyšující rezidenty z bezprostředního okolí.</p>
      <p>Vůči projektu má výhrady i opozice. „Zakázku na realizaci dostal jediný účastník soutěže a náklady na stavbu jsou oproti očekávání skoro o třetinu vyšší. Navíc je hřiště nešťastně položené dopoledne bude slunce svítit dětem do očí,“ řekl zastupitel Otto Schwarz (Dvojka sobě).</p>
      <p>Položení tartanu na zbývající zhruba třetinu hřiště zatím zdržuje rozhodnutí soudu, který z podnětu autorů petice pozastavil pokácení posledního javoru.</p>
      <figure>
        <img src="https://g.denik.cz/63/f3/smetanka1_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/kaceni-stromu-sportoviste-na-smetance-radnice-praha2-petice-20190619.html">Zastavte kácení stromů! Občané se bouří proti radnici kvůli stavbě hřiště Přečíst článek ›</a>
      </aside>
    </article>
  </body>
</html>