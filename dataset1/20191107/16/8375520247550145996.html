<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/partiya-vakarchuka-zastupilas-za-eks-regionala-do-yakogo-dbr-priyshlo-z-obshukami-638469.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T16:51:00+00:00"/>
    <meta property="og:title" content="Партія Вакарчука заступилась за екс-регіонала, до якого ДБР прийшло з обшуками"/>
    <meta property="og:description" content="У «Голосі» наголошують: нам є очевидним: ситуація навколо «Прямого каналу» кардинально відрізняється від ситуації навколо «112», NewsOne та інших каналів «холдингу Медведчука»"/>
  </head>
  <body>
    <article>
      <h1>Партія Вакарчука заступилась за екс-регіонала, до якого ДБР прийшло з обшуками</h1>
      <address>
        <time datetime="2019-11-07T16:51:00+00:00">07 Nov 2019, 16:51</time>
      </address>
      <h4>У «Голосі» наголошують: нам є очевидним: ситуація навколо «Прямого каналу» кардинально відрізняється від ситуації навколо «112», NewsOne та інших каналів «холдингу Медведчука»</h4>
      <p>Партія «Голос» вважає неприпустимим будь-який політично вмотивований тиск на засоби інформації, оскільки свобода слова — основоположна цінність українського суспільства. Про це йдеться у спільній заяві голови партії «Голос» Святослава Вакарчука та голови фракції партії «Голос» у Верховній Раді Сергія Рахманіна, оприлюдненій у <a href="https://www.facebook.com/GolosZmin/photos/a.318596142141896/412162272785282/?type=3&amp;theater">Facebook</a>.</p>
      <p>Таку заяву керманичі «Голосу» зробили у зв’язку з обшуками у власника телеканалу «Прямий», колишнього регіонала Володимира Макеєнка.</p>
      <p>«Разом з тим, ми не маємо права ігнорувати явні спроби інформаційної диверсії, підігрування ворогу та навіть зради державних інтересів, що дозволяють собі деякі інформаційні канали, прикриваючись «свободою слова». Така поведінка, особливо в умовах гібридної війни, яку веде проти України ворог, підриває національну безпеку і має бути зупинена», - йдеться у заяві.</p>
      <p>У «Голосі» наголошують: «Саме тому нам є очевидним: ситуація навколо «Прямого каналу» кардинально відрізняється від ситуації навколо «112», NewsOne та інших каналів «холдингу Медведчука».</p>
      <p>Очільники «Голосу» зазначають, що їм невідомо про дії «Прямого каналу», які би підривали національну безпеку України. «Натомість канали «112», NewsOne та Zik регулярно здійснюють свідомі маніпуляції в інтересах Росії. І саме їм правоохоронці повинні дати відповідну оцінку. В чіткій відповідності до українського законодавства», - переконані Вакарчук і Рахманін.</p>
      <p>«Ми визнаємо право органів слідства проводити законні дії, щодо будь-яких суб’єктів господарювання, щодо яких є обґрунтовані підозри. Але будемо уважно стежити за їх законністю, аргументацією та невтручанням у редакційну політику справжніх ЗМІ», - йдеться у заяві.</p>
      <figure>
        <img src="https://glavcom.ua/img/forall/users/106/10697/75302647_412162279451948_5494355227148550144_o.jpg"/>
      </figure>
      <p>У «Голосі» наголосили: «Закони України дозволяють чітко розмежувати різні поняття:</p>
      <ul>
        <li>свобода слова — це свобода слова;</li>
      </ul>
      <ul>
        <li>економічний злочин — це економічний злочин;</li>
      </ul>
      <ul>
        <li>державна зрада — це державна зрада.</li>
      </ul>
      <p>І ніхто не має права маніпулювати цими поняттями в угоду політичній доцільності», - резюмується у заяві.</p>
      <p>Раніше повідомлялося, що працівники Державного бюро розслідувань <a href="https://glavcom.ua/news/slidchi-dbr-provodyat-obshuki-u-vlasnika-telekanalu-pryamiy-638316.html">проводять обшуки у власника телеканалу «Прямий», колишнього народного депутата Володимира Макеєнка.</a></p>
      <p>Нагадаємо, міністр культури, молоді та спорту Володимир Бородянський на парламентських слуханнях про безпеку журналістів 6 листопада <a href="https://glavcom.ua/news/zhurnalisti-za-nepravdivu-informaciyu-nestimut-vidpovidalnist-borodyanskiy-638118.html">заявив, що в Україні планують запровадити відповідальність журналістів за розповсюдження неправдивої або маніпулятивної інформації.</a></p>
      <related>
        <a href="https://glavcom.ua/columns/sergiyleschenko/obshuk-u-makejenka-nastup-na-svobodu-slova-638443.html"/>
        <a href="https://glavcom.ua/news/slidchi-dbr-provodyat-obshuki-u-vlasnika-telekanalu-pryamiy-638316.html"/>
        <a href="https://glavcom.ua/news/u-byuro-rozsliduvan-zayavili-shcho-zagroza-pashinskomu-pohodit-vid-rosiyskih-specsluzhb-638361.html"/>
      </related>
    </article>
  </body>
</html>