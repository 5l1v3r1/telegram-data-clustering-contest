<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/intrattenimento/spettacolo/2019/11/07/ezio-mauro-racconta-caduta-del-muro_uQ4eGAv7rLlxgSwAGut0oN.html"/>
    <meta property="og:site_name" content="Adnkronos"/>
    <meta property="article:published_time" content="2019-11-07T16:49:00+00:00"/>
    <meta property="og:title" content="Ezio Mauro racconta la caduta del Muro"/>
    <meta property="og:description" content="In prima serata su Rai3 il doc '1989 Cronache dal Muro di Berlino'"/>
  </head>
  <body>
    <article>
      <h1>Ezio Mauro racconta la caduta del Muro</h1>
      <address>
        <time datetime="2019-11-07T16:49:00+00:00">07 Nov 2019, 16:49</time>
      </address>
      <p>Nel trentesimo anniversario dalla caduta del Muro di Berlino, arriva su Rai3 '1989 Cronache dal Muro di Berlino', film documentario di Ezio Mauro, prodotto da Stand by Me e Rai Cinema, in onda in prima tv assoluta domani in prima serata. Il doc è stato presentato ieri sera a Roma, nell'Auditorium del Maxxi presenti lo stesso Mauro, la produttrice del documentario e ceo di Stand By Me, Simona Ercolani, il direttore di Rai Cinema Paolo del Brocco. In sala anche, fra gli altri, Fabrizio Salini, Gianni Letta, Achille Occhetto, Pier Ferdinando Casini, Giovanni Grasso, Lucia Annunziata, Marco Damilano.</p>
      <p>Mauro, dopo aver raccontato il 1917 russo in 'Cronache di una rivoluzione' e la tragedia italiana del rapimento e dell’uccisione di Aldo Moro nel 'Condannato', questa volta è sui luoghi dei 28 anni del Muro di Berlino e ripercorre le tappe di quella vicenda con un doppio registro narrativo: l’avventura dell’incredibile 1989, mese per mese, si intreccia alla storia del Muro, dalla sua nascita il 13 agosto 1961, fino alla sua caduta il 9 novembre appunto del 1989. Una narrazione, quella di Mauro, che mixa materiali d'epoca e testimonianze raccolte oggi a persone e personaggi testimoni di quegli anni.</p>
    </article>
  </body>
</html>