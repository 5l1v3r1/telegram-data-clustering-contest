<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231301/"/>
    <meta property="og:site_name" content="Українська правда"/>
    <meta property="article:published_time" content="2019-11-07T16:12:10+00:00"/>
    <meta property="og:title" content="Порошенко заступився за &quot;Прямий&quot; і звернувся до Зеленського"/>
    <meta property="og:description" content="Експрезидент Петро Порошенко заступився за телеканал “Прямий”, в офіційного власника якого в четвер пройшли обшуки."/>
  </head>
  <body>
    <article>
      <h1>Порошенко заступився за "Прямий" і звернувся до Зеленського</h1>
      <address>
        <time datetime="2019-11-07T16:12:10+00:00">07 Nov 2019, 16:12</time>
      </address>
      <p>Експрезидент Петро Порошенко заступився за телеканал "Прямий", в офіційного власника якого в четвер пройшли обшуки.</p>
      <p><b>Джерело:</b> коментар Порошенка, поданий <a href="https://eurosolidarity.org/%D0%BF%D0%B5%D1%82%D1%80%D0%BE-%D0%BF%D0%BE%D1%80%D0%BE%D1%88%D0%B5%D0%BD%D0%BA%D0%BE-%D1%82%D0%B8%D1%81%D0%BA-%D0%BD%D0%B0-%D0%BD%D0%B5%D0%B7%D0%B0%D0%BB%D0%B5%D0%B6%D0%BD%D1%96-%D0%B7%D0%BC%D1%96">пресслужбою </a>партії "Європейська солідарність"</p>
      <p><b>Деталі:</b> За словами політика, "тиск правоохоронних органів на телеканал "Прямий" і його власника – це лише складова частина загального процесу, який зараз відбувається в Україні".</p>
      <p><b>Пряма мова:</b> "Сьогодні, на жаль, я не впевнений, що про це знає президент Зеленський, але я твердо переконаний, що це саме той випадок, який потребує його втручання. Обшуки та арешт рахунків – це є спроби припинити мовлення будь-якого каналу. Це проблема не каналу і не якийсь окремий випадок. Це проблема України загалом і європейського вибору держави. Бо це точно не має нічого спільного ні з європейськими правилами, ні з європейськими цінностями"</p>
      <p><b>Що передувало</b>: В офіційного власника телеканалу "Прямий" ексрегіонала Володимира Макеєнка 7 листопада проводили обшуки через провадження щодо ухилення від сплати податків при придбанні телеканалу. Канал заявив про тиск і наступ на свободу слова.</p>
      <p>У "Євросолідарності" заявили, що пов’язують <a href="https://www.pravda.com.ua/news/2019/11/7/7231245/">обшуки в офісі Макеєнка </a>з тим, що "Прямий" не співає осанну президенту Зеленському. Та зазначили, що за ситуацією стоїть екс-заступник глави Адміністрації колишнього президента Віктора Януковича Андрій Портнов, та керівник ДБР Труба, який йому підіграє.</p>
      <p><b>Чому це важливо</b>: Офіційним власником телеканалу "Прямий" є екс-регіонал Володимир Макеєнко. Джерела УП пов'язували канал з <a href="https://www.pravda.com.ua/news/2019/06/24/7219036/">найближчим оточенням Порошенка</a>, а Макеєнка називали фіктивним власником. Сам Порошенко наголошував, що <a href="https://www.pravda.com.ua/news/2019/08/12/7223370/">не має жодного відношення</a> до власності або до управління "Прямим" каналом.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/7/7231300/"/>
        <a href="https://www.pravda.com.ua/news/2019/11/7/7231245/"/>
        <a href="https://www.epravda.com.ua/news/2019/11/7/653430/"/>
      </related>
    </article>
  </body>
</html>