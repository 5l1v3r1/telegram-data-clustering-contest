<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816052.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T16:05:00+00:00"/>
    <meta property="og:title" content="واکنش اتحادیه اروپا به عدم پذیرش بازرس آژانس در ایران"/>
    <meta property="og:description" content="به گزارش خبرگزاری مهر به نقل از خبرگزاری فرانسه، ، «ماریا کوچیانچیچ»، سخنگوی مسئول سیاست خارجی اتحادیه اروپا با صدور بیانیه‌ای نسبت به عدم پذیرش یک بازرس مشکوک آژانس بین‌المللی انرژی اتمی در ایران واکنش نشان داد و نسبت به این موضوع اظهار نگرانی کرد."/>
  </head>
  <body>
    <article>
      <h1>واکنش اتحادیه اروپا به عدم پذیرش بازرس آژانس در ایران</h1>
      <address>
        <time datetime="2019-11-07T16:05:00+00:00">07 Nov 2019, 16:05</time>
      </address>
      <p>اتحادیه اروپا به عدم پذیرش یک بازرس مشکوک آژانس بین‌المللی انرژی اتمی در ایران واکنش نشان داد.</p>
      <p>به گزارش خبرگزاری مهر به نقل از خبرگزاری فرانسه، ، «ماریا کوچیانچیچ»، سخنگوی مسئول سیاست خارجی اتحادیه اروپا با صدور بیانیه‌ای نسبت به عدم پذیرش یک بازرس مشکوک آژانس بین‌المللی انرژی اتمی در ایران واکنش نشان داد و نسبت به این موضوع اظهار نگرانی کرد.</p>
      <p>در بیانیه سخنگوی مسئول سیاست خارجی اتحادیه اروپا ادعا شده است که این اتحادیه از اتفاقاتی که در ارتباط با یک بازرس آژانس بین‌المللی انرژی اتمی در ایران رخ داده، به شدت نگران است.</p>
      <p>هفته گذشته مسئولین سازمان انرژی اتمی ایران از ورود یکی از بازرسان آژانس بین المللی انرژی اتمی به سایت غنی سازی نطنز جلوگیری کردند، سازمان انرژی اتمی ایران، علت این اقدام را نگرانی از احتمال همراه داشتن مواد مشکوک اعلام کرد.</p>
      <p>سازمان انرژی اتمی ایران عصر چهارشنبه اعلام کرد: به طور معمول وسائل همراه تمام بازرسان آژانس بین المللی انرژی اتمی، در بدو ورود به هر یک از سایت های هسته ای مورد تفتیش و کنترل قرار می گیرد.</p>
      <p>در گزارش سازمان انرژی اتمی آمده است: در ظاهر هنگام ورود این خانم بازرس تجهیزات کنترلی علامت هشدار را نشان داده است و به همین دلیل ضمن کنترل وسایل همراه بازرس از ورود او به سایت جلوگیری شده و مراتب امر به آژانس بین‌المللی انرژی اتمی منعکس شد و از طرف جمهوری اسلامی ایران به آژانس اعلام می شود که پذیرش قبلی این بازرس، لغو شده تلقی می شود.</p>
      <p>این گزارش می افزاید: ایران همچنین خواستار همکاری آژانس برای ادامه تحقیقات در این خصوص شده است که آژانس نیز در پاسخی کتبی این موضوع را می پذیرد. در نتیجه لغو پذیرش بازرس، وی با ناتمام گذاشتن ماموریت خود ایران را به مقصد وین ترک کرده است.</p>
    </article>
  </body>
</html>