<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Blanca-Busquets-llibre-Crit-atemptat-17-A-1-O_0_2339766199.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T16:36:15+00:00"/>
    <meta property="og:title" content="L'1-O i l'atemptat del 17-A són el context de la novel·la 'El crit', de Blanca Busquets"/>
    <meta property="og:description" content="L'escriptora i periodista explora les relacions humanes a través de fets convulsos a Catalunya"/>
  </head>
  <body>
    <article>
      <h1>L'1-O i l'atemptat del 17-A són el context de la novel·la 'El crit', de Blanca Busquets</h1>
      <h2>L'escriptora i periodista explora les relacions humanes a través de fets convulsos a Catalunya</h2>
      <address>
        <time datetime="2019-11-07T16:36:15+00:00">07 Nov 2019, 16:36</time>
      </address>
      <p>La nova novel·la de Blanca Busquets, <i>El crit</i>, és una història sobre relacions humanes dins el convuls context de finals del 2017. Se centra en l'atemptat del 17 d'agost a Barcelona, la celebració del referèndum de l'1 d'octubre i l'empresonament dels líders independentistes. "Els personatges estan marcats pels esdeveniments", diu l'escriptora i periodista, que explica com la tardor del 2017 va afectar molt a tothom. </p>
      <p><i>El crit</i> és una història que gira al voltant de sis personatges: tres homes i tres dones, on cadascú "té la seva manera de ser i fer i de deixar-se impactar pel que passa al seu entorn i contribuir-hi". Les seves històries es van entrellaçant al llarg de la novel·la, per això Busquets declara que és una història "de relacions humanes i sentimentals", perquè es relacionen i, en aquest cas, afegeix, a través del llit. "Amb amor o sense, hi ha llit pel mig", declara. Admet que no li interessava escriure una novel·la eròtica ni té la intenció de derivar-se cap a aquest camí, però reconeix que a<i> El crit</i> hi ha més sexe perquè hi ha el llit.</p>
      <p>L'autora ha explicat que tenia la intenció d'escriure una novel·la centrada en què passa quan hi ha un fort incident i a una persona se li trenca la vida i poc després es van produir els atemptats del 17 d'agost. Va decidir tirar endavant la idea amb els atemptats com a fons i de la mateixa manera va decidir incloure també els incidents de l'1 d'Octubre.</p>
      <p>Busquets ha volgut deixar ben clar que <i>El crit</i> "no és un llibre polític" ni tampoc un assaig. "Els esdeveniments marquen els personatges i hi ha moltes persones que s'hi veuen implicades. No es pot passar per l'1 d'Octubre sense veure-s'hi implicats d'una manera o d'una altra", ha indicat.</p>
    </article>
  </body>
</html>