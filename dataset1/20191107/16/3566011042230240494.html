<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545491.html/%D8%A7%D8%B3%D8%AA%D9%82%D8%A8%D8%A7%D9%84-%D9%BE%D8%B1%D8%B4%D9%88%D8%B1-%D9%85%D8%B1%D8%AF%D9%85-%D9%88-%D8%B1%D8%A7%D9%87-%D8%A7%D9%81%D8%AA%D8%A7%D8%AF%D9%86-%D8%A8%D8%A7%D8%B2%D8%A7%D8%B1-%D8%B3%DB%8C%D8%A7%D9%87-%D8%A8%D9%86-%DA%A9%D8%AA%D8%A7%D8%A8--%D8%AC%D8%A7%DB%8C-%D8%AE%D8%A7%D9%84%DB%8C-%D8%A7%D9%86%D8%AA%D8%B4%D8%A7%D8%B1%D8%A7%D8%AA%DB%8C-%D9%87%D8%A7-%D8%AF%D8%B1-%DA%A9%D9%86%D8%A7%D8%B1-%DA%A9%D8%AA%D8%A7%D8%A8-%D9%81%D8%B1%D9%88%D8%B4%DB%8C-%D9%87%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T16:49:00+00:00"/>
    <meta property="og:title" content="استقبال پرشور مردم و راه‌افتادن بازار سیاه بن کتاب/ جای خالی انتشاراتی‌ها در کنار کتاب فروشی‌ها"/>
    <meta property="og:description" content="بیست و یکمین نمایشگاه بین‌المللی کتاب مشهد در حالی به پایان رسید که جای خالی انتشاراتی‌ها در کنار کتاب فروشی‌ها حس می‌شد و بخش‌های تخصصی در این نمایشگاه کمتر به چشم می‌خورد."/>
  </head>
  <body>
    <article>
      <h1>استقبال پرشور مردم و راه‌افتادن بازار سیاه بن کتاب/ جای خالی انتشاراتی‌ها در کنار کتاب فروشی‌ها</h1>
      <h2>نقدی بر بیست و یکمین نمایشگاه کتاب مشهد؛</h2>
      <address>
        <time datetime="2019-11-07T16:49:00+00:00">07 Nov 2019, 16:49</time>
      </address>
      <p>بیست و یکمین نمایشگاه بین‌المللی کتاب مشهد در حالی به پایان رسید که جای خالی انتشاراتی‌ها در کنار کتاب فروشی‌ها حس می‌شد و بخش‌های تخصصی در این نمایشگاه کمتر به چشم می‌خورد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ بیست و یکمین نمایشگاه بین‌المللی کتاب مشهد از هشتم آبان ماه آغاز به کار کرد و میزبان علاقه مندان از نقاط مختلف کشور بود.</p>
      <p>در این نمایشگاه برخی از رسانه‌های مکتوب و مجازی خراسان رضوی در همسایگی نمایشگاه حضور داشتند.</p>
      <p>ابتدای ورودی نمایشگاه با تبلیغات صورت گرفته در سر درب اصلی متوجه غالب بودن فضای کنکوری و درسی بودن این دوره از نمایشگاه می شویم که واقعا جای بررسی دارد سرانه کتابخوانی کتاب‌های کنکوری چگونه رقم می خورد؟</p>
      <figure>
        <img src="http://newsroom.dana.ir/content/upload/bb10efbd-0fc1-4c5e-bc2b-4386dbae2dbb.jpg"/>
      </figure>
      <p>
        <b>رویکرد اصلی اداره ارشاد، ایجاد رویدادهای فرهنگی با هدف توسعه است</b>
      </p>
      <p>محمدجواد استادی، رئیس اداره فرهنگ و ارشاد مشهد در گفت‌وگو با ما درباره ارزیابی این دوره نمایشگاه کتاب مشهد اظهار کرد: رویکرد اصلی در اداره فرهنگ و ارشاد در برگزاری نمایشگاه مبتنی بر ایجاد رویدادهای فرهنگی با هدف توسعه است.</p>
      <p>وی افزود: کلان رویدادهای فرهنگی زمینه اساسی توسعه بخشی محسوب می شود و بر این اساس نمایشگاه کتاب را بازار فروش کتاب نمی دانیم و نوعی کلان رویداد فرهنگی تلقی می‌کنیم که بخش مهمی از آن ارائه کتاب ها و رویدادهای جانبی است.</p>
      <p>رئیس اداره فرهنگ و ارشاد مشهد گفت: رویدادهای جانبی فضایی را ایجاد می کند که مردم در این رویدادها در کنار یکدیگر حاضر می شوند و این مردم شامل همه گروه های اجتماعی است.</p>
      <p>وی افزود: نمایشگاه کتاب فضایی است که متخصصان، دانشگاهیان، بانوان و کودکان همگی حول محور موضوع کتاب و آگاهی کنار یکدیگر قرار می‌گیرند، تعامل می کنند و نوعی توسعه ارتباطات انسانی محسوب می‌شود.</p>
      <figure>
        <img src="http://newsroom.dana.ir/content/upload/41c2f54b-a5e1-4f50-bddb-056a873867d1.jpg"/>
      </figure>
      <p>
        <b>با مشکلات اقتصادی مواجه هستیم</b>
      </p>
      <p>استادی با اشاره به اهمیت کارکردهای نمایشگاه کتاب تصریح کرد: بر اساس تجربیات گذشته و با همه مشکلات اقتصادی که مواجه هستیم اتفاق قابل قبولی در این دوره از نمایشگاه رخ داده است و البته باید بدانیم که نمایشگاه کتاب متعلق به اداره فرهنگ و ارشاد نیست و متعلق به همه مردم مشهد است.</p>
      <p>وی با بیان اینکه همه باید کمک کنند تا در این نمایشگاه اهداف اساسی محقق شود افزود: جمعیت مردم در ساعات پایانی نشان می دهد که فضای تعامل و ارتباطات شکل گرفته است و استقبال با توجه به ایام تعطیلی و شرایط جوی بازدید از نمایشگاه مطلوب است و با توجه به بررسی میدانی استقبال‌کنندگان شاهد افزایش بازدیدکنندگان و علاقه مندان به کتاب و کتاب‌خوانی هستیم.</p>
      <figure>
        <img src="http://newsroom.dana.ir/content/upload/6badf893-da91-4642-a36e-d59ae6b27547.jpg"/>
      </figure>
      <p>
        <b>نقدها را می‌پذیریم</b>
      </p>
      <p>رئیس اداره فرهنگ و ارشاد مشهد با توجه به نقدهای گفته شده به این دوره از نمایشگاه کتاب مشهد خاطرنشان کرد: شعار اداره فرهنگ و ارشاد اسلامی، گفت‌وگو است و التزام عملی به این شعار داریم و خودمان را در معرض نقد قرار می دهیم.</p>
      <p>وی افزود: حضور پرشور مسئولان استانی را در این نمایشگاه شاهد بودیم و نقدها را می پذیریم اما نقد باید در راستای سازندگی باشد یعنی باید پیشنهادات سازنده در کنار آن ارائه شود.</p>
      <p>
        <b>اعتبارات مالی دو نمایشگاه مشهد با تهران قابل مقایسه نیست</b>
      </p>
      <p>استادی گفت: در رابطه با مقایسه نمایشگاه کتاب مشهد با تهران واقعیت این است که از لحاظ اعتبارات مالی این دو نمایشگاه قابل مقایسه با هم نیستند و رقمی نزدیک به 225 میلیون تومان توسط اداره کل ارشاد استان در این نمایشگاه در نظر گرفته شده که با ارقام میلیاردی نمایشگاه کتاب تهران قابل قیاس نیست و این نوع مقایسه نیز اشتباه است.</p>
      <p>وی ضمن تأکید بر اهمیت نقد از منظر تخصصی و ارائه دیدگاه های راهگشا افزود: در مورد حضور رسانه ها در نمایشگاه رویکرد گشوده‌ای بوده است.</p>
      <p>رئیس اداره فرهنگ و ارشاد مشهد در مورد کمبود بن کتاب و ایجاد بازار سیاه بن کتاب اظهار کرد: محدودیتی از لحاظ اعتباری در فروش بن کتاب وجود دارد و باتوجه به استقبال مردم از نمایشگاه این بن ها به اتمام رسید و حوزه نظارتی بایستی به منظور ایجاد نشدن بازار سیاه بن کتاب فعال شود.</p>
      <p>وی افزود: ناشران بزرگ پایتخت نشین که در این نمایشگاه شرکت نداشته‌اند در نمایشگاه تهران حضور خواهند داشت و در دیگر نمایشگاه های شهرستانی دیگر نیز شرکت نمی کنند و مسئله تازه ای نیست.</p>
      <p>استادی با اعلام برگزاری جلسات آسیب شناسی معضلات نمایشگاه کتاب تصریح کرد: اطلاعی از موضوع «آوای نمایشگاه» که از غرفه‌داران چه وجوهی دریافت می کند ندارم.</p>
      <p>وی افزود: انتشارات کمک آموزشی و کنکوری امروز تبدیل به نیاز مردم شده‌اند و باید بررسی شود کتاب کمک آموزشی چرا در سراسر کشور با استقبال زیاد مواجه شده لذا باید آسیب شناسی شود که چرا حوزه های دیگر موضوعات مدیریت نشده است و صرفا ارشاد در این زمینه متولی نیست.</p>
      <figure>
        <img src="http://newsroom.dana.ir/content/upload/03ab9439-26eb-4e7d-be8d-c2830187888f.jpg"/>
      </figure>
      <p>
        <b>در نمایشگاه کتاب مشهد، بخش‌های تخصصی وجود نداشت</b>
      </p>
      <p>تقی ابراهیمی سالاری، رئیس مرکز پژوهش‌های شورای شهر مشهد نیز اظهار کرد: عادات فرهنگی و حساسیت نسبت به سرنوشت خود و مردم باید ایجاد شود و در تصمیم‌گیری های مردم تأثیر داشته باشد.</p>
      <p>استاد اقتصاد دانشگاه فردوسی مشهد گفت: نمایشگاه بین‌المللی کتاب می تواند از نرم افزارهای نوین استفاده کند و کتاب های بااهمیت را بهتر تبلیغ و معرفی کنند.</p>
      <figure>
        <img src="http://newsroom.dana.ir/content/upload/8afc7af3-a534-4649-b75c-98157dc1ab0b.jpg"/>
      </figure>
      <p>وی با بیان اینکه در روش های سنتی برگزاری نمایشگاه کتاب باید تجدیدنظر شود و این اقدام مقدمات نرم افزاری نیاز دارد افزود: امسال در نمایشگاه کتاب مشهد، بخش های تخصصی وجود نداشت و کمرنگ بود که فرهیختگان رشته های مختلف را به این عرصه ترغیب کند.</p>
      <p>ابراهیمی سالاری اظهار کرد: باید ذائقه مردم برای کتابخوانی تحریک شود تا مخاطب از استفاده از کتاب لذت ببرد.</p>
      <p>
        <b>سیستم جستجوی کتاب در نمایشگاه کارایی نداشت</b>
      </p>
      <p>افشین محمدی از غرفه داران کتاب‌های درسی نمایشگاه از انتشارات آلما تهران در رابطه با وضعیت این دوره گفت: کیفیت سالن ها خوب است اما امکانات حداقلی برای گذاشتن این کتاب ها در قفسه ها ارائه و توزیع نشده است.</p>
      <p>وی افزود: روزهای ابتدایی نمایشگاه صدای تبلیغات داخل سالن نمایشگاه به قدری بود که با مشتریان امکان صحبت نداشتیم و بعد از سه روز اصلاح شد؛ سه روز از نمایشگاه استقبال خوبی شد اما در ساعات طول روز هیچ مخاطبی نداشتیم.</p>
      <p>محمدی اظهار کرد: جستجوی مردم برای پیدا کردن کتاب و غرفه های مورد نظرشان به سختی انجام می شد و در سیستم جستجو اطلاعات اشتباه ثبت شده بودند لذا مردم دچار سردرگمی شده بودند.</p>
      <figure>
        <img src="http://newsroom.dana.ir/content/upload/7dadeeac-b2f9-4f7f-aa51-60a5edf3bc43.jpg"/>
      </figure>
      <p>خانم احدی از دیگر غرفه داران انتشارات فرهنگستان هنر از فضای کوچک غرفه های کتاب گلایه داشت و متأسفانه به دلیل نبود قفسه و محل مناسب چیدن کتاب، هنوز برخی از کتاب ها از کارتن خارج نشده که روی فروش تأثیر گذاشته است.</p>
      <p>
        <b>تبلیغات سطح شهر نمایشگاه کتاب بسیار ضعیف بود</b>
      </p>
      <p>قائمی از مسئولان انتشارات ماهان اظهار کرد: به دلایل مختلف غرفه ها را جابجا کردند و جانمایی ها را تغییر دادند.</p>
      <p>وی با اشاره به اینکه تبلیغات سطح شهر نمایشگاهی بسیار ضعیف بود افزود: قدرت خرید مردم کاهش داشته است و مردم آنچنان استقبالی از نمایشگاه نداشتند.</p>
      <p>فتاحی، انتشارات جویامجد گفت: قفسه کتاب در نمایشگاه توزیع نشد و استقبال کنندگان کاهش چشمگیری نسبت به سال گذشته داشته است و تبلیغات سطح شهر برای نمایشگاه به چشم نمی‌خورد و اصلا نظارتی بر تبلیغاتچی های داخل سالن صورت نگرفت.</p>
      <p>
        <b>نمایشگاهی شبیه به بازار روز</b>
      </p>
      <p>قربانی، مسئول انتشارات دانشگاه تهران تصریح کرد: سردرب‌های هر غرفه در نمایشگاه به صورت سلیقه‌ای نصب شده و شبیه به بازار روز است و دانشگاه تهران به عنوان نخستین ناشر دانشگاهی در ورود به نمایشگاه ناشران قوی و قدرتمند را شاهد نبودیم.</p>
      <p>وی افزود: باتوجه به فضای نامناسب و عدم حضور علاقه مندان از هزاران کتاب انتشارات دانشگاهی در این دوره نمایشگاه صدها مورد هم ارائه نشده است و حضور دانشگاه ها در این نمایشگاه صرفه اقتصادی ندارد.</p>
      <figure>
        <img src="http://newsroom.dana.ir/content/upload/0ed4bace-16b3-4850-a41e-414a61309388.jpg"/>
      </figure>
      <p>قانعی، مسئول مؤسسه شهریارتوس مشهد گفت: دریافت هزینه خدمات از غرفه داران هیچ قاعده و نرخ مشخصی ندارد و به عنوان مثال برای نصب بنر از این غرفه پانصد هزار تومان دریافت شده است و عدم نظارت بر ایمنی، خدمات فنی و تبلیغات بر پیمانکار نمایشگاه و شروع تبلیغات دیرهنگام از دلایل عدم استقبال بازدیدکنندگان است.</p>
      <p>
        <b>نظارتی بر محتوای فرهنگی و آموزشی نمایشگاه صورت نگرفت</b>
      </p>
      <p>وی افزود: عملا هیچ نظارتی بر محتوای فرهنگی و آموزشی ارائه شده را شاهد نبودیم.</p>
      <p>امیر محمدی دانشجوی بازدیدکننده از نمایشگاه گفت: جای انتشارات مهمی مانند انتشارات امام، صهبا، نشر نی، جنگل در این نمایشگاه خالی است چراکه امسال شبیه به کتاب فروشی بود تا نمایشگاه کتاب.</p>
      <p>وی با بیان اینکه انتشاراتی ها کم حضور داشتند و اکثرا کتاب فروش هستند افزود: بر همین اساس استقبال امسال بسیار کمرنگ بوده است و اطلاعرسانی سطح شهر خیلی کم بود و خدمات نمایشگاهی کاهش یافته است.</p>
      <p>محمدی اظهار کرد: کیفیت نباید فدای کمیت شود و فقط غرفه ها پر شوند چراکه به همین منوال اعتماد مخاطبان نیز از نمایشگاه سلب خواهد شد.</p>
      <figure>
        <img src="http://newsroom.dana.ir/content/upload/622d108c-e352-4dd0-adf3-2c41b293450b.jpg"/>
      </figure>
      <p>
        <b>تأثیر فضای مجازی بر فروش کتاب‌های رمان و غیرمذهبی</b>
      </p>
      <p>وی افزود: علاقه مردم متنوع است و بحث های رسانه ای و فضای مجازی در بازار فروش کتاب و بالا رفتن فروش کتاب های رمان و غیرمذهبی تأثیر گذاشته است.</p>
      <p>دانشجوی بازدیدکننده از نمایشگاه تصریح کرد: به بهانه های کتابخوانی نباید کتاب های مغایر با فرهنگ اسلامی ایرانی مورد تبلیغ در فضای مجازی قرار بگیرند و البته نظم موضوعی در غرفه بندی انتشارات وجود ندارد.</p>
      <p>
        <b>دزدی ترجمه به زبان و ادبیات ما ضربه می زند</b>
      </p>
      <p>وی افزود: در رمان های معروف ترجمه انجام می شود اما بعد از ان دزدی ترجمه با دستکاری های کوچک و اسامی گوناگون همان کتاب را با قیمت گزاف به فروش می‌رسانند که در درازمدت به زبان و ادبیات ضربه می زنند لذا موضوع ترجمه باید سازماندهی شود و از هر فردی ترجمه ها پذیرفته نشود.</p>
      <p>فریدون‌فر، بنیاد پژوهش های اسلامی آستان قدس و معتبرترین ناشر شرق کشور گفت: متأسفانه به هر دلیلی انتشارات حاضر شده، نمایشگاه مشهد را جدی نگرفته اند و با قدرت حضور نداشته‌اند و در سایه نمایشگاه کتاب تهران قرار گرفته است.</p>
      <figure>
        <img src="http://newsroom.dana.ir/content/upload/d9230b74-a4ec-4a27-b951-70ba67484652.jpg"/>
      </figure>
      <p>وی افزود: اجماع ناشران باید در مورد حضور در مشهد انجام شود و البته توقعات آنها نیز برآورده شود و نیاز بود زمان نمایشگاه باتوجه به استقبال علاقه‌مندان در روز پایانی در انتها تمدید می‌شد.</p>
      <p>قابل توجه است که در روز جمع آوری غرفه ها مشاهده شد که غرفه هایی که باید ترویج دهنده رعایت فرهنگ در جامعه باشند، در ابعاد وسیعی زباله‌های خود را در سالن‌ها پخش کرده بودند.</p>
      <p>انتهای پیام/</p>
    </article>
  </body>
</html>