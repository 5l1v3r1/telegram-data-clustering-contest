<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chetor.com/184149-%d8%a2%d8%b1%d8%a7%db%8c%d8%b4%da%af%d8%a7%d9%87-%d8%ae%d9%88%d8%a8/"/>
    <meta property="og:site_name" content="چطور"/>
    <meta property="article:published_time" content="2019-11-07T16:40:30+00:00"/>
    <meta property="og:title" content="یک آرایشگاه خوب چه ویژگی‌هایی دارد؟ چیزهایی که باید بدانید"/>
    <meta property="og:description" content="یک آرایشگاه خوب چه ویژگی‌هایی دارد؟‌در این مقاله از ویژگی‌های آرایشگاه خوب برای‌تان خواهیم گفت تا بدانید که یک سالن زیبایی باید چه ویژگی‌هایی داشته باشد."/>
  </head>
  <body>
    <article>
      <h1>یک آرایشگاه خوب چه ویژگی‌هایی دارد؟ چیزهایی که باید بدانید</h1>
      <address><time datetime="2019-11-07T16:40:30+00:00">07 Nov 2019, 16:40</time> by <a rel="author" href="https://www.chetor.com/author/niloufar-shahdoustgmail-com/" target="_blank">نیلوفر شهدوست</a></address>
      <p>«عزیزم! قبلا موهات رو کجا کوتاه کرده بودی؟»، «خط ابروت رو دست زده بودی؟»… ! این عبارات برای‌تان آشنا نیستند؟ خیلی از ما در میان تجربه‌های آرایشگاهی‌مان با آرایشگرهایی روبه‌رو شده‌ایم که قصد دارند با استفاده از چنین سؤالاتی خودشان را از نتیجه ناخوشایند کارشان تبرئه کنند. همه اینها تقصیر خودمان است. بله، مشکل از ماست که ویژگی‌های یک آرایشگاه خوب را نمی‌دانسته‌ایم و با انتخاب نامناسب‌مان، تجربه‌ای نامطلوب برای خودمان رقم زده‌ایم. اما عیبی ندارد. فرقی نمی‌کند که در تهران هستید، اصفهان ، کرج یا شیراز؛ غرب و شرق و شمال و جنوب فرقی نمی‌کند. در این مقاله از ویژگی‌های یک آرایشگاه خوب برای‌تان خواهیم گفت تا بدانید که یک <a href="https://www.irangan.com/Tag/%D8%B3%D8%A7%D9%84%D9%86-%D8%B2%DB%8C%D8%A8%D8%A7%DB%8C%DB%8C">سالن زیبایی</a> باید چه ویژگی‌هایی داشته باشد.</p>
      <p>مطمئن باشید که با دانستن نکات لازم و انتخاب آرایشگاه خوب در هر کجا که باشید دیگر شاهد آثار هنری آرایشگران کارنابلد روی موها و چهره‌تان نخواهید بود. این شما و این ویژگی‌های یک آرایشگاه خوب.</p>
      <h3>۱. رعایت نظافت و بهداشت در محیط و تجهیزات</h3>
      <figure>
        <img src="https://www.chetor.com/wp-content/uploads/2019/11/selling-salon-products.jpg"/>
      </figure>
      <p>در انتخاب یک سالن آرایش و زیبایی برای انجام خدماتی مانند ابرو یا میکاپ یا هر چیز دیگری باید نظافت و رعایت بهداشت در آن مکان را در نظر داشته باشید. سالن‌های درجه‌یک و حرفه‌ای قبل از هر چیزی به بهداشت رسیدگی می‌کنند و نه‌تنها ظاهر و محیط آرایشگاه را تمیز نگه می‌دارند بلکه تمام وسایل و تجهیزاتی که برای کوتاهی مو یا خدمات دیگر به کار می‌برند هم کاملا تمیز و بهداشتی است. پس یادتان باشد که در مراجعه به آرایشگاه، به وسایل سالن و محیط اطراف دقت کنید. اگر دیدید که نظافت و بهداشت در سالن زیاد رعایت نمی‌شود، یک خط قرمز پررنگ دور آن سالن بکشید و دیگر به آنجا مراجعه نکنید.</p>
      <h3>۲. موقعیت مکانی و زمان‌بندی رسیدگی به مشتریان</h3>
      <p>به موقعیت مکانی آرایشگاه هم دقت کنید. بهتر است به‌دنبال آرایشگاهی باشید که به محل کار یا زندگی‌تان نزدیک است. انتخاب یک آرایشگاه که از شما فاصله مکانی زیادی دارد، فکر چندان خوبی نیست. این موضوع باعث می‌شود خسته شوید و زمان زیادی از شما گرفته شود. علاوه بر این به‌دنبال آرایشگاه‌هایی باشید که با نظم و زمان‌بندی مناسب، کارتان را پیش می‌برند. کُند کارکردن یا درنظرنگرفتن زمان و وقت مشتریان، از ویژگی‌های یک آرایشگاه خوب نیست. به ساعات کاری سالن موردنظرتان دقت کنید و اگر دیدید که در زمان‌هایی عجیب‌وغریب به مشتریان خود خدمات ارائه می‌کنند، در کیفیت کارشان شک کنید.</p>
      <p>البته این نکات برای انتخاب آرایشگاهی است که می‌خواهید برای کارهای ماهیانه‌تان به آن مراجعه کنید. گاهی‌اوقات، بعضی از سالن‌های زیبایی آن‌قدر خوب و باکیفیت کار می‌کنند که سرزدن به آنها حتی باوجود فاصله مکانی زیاد می‌ارزد. مثلا اگر به‌دنبال انتخاب <a href="https://www.irangan.com/Cat/127-%D8%B3%D8%A7%D9%84%D9%86-%D8%B2%DB%8C%D8%A8%D8%A7%DB%8C%DB%8C">سالن آرایش عروس</a> برای ازدواج‌تان هستید، انتخاب یک سالن خوب با ویژگی‌های مناسب بر موقعیت مکانی اولویت دارد.</p>
      <h3>۳. کیفیت محصولات و استفاده از تجهیزات زیبایی مدرن</h3>
      <p>یک آرایشگاه خوب را از روی محصولات و تجهیزاتش هم می‌توان شناسایی کرد. بدیهی است که یک آرایشگاه با تجهیزات جدید و وسایل مدرن، خدمات بسیار بهتری از آرایشگاهی ارائه می‌دهد که برای <a href="https://www.chetor.com/64440-%D9%81%D8%B1-%DA%A9%D8%B1%D8%AF%D9%86-%D9%85%D9%88%D9%87%D8%A7/">فِٰر کردن موها</a> هنوز از بیگودی‌های صد سال قبل استفاده می‌کند. البته سالن‌های مدرن و باکیفیت معمولا هزینه بیشتری هم دریافت می‌کنند اما قبول کنید که هزینۀ بیشتر برای حفظ سلامت و زیبایی می‌صرفد.</p>
      <p>مثلا یک سالن زیبایی عروس که خدمات خوبی ارائه می‌کند و از محصولات باکیفیت برای مشتریانش بهره می‌برد، هزینه بیشتری هم دریافت خواهد کرد. پس برای اینکه شب رؤیایی زندگی‌تان را بی‌دغدغه و با خیالی راحت بگذرانید، کمی بیشتر هزینه کنید. تجهیزات مختلفی در یک آرایشگاه خوب وجود دارد؛ برای مثال، صندلی‌هایی که مشتریان برای امور مختلف زیبایی روی آنها می‌نشینند، مواد آرایشی، شامپوها، لوازم حالت‌دهنده به مو و… باید از کیفیت خوبی برخوردار باشد.</p>
      <h3>۴. ارائه خدمات متنوع به مشتریان</h3>
      <figure>
        <img src="https://www.chetor.com/wp-content/uploads/2019/11/salon-management-tips.jpg"/>
      </figure>
      <p>یادتان باشد که آرایشگاه‌های خوب معمولا چندین خدمت مختلف را با هم ارائه می‌کنند. یعنی آرایشگاهی که هم خدمات مانیکور و پدیکور انجام می‌دهد و هم به کوتاهی مو، آرایش مو و ناخن، ارائه خدمات اصلاح و پوست و… می‌پردازد احتمالا یک مجموعه حرفه‌ای است.</p>
      <p>پس وجود خدمات متنوع در یک سالن زیبایی تاحدودی نشان از حرفه‌ای‌بودن آن مرکز و مدیریت خوبش دارد. یک آرایشگاه خوب و حرفه‌ای معمولا خدمات گوناگونی دارد؛ مثلا درنظرگرفتن ماساژ و اسپا در بخشی از سالن می‌تواند نشانگر حرفه‌ای‌بودن مدیریت و پرسنل آن باشد.</p>
      <p>در محیط‌های حرفه‌ای با استفاده از اتوماسیون و <a href="https://www.chetor.com/category/business/marketing-sales/customer-relationship-management/">نرم‌افزارهای مدیریت مشتریان</a>، اطلاعات مشتریان بهتر و دقیق‌تر ثبت می‌شود و برقراری ارتباط میان سالن و افراد مختلف هم ساده‌تر خواهد بود. مجموعه‌های حرفه‌ای معمولا از این سیستم‌ها استفاده می‌کنند و سطح سالن را ارتقا می‌دهند.</p>
      <h3>۵. قیمت و هزینه خدمات مختلف در آرایشگاه خوب</h3>
      <p>در بخش‌های قبلی گفتیم که سالن‌های خوب از شما هزینۀ بیشتری دریافت می‌کنند. این هزینه بیشتر به‌واسطه استفاده از مواد باکیفیت‌تر و تجهیزات بهتر است؛ باوجوداین، برای انتخاب آرایشگاه مناسب باید به جیب‌تان هم دقت کنید. آرایشگاهی که با بودجه‌بندی‌تان تناسب ندارد، گزینه خوبی برای مراجعه مداوم نخواهد بود. پس به‌دنبال سالنی باشید که با نیازها و بودجه‌تان سازگاری بیشتری دارد. واقعیت این است که این موضوع تا حد زیادی به سبک زندگی و برنامه‌ریزی‌های شخصی‌تان وابسته است.</p>
      <p>اما ازآنجاکه مراجعه به آرایشگاه برای دریافت خدمات مختلف می‌تواند به یک روتین و برنامه دائمی خوشایند برای‌تان بدل شود، بهتر است که جایی را انتخاب کنید که توانایی پرداخت هزینه‌هایش را داشته باشید. مثلا وجود یک برنامه ثابت در ماه برای مرتب‌کردن ابروها و موها، دریافت خدمات ناخن و پوست و…، برنامه‌ای جذاب است و در صورتی ممکن خواهد بود که بتوانید از پس هزینه‌هایش برآیید. پس یک آرایشگاه خوب و مناسب بودجه‌تان پیدا کنید تا هر ماه با مراجعه به آن، برنامه‌ای جالب و مفرح برای خودتان ترتیب بدهید و <a href="https://www.chetor.com/category/lifestyle/">سبک زندگی</a> خود را متنوع‌تر کنید.</p>
      <h3>۶. محیط و فضای سالن زیبایی</h3>
      <figure>
        <img src="https://www.chetor.com/wp-content/uploads/2019/11/hair-salons.jpg"/>
      </figure>
      <p>دقت کرده‌اید که هر آرایشگاهی، جو و فضای ویژۀ خود را دارد؟ بهتر است برای لذت‌بردن از اوقاتی که در سالن زیبایی می‌گذرانید به مکانی مراجعه کنید که جو و فضایش را دوست دارید. آرایشگاه‌های حرفه‌ای به ارزش ارتباطات واقف هستند؛ به همین خاطر، تیم کاری‌شان با یکدیگر و با مشتریان به‌خوبی رفتار می‌کنند.</p>
      <p>مدیریت رفتار با مشتریان و ارتباطات اعضای تیم داخل سالن‌های حرفه‌ای به گونه‌ای است که همه از حضور در آرایشگاه لذت می‌برند و هر گونه برخورد و اختلافی هم به‌سرعت و ساده حل می‌شود. قطعا شما هم دوست ندارید به سالنی مراجعه کنید که در آن رفتارهای ناخوشایندی میان پرسنل و نیز پرسنل با مشتریان در جریان است.</p>
      <p>یک آرایشگاه خوب کاملا به <a href="https://www.chetor.com/103225-%D8%A8%D8%A7%D8%B2%D8%A7%D8%B1%DB%8C%D8%A7%D8%A8%DB%8C-%DA%86%DB%8C%D8%B3%D8%AA/">بازاریابی</a> واقف است و می‌داند که باید خواسته‌ها، نیازها و علایق مشتریان را درک کند. به همین خاطر، با بازاریابی درست و شناخت مشتریان خود برای آنها و خود مجموعه، فضایی رضایت‌بخش ایجاد می‌کند. هر مشتری به سفیر برند آرایشگاه تبدیل می‌شود؛ پس اگر در یک آرایشگاه با مشتریان به‌خوبی رفتار شود و هر مشتری، حکم یک فرد خاص و ویژه را داشته باشد، قطعا حضور در آنجا برای افراد مختلف لذت‌بخش‌تر خواهد شد و تبلیغات مثبتی ازسوی مشتریان برای آرایشگاه صورت خواهد گرفت.</p>
      <p>سعی کنید در انتخاب آرایشگاه خوب به این نکته دقت کنید و خاطره حضورتان در این فضا را دل‌پذیر کنید. پرسنلی بداخلاق که برای مشتریان ارزش قائل نیستند یا برخورد دوستانه و مؤدبانه‌ای ندارند حتی در صورت حرفه‌ای‌بودن هم ارزشمند نیستند.</p>
      <h3>۷. توجه به رضایت مشتریان قبلی</h3>
      <p>برای مراجعه به یک سالن زیبایی حتما از توصیه‌های مشتریان قبلی هم کمک بگیرید. مثلا اگر قصد مراجعه به یک سالن زیبایی در تهران را دارید که حسابی معروف است و مشتریان زیادی دارد از دوستان و آشنایان‌تان که قبلا به آنجا مراجعه کرده‌اند درباره آرایشگاه سؤال کنید. از آنها درباره رضایت‌شان از خدمات، تجهیزات و رفتار پرسنل سالن بپرسید. همچنین می‌توانید با خواندن نظرات کاربران در گوگل و سایت‌ها و شبکه‌های اجتماعی مختلف، اطلاعات بیشتری هم به دست آورید.</p>
      <p>این کار به شما کمک می‌کند که با ذهنیتی دقیق‌تر به سالن زیبایی مراجعه کنید. البته موضوع سلیقه را هم در نظر بگیرید و یادتان باشد که بعضی از نظرات دیگران به سلیقه‌شان وابسته است و در نهایت، این شما هستید که باید برای انتخاب سالن موردنظرتان و رسیدن به یک آرایشگاه خوب تصمیم بگیرید.</p>
      <p>واقعیت این است که مشتریان راضی، برای هر آرایشگاه، اعتبار و شهرت می‌آورند. هرقدر که یک آرایشگاه حرفه‌ای‌تر باشد و برای خود شاخص‌هایی مانند ارزیابی تعداد مشتریان در هر ماه، درصد حفظ مشتریان قبلی و بسامد مراجعه هر مشتری به سالن را تعریف و بررسی کند، رشد و درآمد بیشتری هم خواهد داشت. این یعنی به کار خود اهمیت می‌دهد و <a href="https://www.chetor.com/64859-%D8%B1%D8%B6%D8%A7%DB%8C%D8%AA-%D9%85%D8%B4%D8%AA%D8%B1%DB%8C-%D9%88-%D8%B1%D8%A7%D9%87%E2%80%8C%D9%87%D8%A7%DB%8C-%D8%AF%D8%B3%D8%AA%DB%8C%D8%A7%D8%A8%DB%8C-%D8%A8%D9%87-%D8%A2%D9%86/">رضایت مشتریان</a> هم برایش اولویت دارد. برای دریافت <a href="https://www.irangan.com/Cat/307-%D9%85%D8%AF-%D9%88-%D8%B2%DB%8C%D8%A8%D8%A7%DB%8C%DB%8C">خدمات زیبایی</a> و آرایشی به مکانی مراجعه کنید که برای کار خودشان و شما ارزش قائل هستند.</p>
      <h3>۸. وجود نیروهای متخصص و حرفه‌ای در سالن</h3>
      <figure>
        <img src="https://www.chetor.com/wp-content/uploads/2019/11/0_GettyImages-909493576.jpg"/>
      </figure>
      <p>همه دوست دارند، بهترین خدمات مو و میکاپ و… را دریافت کنند. اگر روز عروسی‌تان باشد که دیگر این میل بیشتر هم می‌شود. در این شب باید زیباتر و جذاب‌تر از همیشه باشید. پس بهتر است به سالن‌هایی مراجعه کنید که از نیروهای حرفه‌ای و کاربلد برای ارائه خدمات مختلف‌شان بهره می‌برند. مثلا حرفه‌ای‌ها ازقبل درباره جنس پوست، مو و سلیقه‌تان اطلاعاتی کسب می‌کنند. در این صورت، بعد از پایان کار آرایش، درست‌کردن مو یا کوتاهی آن و هر خدمات دیگری، اختلاف‌نظر و نارضایتی به وجود نمی‌آید.</p>
      <p>فناوری روزبه‌روز پیشرفت می‌کند و امکاناتی که می‌توان در یک آرایشگاه خوب به کار برد هم به‌تبع آن ارتقا پیدا می‌کند. در نتیجه، بهتر است به سالن‌هایی مراجعه کنید که به‌روز هستند و نیروهای آنها به روش‌های استفاده از مدل‌های جدید آرایش و پیرایش تسلط دارند.</p>
      <p>آرایشگاهی که انتخاب می‌کنید به نیازها و علایق‌تان وابسته است؛ پس اگر به‌دنبال دریافت خدمات ساده هستید، سخت‌گیری زیاد لازم نیست اما اگر به‌دنبال دریافت خدمات زیبایی خاص و ویژه هستید، حتما به‌سراغ سالن‌هایی بروید که معروف و معتبر هستند. محیطی شاد و پرانرژی که در آن افرادی مؤدب، متخصص و حرفه‌ای کار می‌کنند به شما هم انرژی و انگیزه می‌بخشد و در نهایت، نتیجۀ کار هم در آینه به شما لبخندی رضایت‌بخش می‌زند.</p>
      <p>منبع <a href="https://medium.com/@prashantvermaseo/best-tips-for-choosing-a-beauty-salon-to-look-beautiful-b8b84d2c0af4">medium/1 </a><a href="https://medium.com/@Cloud9Spa/qualities-to-look-for-in-the-best-beauty-salon-d2387dd34f4a"> medium/2 </a><a href="https://www.millenniumsi.com/blog/10-traits-successful-salon-spas/"> millenniumsi</a></p>
    </article>
  </body>
</html>