<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/wPkkXo/stortinget-sier-bestemt-nei-til-kontant-krav"/>
    <meta property="og:site_name" content="Aftenbladet"/>
    <meta property="article:published_time" content="2019-11-07T16:02:07+00:00"/>
    <meta property="og:title" content="Senterpartiet ville slå fast retten til å betale med kontanter. Det gikk ikke Stortinget med på"/>
    <meta property="og:description" content="Stortinget vendte torsdag tommelen ned for Senterpartiets forslag om å slå fast retten til å betale med kontanter."/>
  </head>
  <body>
    <article>
      <h1>Senterpartiet ville slå fast retten til å betale med kontanter. Det gikk ikke Stortinget med på</h1>
      <h2>Stortinget vendte torsdag tommelen ned for Senterpartiets forslag om å slå fast retten til å betale med kontanter.</h2>
      <address><time datetime="2019-11-07T16:02:07+00:00">07 Nov 2019, 16:02</time> by <a rel="author">NTB</a></address>
      <p>Representantforslaget innebærer ikke bare at forbrukerens rett til å betale med kontanter slås ettertrykkelig fast, men også at det knyttes en straffebestemmelse til plikten til å ta imot kontanter.</p>
      <p>– Finansminister Siv Jensen (Frp) nektet i dagens debatt å svare på om Vys kontantfrie praksis er i tråd med gjeldende lov. Det er jo nettopp denne uklarheten som gjør Sps forslag så avgjørende viktig, sier Sps Sigbjørn Gjelsvik til NTB.</p>
      <p>– Man hadde presisert hva som ligger i plikten man har til å ta imot kontanter og hvilke konsekvenser det vil kunne få å avvise, legger han til.</p>
      <p>Forslaget ble fremmet som et tillegg til innstillingen om finansmarkedsmeldingen for 2019. Også i 2017 ble et lignende forslag fra Sp nedstemt.</p>
      <h3>«Ubesvarte spørsmål»</h3>
      <p>Fremskrittspartiet har tidligere vært opptatt av å verne kontantene.</p>
      <p>– Det viktigste for Frp er at man også i fremtiden skal kunne benytte kontanter, sier Frps finanspolitiske talsperson Sivert Bjørnstad til NTB.</p>
      <p>Han viser til at regjeringen jobber med ny finansavtalelov, et arbeid som også skal omhandle kontantenes stilling.</p>
      <p>– Det er mange ubesvarte spørsmål i Sps forslag som fortjener grundigere behandling. Jeg ser fram til at regjeringen kommer tilbake til Stortinget med dette, sier Bjørnstad.</p>
      <h3>Ville ha utredning</h3>
      <p>Men Gjelsvik mener stortingsflertallet nå bare skyver saken foran seg.</p>
      <p>– Til tross for at regjeringen har hatt rikelig tid og anledning til å fremme egne forslag, utsetter man nok en gang, sier han.</p>
      <p>Den øvrige opposisjonen, med Arbeiderpartiet, SV, Miljøpartiet De Grønne og Rødt, fremmet for øvrig et forslag om å utrede «kontantenes rolle og stilling, herunder vurdere retten til å betale kontant sett opp mot næringsaktørers ønske om å opptre kontantfritt, og komme tilbake til Stortinget på egnet måte.»</p>
      <p>Heller ikke dette fikk tilslutning.</p>
    </article>
  </body>
</html>