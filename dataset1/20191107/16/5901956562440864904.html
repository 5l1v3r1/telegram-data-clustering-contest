<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/nova-adria-samo-v-prvem-letu-z-ogromno-izgubo-246903"/>
    <meta property="og:site_name" content="Slovenske novice"/>
    <meta property="article:published_time" content="2019-11-07T16:32:00+00:00"/>
    <meta property="og:title" content="Nova Adria? Samo v prvem letu z ogromno izgubo"/>
    <meta property="og:description" content="LJUBLJANA – Družba za upravljanje terjatev bank (DUTB) je nekdanjim pilotom Adrie Airways predstavila poslovni načrt nove slovenske letalske družbe, je poročal Radio Slovenija.  En mesec po s..."/>
  </head>
  <body>
    <article>
      <h1>Nova Adria? Samo v prvem letu z ogromno izgubo</h1>
      <h2>Zaposlovala bi okoli 200 ljudi.</h2>
      <address><time datetime="2019-11-07T16:32:00+00:00">07 Nov 2019, 16:32</time> by <a rel="author">T. V.</a></address>
      <p>LJUBLJANA – Družba za upravljanje terjatev bank (DUTB) je nekdanjim pilotom Adrie Airways predstavila poslovni načrt nove slovenske letalske družbe, je poročal <i>Radio Slovenija</i>. <br/><br/>En mesec po stečaju Adrie so na slabi banki potekale prve predstavitve projekta morebitne ustanovitve nove letalske družbe. Vlada je slabi banki namreč zaupala preverjanje možnosti ustanovitve novega nacionalnega letalskega prevoznika. <br/><br/>Družba bi sprva letela s petimi Canadairovimi letali, zaposlila bi do 200 ljudi, zaradi vzpostavitve celotne letalske operacije pa bi prvo leto sklenila z 20 milijoni evrov izgube, je neuradno izvedel <i>Radio Slovenija</i>.<br/><br/>Če bi ideja o ustanovitvi novega prevoznika dobila zeleno luč, bi ustanovitelj – domnevno DUTB v sodelovanju s partnerjem – do vsega, kar potrebuje za zagon, najlažje in najhitreje prišel z nakupom tako imenovane Adrijine poslovne celote, ki je na voljo v stečajni masi, je še poročal nacionalni radio.<br/><br/>Na ministrstvu za gospodarski razvoj in tehnologijo so za <i>STA </i>povedali, da od DUTB še niso prejeli izračunov o morebitni ustanovitvi novega letalskega prevoznika.</p>
    </article>
  </body>
</html>