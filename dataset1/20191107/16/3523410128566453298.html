<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638709/%DB%B2%DB%B0-%D8%B3%D8%B1%D9%82%D8%AA-%D8%AE%D9%88%D8%AF%D8%B1%D9%88-%D8%AF%D8%B1-%DA%A9%D8%A7%D8%B1%D9%86%D8%A7%D9%85%D9%87-%D8%B3%D8%A7%D8%B1%D9%82-%D8%AD%D8%B1%D9%81%D9%87%E2%80%8C%D8%A7%DB%8C-%D8%AE%D9%88%D8%AF%D8%B1%D9%88"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T16:34:00+00:00"/>
    <meta property="og:title" content="۲۰ سرقت خودرو در کارنامه سارق حرفه‌ای خودرو"/>
    <meta property="og:description" content="رئیس کلانتری ۱۰۴ عباس آباد از دستگیری ۲ سارق موتورسیکلت و خودرو خبر داد و گفت: سارق خودرو تا کنون به ۲۰ فقره سرقت اعتراف کرده است"/>
  </head>
  <body>
    <article>
      <h1>
        <a href="https://www.bultannews.com/fa/news/638709/%DB%B2%DB%B0-%D8%B3%D8%B1%D9%82%D8%AA-%D8%AE%D9%88%D8%AF%D8%B1%D9%88-%D8%AF%D8%B1-%DA%A9%D8%A7%D8%B1%D9%86%D8%A7%D9%85%D9%87-%D8%B3%D8%A7%D8%B1%D9%82-%D8%AD%D8%B1%D9%81%D9%87%E2%80%8C%D8%A7%DB%8C-%D8%AE%D9%88%D8%AF%D8%B1%D9%88">۲۰ سرقت خودرو در کارنامه سارق حرفه‌ای خودرو</a>
      </h1>
      <h2>رئیس کلانتری ۱۰۴ عباس آباد از دستگیری ۲ سارق موتورسیکلت و خودرو خبر داد و گفت: سارق خودرو تا کنون به ۲۰ فقره سرقت اعتراف کرده است</h2>
      <address><time datetime="2019-11-07T16:34:00+00:00">07 Nov 2019, 16:34</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سرهنگ "محمد آقا احمدی" گفت: روز گذشته ماموران انتظامی کلانتری ۱۰۴ عباس آباد هنگام گشت زنی در محدوده کلانتری متوجه رفتار مشکوک راکب موتورسیکلتی می‌شوند و برای بررسی موضوع، پلاک انتظامی آن را <b>استعلام</b> که در استعلام گرفته شده، مشخص می‌شود<b> موتورسیکلت سرقتی</b> بوده و سابقه ثبت سرقت به مدت یک هفته دارد.</p>
      <p>این مقام انتظامی با اشاره به اینکه موتورسوار توسط عوامل کلانتری دستگیر شد، گفت: در بازرسی بدنی از وی مقدار ۱۰ گرم شیشه در بسته‌های یک گرمی کشف و متهم اظهار داشت: قرار بود، مواد مخدر را به ازای دریافت اموال سرقتی به فردی که منتظر وی هستم، تحویل بدهم.</p>
      <p>کلانتر محله عباس آباد عنوان کرد: مراقبت‌های ویژه پلیسی، آغاز تا اینکه فرد مورد نظر با یک دستگاه خودروی سمند به محل قرار مراجعه و ماموران در استعلام پلاک انتظامی خودرو به دست آوردند که خودروی سمند نیز سرقتی بوده و ۱۰ روز پیش در محدوده کلانتری ۱۲۶ تهران پارس سرقت شده است.</p>
      <p>احمدی عنوان کرد: عملیات دستگیری <b>سارق</b> دوم نیز آغاز، ولی راننده خودرو به محض مشاهده تیم عملیات کلانتری از محل گریخت و سعی در فرار از صحنه را داشت که با شلیک تیر هوائی توسط ماموران کلانتری و سپس شلیک به سمت لاستیک خودرو، ماموران موفق شدند خودرو را در تقاطع خیابان خرمشهر و خیابان شهید مطهری متوقف و راننده آن را دستگیر کنند.</p>
      <p>وی افزود: در بازرسی از خودروی متهم تعدادی قطعات و تجهیزات سرقتی کشف و هر ۲ متهم به همراه اموال کشف شده به کلانتری محل منتقل شدند.</p>
      <p>رئیس کلانتری عباس آباد تصریح کرد: راننده خودروی سواری در کلانتری به ۲۰ فقره سرقت خودرو اعتراف و اظهار داشت: دراردیبهشت ماه امسال پس از گذراندن ۲ سال حبس از زندان آزاد شده است و در این مدت با سرقت ۲۰ فقره خودرو و خرد کردن آن‌ها و فروش قطعات خودرو، مواد مخدر خویش را تامین و گذران زندگی می‌کرده است.</p>
      <p>احمدی عنوان کرد: تحقیقات پلیسی برای شناسایی مال باختگان و سایر جرائم مشابه متهمان در جریان است.</p>
      <p>انتهای پیام/</p>
    </article>
  </body>
</html>