<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/columns/2019/11/7/7231298/"/>
    <meta property="og:site_name" content="Українська правда"/>
    <meta property="article:published_time" content="2019-11-07T16:30:00+00:00"/>
    <meta property="og:title" content="Корупційні схеми органів архітектурно-будівельного контролю на прикладі міста Ірпінь"/>
    <meta property="og:description" content="Яким чином працюють корупційні схеми у сфері архітектурно-будівельного контролю та містобудування. Приклад Ірпеня."/>
  </head>
  <body>
    <article>
      <h1>Корупційні схеми органів архітектурно-будівельного контролю на прикладі міста Ірпінь</h1>
      <address><time datetime="2019-11-07T16:30:00+00:00">07 Nov 2019, 16:30</time> by <a rel="author" href="https://www.pravda.com.ua/authors/5abfc19007191/" target="_blank">Олексій Зіневич</a></address>
      <p>Думаю, вже ні для кого не секрет, що органи Державної архітектурно-будівельної інспекції є одними з найбільш корумпованих державних органів.</p>
      <p>Корупція у сфері архітектурно-будівельного контролю та містобудування набула такого масштабу, що президент Володимир Зеленський вимушений був <a href="https://www.president.gov.ua/news/prezident-doruchiv-do-kincya-roku-likviduvati-totalnu-korupc-58213">доручити </a>міністру розвитку громад та території України Альоні Бабак ліквідувати тотальну корупцію у вказаній сфері.</p>
      <h3>Яким чином працює корупційна схема на прикладі міста Ірпінь</h3>
      <p>Ще у 2016 році у рамках децентралізації системи держархбудконтролю містобудівні повноваження були передані новоствореному структурному підрозділу Ірпінської міської ради – Інспекції Державного архітектурно-будівельного контролю Ірпінської міської ради, яку очолив Ярослав Комишан.</p>
      <p>Здавалося б виконані вимоги закону. Разом з цим до вибудованої корупційної схеми долучилася ще одна ланка, а саме керівництво міської ради. Та й сам новий начальник місцевої інспекції Ярослав Комишан не був сторонньою людиною.</p>
      <p>Так, <b>Ярослав Комишан</b> до того, як очолити новостворений структурний підрозділ працював під безпосереднім керівництвом <b>Олександра Коломійця</b> (до жовтня 2019 року начальник Департаменту ДАБІ у Київській області) та <b>Ярослава Старущенка</b> (до жовтня 2019 року заступник начальника Департаменту ДАБІ у Київській області) та відповідно був своєю людиною.</p>
      <p>І якщо Олександр Коломієць був у жовтні 2019 року звільнений з посади, то Ярослав Старущенко пішов на підвищення. Він зайняв посаду директора Департаменту дозвільних процедур ДАБІ України, яку до цього займав в.о. голови ДАБІ України Олександр Строкач.</p>
      <p>Із засобів масової інформації відомо, що всі без виключення забудовники, які хочуть будувати в місті Ірпінь, <a href="http://www.bagnet.org/news/society/399346/yak-vova-dolar-karplyuk-razom-z-golovoyu-ko-dabi-oleksandrom-kolomiytsem-zbagachuetsya-na-zabudovnikah-irpenya">повинні сплатити</a> за отримання дозвільних документів 4-5 доларів США за кожен квадратний метр<a href="https://znaj.ua/ru/politics/240750-yak-vova-dolar-karplyuk-razom-z-golovoyu-ko-dabi-oleksandrom-kolomiycem-zbagachuyetsya-na-zabudovnikah-irpenya">.</a> </p>
      <p>За вказану суму забудовники отримують: </p>
      <ul>
        <li>по-перше: дозвільні документи; </li>
        <li>по-друге: повну лояльність та захист від перевірок.</li>
      </ul>
      <p>От саме на Ярослава Комишана і поклали обов'язок стежити за тим, щоб кошти нагору надходили своєчасно та в повному обсязі, і щоб якійсь забудовник, бува, не вирішив будувати по закону.</p>
      <h3>Як органи ДАБК відпрацьовують кошти забудовників на прикладі конкретного будівництва</h3>
      <p>На початку літа 2018 року під виглядом будівництва нової школи на заплаві річки Ірпінь розпочалося грандіозне будівництво житлового комплексу "Синергія сіті" на 72 багатоповерхові житлові будинки.</p>
      <p><b>Будівництво розпочалося без жодних дозвільних документів</b>, передбачених законом України "Про регулювання містобудівної діяльності".</p>
      <p>У зв'язку із значним суспільним резонансом, за вказаним фактом на адресу Інспекції ДАБК Ірпінської міської ради та Департаменту ДАБІ у Київській області від громадян та громадських організацій було написано низку звернень з вимогою провести перевірку та вжити заходів реагування. </p>
      <p>Проте <b>перевірка була проведена спеціалістами Департаменту ДАБІ у Київській області лише через рік</b> і то після того, як активісти почали щотижня ходити на особистий прийом до Олександра Коломійця. Простіше кажучи примусили посадовців виконати свої обов'язки.</p>
      <p>І от на початку серпня 2019 року спеціалісти Департаменту ДАБІ у Київській області відрапортували, що перевірку провели і <b>встановили, що весь цей час будівництво вела фізична особа – Мураш Юрій Дмитрович</b>, який проживає в одному із сіл Тернопільської області. Він <b>самостійно практично збудував 4 багатоповерхові будинки та збирався ще звести 68 багатоквартирних</b>. На Мураша також було накладено штраф у сумі  <b>51 000 грн</b>.</p>
      <p>Дивним чином, саме перед перевіркою (09 липня 2019 року) він отримав Дозвіл на виконання будівельних робіт, а, як зазначалося вище, це не так і дешево.</p>
      <p>Для чого знадобився цап відбувайло – Мураш Юрій Дмитрович?</p>
      <p>Відповідь дуже проста. Фізичні особи у випадку порушення вимог містобудівного законодавства несуть відповідальність, відповідно до положень Кодексу України про адміністративні правопорушення, а юридичні особи – відповідно до закону України "Про відповідальність за правопорушення у сфері містобудівної діяльності".</p>
      <p>Наприклад, за виконання будівельних робіт без отримання дозволу на їх виконання на об'єкті з класом наслідків СС3 юридична особа повинна сплатити до місцевого бюджету штраф у розмірі 900 прожиткових мінімумів для працездатних осіб, що на сьогодні <b>становить 1 742 400 грн.</b></p>
      <p>Ось чому спеціалісти Департаменту ДАБІ у Київській області не помітили ні генпідрядника (ТОВ "БК "БУДТАЙМ"), ні проектувальника (ТОВ "СУЧАСНА АРХІТЕКТУРА"), а також нового власника земельних ділянок, де будується зазначений сумнозвісний житловий комплекс (ТОВ "АРЗАНА").</p>
      <p>Таким чином, фактичним забудовникам ЖК "Синергія сіті" <b>Володимиру Карплюку </b>та <b>Ігорю Оверку,</b> керівництво Департаменту ДАБІ у Київській області <b>зекономило 1 691 400 грн.</b></p>
      <p>І знову небайдужі мешканці міста були вимушені, як на роботу, ходити на прийом до керівництва Департаменту ДАБІ у Київській області.</p>
      <p>Під тиском громадськості навіть розпочали перевірки зазначених юридичних осіб. Як вони самі кажуть, навіть їх і завершили.</p>
      <p>Проте результати цієї перевірки містять як мінімум державну таємницю. Як інакше пояснити те, що не тільки не дають для ознайомлення матеріали перевірок, а навіть не озвучують їхні результати. А, сподіваюся, короткотимчасове керівництво як Департаменту ДАБІ у Київській області (<b>Андрій Григоренко</b>), так і Державної архітектурно-будівельної інспекції України (<b>Олександр Строкач</b>), <a href="https://www.poglyad.tv/kerivnytstvo-dabi-ukrayiny-ta-v-kyyivskij-oblasti-odni-vykonuvachi-obov-yazkiv-zhodnoyi-vidpovidalnosti-ta-proguly-v-robochyj-chas/">ховаються від громадськості.</a> </p>
      <p>Аналогічним чином ні  начальник Інспекції ДАБК Ірпінської міської ради <b>Ярослав Комишан</b>, ні в.о. начальника Департаменту ДАБІ у Київській області <b>Андрій Григоренко</b>, а також в.о. голови ДАБІ України <b>Олександр Строкач</b>, який клятвено обіцяв взяти на особливий контроль стан законності у сфері містобудування в Приірпінні та навести там лад, не бачать явних порушень на інших об'єктах будівництва, що й не дивно.</p>
      <p>Так, не помічають спеціалісти Департаменту ДАБІ у Київській області та Інспекції ДАБК Ірпінської міськради фактів заниження класів наслідків будівництв. </p>
      <p>Зокрема:</p>
      <ul>
        <li>будівництво багатоквартирного житлового будинку, замовником ПП "Сфера-2012" за адресою: вул. Соборна, 122-а, м. Ірпінь, Київська обл. (черговий ЖК "Центральний"). Замовником будівництва заявлено клас наслідків СС1, фактично будується будівля з класом наслідків СС3, що чітко видно з сайтів продажів.</li>
        <li>будівництво багатоквартирного житлового будинку, замовником Роспотнюк Валентина Анатоліївна, за адресою:  вул. Університетська, 1, г, д, е, о, п, м. Ірпінь, Київської обл. (ЖК "GRIN SIDE"). З метою заниження класу наслідків єдиний житловий будинок, який фактично відноситься до класу наслідків СС3, зареєстровано 5 документів (на кожен під'їзд).</li>
        <li>будівництво багатоквартирного житлового будинку, замовником ТОВ "ПРОМОАЛЬТ", за адресою: вул. Чехова, 27, м. Ірпінь, Київська обл. (ЖК "CITY PARK").</li>
      </ul>
      <p>Там також занижено клас наслідків з СС3 до СС2, шляхом реєстрації документів на кожен під'їзд окремо.</p>
      <p>Також, в упор, не дивлячись на звернення, заяви, скарги не помічають порушень при будівництві житлових комплексів "UTLANDIA", "Авіатор", "Синергія 3", "Синергія 2+", "Центральний-2" та низки інших об'єктів будівництва.</p>
      <p>У зв'язку із зазначеним, на сьогодні вимушений констатувати, що без повного перезавантаження органів архітектурно-будівельного контролю ліквідувати корупційні схеми, які вибудовувалися протягом років, неможливо. Адже на сьогодні учасники корупційних схем залишаються у системі, змінюють лише одні керівні посади на інші. </p>
      <p>
        <i>Олексій Зіневич, спеціально для УП</i>
      </p>
      <p>
        <i>Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.</i>
      </p>
      <related>
        <a href="https://www.pravda.com.ua/columns/2019/09/20/7226840/"/>
        <a href="https://www.pravda.com.ua/news/2019/09/19/7226757/"/>
        <a href="https://www.pravda.com.ua/news/2019/08/8/7223133/"/>
      </related>
    </article>
  </body>
</html>