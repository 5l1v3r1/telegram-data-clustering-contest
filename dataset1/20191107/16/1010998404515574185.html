<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/zadavat-li-se-po-visoki-ceni-na-toka-za-potrebitelite.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T16:28:00+00:00"/>
    <meta property="og:title" content="Задават ли се по-високи цени на тока за потребителите?"/>
    <meta property="og:description" content="Работи се усилено още от средата на следващата година част от цената на тока да бъде формирана на пазарен принцип, каза Теменужка Петкова"/>
  </head>
  <body>
    <article>
      <h1>Задават ли се по-високи цени на тока за потребителите?</h1>
      <h2>Работи се усилено още от средата на следващата година част от цената на тока да бъде формирана на пазарен принцип, каза Теменужка Петкова</h2>
      <address><time datetime="2019-11-07T16:28:00+00:00">07 Nov 2019, 16:28</time> by <a rel="author" href="https://btvnovinite.bg/author/?author=2002915" target="_blank">Румяна Стоилкова</a></address>
      <p>България очаква да може да подпомага въглищните си централи с държавна помощ до 2025 г.. Срещу това Европейската комисия ще настоява за пълна либерализация на пазара у нас.</p>
      <p>Енергийният министър посочи, че се работи усилено още от средата на следващата година част от цената на тока да бъде формирана на пазарен принцип.</p>
      <p>Теменужка Петкова уточни обаче, че либерализацията отнема време, обикновено между 3 и 5 години. Според нея сериозно поскъпване на цената на електроенергията у нас не се очаква.</p>
      <p>Междувременно държава ще разработи мерки за защита на уязвимите потребители.</p>
      <p>„Хората трябва да бъдат абсолютно спокойни, пълната либерализация на пазара на електрическа енергия на първо място означава по-голяма възможност за избор, означава конкуренция, съответно означава по-ниски цени и по-добри условия за бита и за всички потребители, така че не бива да обясняваме на хората, как ще последва нещо драматично от пълната либерализация.”</p>
      <p>Синдикатите обаче са опасяват, че с либерализацията все пак ще се стигне до по-висока цена на електрическата енергия и затова настояват за по-сериозно увеличение на доходите.</p>
      <p>„Според мен няма алтернатива освен ръст нагоре, целия въпрос е как тя да бъде направена така, че да е поносима за хората, заедно с това да растат доходите, затова постоянно приказваме, че ръст на доходите с 15% годишно няма алтернатива и това, което правят в момента през бюджета за тази година не стига, 10% процента не стигат”, категоричен беше Пламен Димитров от КНСБ.</p>
    </article>
  </body>
</html>