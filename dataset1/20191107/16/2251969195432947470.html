<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/07/bonus-bebe-a-macerata-300-euro-per-ogni-figlio-nato-nel-2019/1322324/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-07T16:43:16+00:00"/>
    <meta property="og:title" content="Bonus bebè a Macerata: 300 euro per ogni figlio nato nel 2019"/>
    <meta property="og:description" content="VOUCHER in arrivo per i genitori residenti in città, i soldi possono essere spesi nelle farmacie comunali per prodotti dedicati alla prima infanzia"/>
  </head>
  <body>
    <article>
      <h1>Bonus bebè a Macerata: 300 euro per ogni figlio nato nel 2019</h1>
      <h2>VOUCHER in arrivo per i genitori residenti in città, i soldi possono essere spesi nelle farmacie comunali per prodotti dedicati alla prima infanzia</h2>
      <address><time datetime="2019-11-07T16:43:16+00:00">07 Nov 2019, 16:43</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F07%2Fbonus-bebe-a-macerata-300-euro-per-ogni-figlio-nato-nel-2019%2F1322324%2F">Condividi378</a><a href="https://twitter.com/intent/tweet?text=Bonus+beb%C3%A8+a+Macerata%3A++300+euro+per+ogni+figlio+nato+nel+2019&amp;url=https%3A%2F%2Fwww.cronachemaceratesi.it%2F2019%2F11%2F07%2Fbonus-bebe-a-macerata-300-euro-per-ogni-figlio-nato-nel-2019%2F1322324%2F">Tweet</a>Email378 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/11/bonus-beb%C3%A8-650x419.jpg"/>
      </figure>
      <p> </p>
      <p><b>Bonus “Nati ora”, 300 euro per ogni bambino nato nel 2019. E’ l’iniziativa dell’amministrazione comunale e della maggioranza di Macerata, che hanno inserito in bilancio un apposito fondo di sostegno alle famiglie.</b> Proprio in questi giorni stanno arrivando o arriveranno le lettere ai genitori che hanno avuto un figlio quest’anno con cui poi poter ritirare i voucher ai Servizi sociali. In pratica si tratta di un bonus di 300 euro (250 messi dal Comune e 50 dall’Apm) per ogni bimbo residente a Macerata, soldi che potranno essere spesi  nelle farmacie comunali per prodotti di prima infanzia, esclusi i farmaci.</p>
      <p><b>«Questa iniziativa – spiega l’assessore ai Servizi sociali Marika Marcolini – nasce da un’attenzione particolare alle famiglie, che cerchiamo di sostenere e supportare attraverso azioni specifiche per garantire loro condizioni di benessere».</b> Il sindaco Romano Carancini ha annunciato l’avvio del provvedimento con un post su Facebook: «Lorenzo, Christian, Asia, Edoardo, Martina, Gioele, Victor Pasmal, Noar, Noha ed altri 200 nuovi nati a Macerata – ha scritto il primo cittadino – sto firmando la lettera che vi dà il benvenuto e vuole testimoniarvi il sorriso di tutta la città per il vostro arrivo, mettendo a disposizione un piccolo bonus». D’altronde Macerata, con la firma del protocollo d’intesa in Regione a settembre, era già entrata nella rete delle “Città sostenibili e amiche dei bambini e degli adolescenti”<b>,</b> uno strumento per il consolidamento e la condivisione di percorsi virtuosi di attenzione ai più piccoli all’insegna della cittadinanza attiva, della mobilità sostenibile e della tutela dell’ambiente.  Ora il bonus “Nati ora”, che va proprio in questa direzione.</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/post-carancini-e1573147629356-419x650.jpg"/>
      </figure>
    </article>
  </body>
</html>