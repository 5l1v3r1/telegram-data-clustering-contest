<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545497.html/%D8%B1%D9%88%D8%A7%DB%8C%D8%AA-%D8%A8%DB%8C%D9%84-%DA%AF%DB%8C%D8%AA%D8%B3-%D8%A7%D8%B2-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%A7%D8%B4%D8%AA%D8%A8%D8%A7%D9%87%D8%B4"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T16:48:00+00:00"/>
    <meta property="og:title" content="روایت بیل گیتس از بزرگترین اشتباهش"/>
    <meta property="og:description" content="&quot;بیل گیتس&quot; (Bill Gates)، مدیرعامل و بنیانگذار شرکت مایکروسافت اخیرا طی کنفرانسی اظهار کرده است اگر در سال‌های گذشته درگیر پرونده ضدانحصار مایکروسافت نبود، اکنون افراد از &quot;ویندوز موبایل&quot; (Windows Mobile) استفاده می‌کردند."/>
  </head>
  <body>
    <article>
      <h1>روایت بیل گیتس از بزرگترین اشتباهش</h1>
      <address>
        <time datetime="2019-11-07T16:48:00+00:00">07 Nov 2019, 16:48</time>
      </address>
      <p>"بیل گیتس" (Bill Gates)، مدیرعامل و بنیانگذار شرکت مایکروسافت اخیرا طی کنفرانسی اظهار کرده است اگر در سال‌های گذشته درگیر پرونده ضدانحصار مایکروسافت نبود، اکنون افراد از "ویندوز موبایل" (Windows Mobile) استفاده می‌کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از سی. ان. بی. سی، "بیل گیتس" بنیانگذار و عضو هیئت مدیره مایکروسافت روز چهارشنبه گفت: اگر پرونده‌های ضد انحصار وزارت دادگستری ایالات متحده علیه مایکروسافت وجود نداشت، اکنون ویندوز می‌توانست سیستم عامل اصلی تلفن همراه در جهان باشد.</p>
      <p>بیل گیتس روز گذشته در کنفرانس DealBook نیویورک تایمز در نیویورک اظهار کرد: بدون شک طرح دعوی ضد انحصاری برای مایکروسافت بد بود و اگر این اتفاق رخ نمی‌داد، ما که بر روی ایجاد سیستم عامل تلفن همراه متمرکز شده بودیم، موفق می‌شدیم و اکنون افراد سراسر جهان می‌توانستند از "ویندوز موبایل" به جای اندروید استفاده کنند.   در ایالات متحده، قانون ضد انحصاری مجموعه‌ای از قوانین دولت فدرال و ایالتی است که به طور کلی برای ترویج رقابت به نفع مصرف‌کنندگان، عملکرد و سازماندهی شرکت‌های تجاری را تنظیم می‌کند. شرکت مایکروسافت همواره هدف نقد‌های مختلفی از جمله انحصارطلبی بوده که موجب تشکیل دادگاه‌های قضایی بسیاری علیه آن، به علت تجاوز از قوانین انحصار، در وزارت دادگستری ایالات متحده آمریکا و کمیسیون اروپا شده‌است.   مایکروسافت با سرمایه بیش از یک تریلیون دلاری یکی از موفق‌ترین شرکت‌های فناوری در تاریخ است. محصولات آن هر روزه توسط صد‌ها میلیون نفر در سراسر جهان استفاده می‌شود و لوگوی آن یکی از شناخته شده‌ترین لوگو‌ها در دنیا است. پرفروش‌ترین محصولات مایکروسافت، سیستم‌عامل "مایکروسافت ویندوز" و نرم‌افزار "مایکروسافت آفیس" است و شعار اصلی شرکت "یک رایانه روی هر میز، در هر خانه" است. مایکروسافت با داشتن چنین محصولاتی شهرت بسیاری در جهان به دست آورده، اما هنوز هم بیل گیتس بنیانگار آن معتقد است اگر آن مشکلات پیش روی شرکت قرار نمی‌گرفت، اکنون آن‌ها از حالا هم وضعیت بهتری داشتند.   گیتس، درباره اشتباه شرکت در سیستم عامل‌های تلفن همراه گفت: آه، ما خیلی نزدیک بودیم. من خیلی پریشان بودم. من این پروژه (ایجاد سیستم عامل تلفن همراه) را به دلیل حواس پرتی و مشکلات پرونده نتوانستم ادامه دهم. قرار بود ویندوز موبایل روی یکی از دستگاه‌های موتورولا قرار گیرد؛ اما این کار عملی نشد. بزرگترین اشتباه من در مایکروسافت عدم تبدیل شدن ویندوز به سیستم عامل اصلی موبایل بود. آرزو می‌کنم چنین اتفاقی پیش روی هیچ شرکتی قرار نگیرد. اجازه دادن به "گوگل" برای توسعه سیستم عامل اندروید بزرگترین اشتباه من بود.   منبع: ایسنا </p>
    </article>
  </body>
</html>