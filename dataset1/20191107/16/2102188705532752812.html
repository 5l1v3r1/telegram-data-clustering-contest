<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/7/653456/"/>
    <meta property="og:site_name" content="Економічна правда"/>
    <meta property="article:published_time" content="2019-11-07T16:41:00+00:00"/>
    <meta property="og:title" content="Топ-20 найбільш надійних банків: українці довіряють іноземному капіталу"/>
    <meta property="og:description" content="З топ-20 банків у рейтингу — 15 з іноземним капіталом, 4 — державних і лише один комерційний український, що належить Ринату Ахметову."/>
  </head>
  <body>
    <article>
      <h1>Топ-20 найбільш надійних банків: українці довіряють іноземному капіталу</h1>
      <address>
        <time datetime="2019-11-07T16:41:00+00:00">07 Nov 2019, 16:41</time>
      </address>
      <p>З топ-20 банків у рейтингу — 15 з іноземним капіталом, 4 — державних і лише один комерційний український, що належить Ринату Ахметову.<br/><br/>Про це свідчить рейтинг видання <a href="https://nv.ua/ukr/biz/finance/top-20-naybilsh-nadiynih-bankiv-ukrajini-reyting-nv-novini-ukrajini-50052089.html?fbclid=IwAR2eOfukYILgaR5KSHWq36jISJH0ufBBwCslEqjMAyRyTHPBwu_xD-DMGAQ">НВ </a>і інвесткомпанії Dragon Capital.<br/><br/>Декілька років поспіль, рейтинг очолює українська дочірня компанія австрійського Raiffeisen Bank International.</p>
      <p>Топ-10 потрапили також Укрсиббанк, Сітібанк, ІНГ Банк, Креді Агріколь Банк, ОТП Банк, ПриватБанк, Укрексімбанк, Ощадбанк і ПроКредит Банк. У список потрапив лише один комерційний банк з "українським паспортом" — ПУМБ олігарха Ріната Ахметова.</p>
      <p>Найприбутковіший український банк — ПриватБанк — займає в рейтингу сьоме місце. За даними НБУ, його прибуток за останні три квартали цього року (27,4 млрд грн) більше ніж удвічі перевищує прибуток всіх інших 75 українських банків разом узятих. </p>
      <p>Звідси і рекордна рентабельність капіталу — співвідношення чистого прибутку до власного капіталу у Привата — 101%. </p>
      <p>За цим показником ближче всіх до нього Сітібанк (90%), у лідера рейтингу надійності - Райффайзен Банку Аваль — 41%. </p>
      <p>При цьому в портфелі ПриватБанку 81% непрацюючих кредитів. У Райффайзен Банку Аваль таких всього 8%.</p>
      <figure>
        <img src="https://eimg.pravda.com/images/doc/b/7/b7695bd-image.jpg"/>
        <figcaption>НВ</figcaption>
      </figure>
      <p>
        <b>
          <i>Як рахували рейтинг:</i>
        </b>
      </p>
      <p>
        <i>Місце в рейтингу визначалося інвестиційною компанією Dragon Capital, виходячи з суми балів, яку банк отримав на основі наступних показників:</i>
      </p>
      <p>
        <i>Достатність капіталу — відображає запас власного капіталу для покриття можливих втрат від діяльності.</i>
      </p>
      <p>
        <i>Ліквідність — відображає можливість банку виконувати свої зобов’язання без затримок.</i>
      </p>
      <p>
        <i>Довіра вкладників — відображає динаміку депозитів населення і бізнесу в поточному році.</i>
      </p>
      <p>
        <i>Підтримка акціонерів — приналежність до надійної бізнес-групи (або держсектору) істотно підвищує шанси додаткового фінансування у разі кризових ситуацій.</i>
      </p>
      <p>
        <i>Прибутковість банку — включає рентабельність капіталу, тобто перевищення доходів банку над витратами в розрахунку на вкладений капітал.</i>
      </p>
      <p>
        <i>Якість активів — відображає частку проблемних кредитів у загальному портфелі банку.</i>
      </p>
      <p>
        <i>Якісні показники — прозорість діяльності банку, збалансованість ризик-менеджменту, репутація.</i>
      </p>
    </article>
  </body>
</html>