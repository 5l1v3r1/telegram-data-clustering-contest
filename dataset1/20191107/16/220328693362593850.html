<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/kupuvame-tok-za-u-doma-ot-svobodniya-pazar-ot-2020-g-406123.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T16:14:00+00:00"/>
    <meta property="og:title" content="Купуваме ток за у дома от свободния пазар от 2020"/>
    <meta property="og:description" content="Според енергийния министър процесът няма да доведе до поскъпване на тока за бита"/>
  </head>
  <body>
    <article>
      <h1>Купуваме ток за у дома от свободния пазар от 2020</h1>
      <address><time datetime="2019-11-07T16:14:00+00:00">07 Nov 2019, 16:14</time> by <a rel="author">Редактори</a></address>
      <p>Очаква се битовите потребители да преминат от регулирания към свободния пазар на електроенергия от средата на идната година, съобщи енергийният министър Теменужка Петкова, която участва в кръгла маса на тема „Механизмите за осигуряване на капацитет като част от бъдещия пазарен модел в България“.</p>
      <p>Според Петкова процесът няма да доведе до поскъпване на тока за бита. „Пълната либерализация не е еднократен акт, това е процес, който още продължи между 3 и 5 години. Всички евентуални рискове трябва да бъдат минимализирани и съответно покрити по най-добрия начин. Работим за това в новия регулаторен период, определена част от регулираната цена всъщност да бъде формирана на пазарен принцип. Преди да се предприемат стъпките за пълна либерализация, задължително условие е да се предвидят мерките за защита на уязвимите потребители“, каза тя.</p>
      <p>Като една от мерките за продължаване на работата на въглищните централи страната ни иска за използва така наречения механизъм за капацитет. Това е призната от Европейската комисия мярка за осигуряване на сигурността на доставките на ток.</p>
      <p>Според енергийния министър Теменужка Петкова най-добрият за нас вариант е пазарен модел на механизма за капацитет: "Този капацитет ще трябва да се предлага на пазара, за да има ликвидност на пазара, за да има конкуренция и за да не води това до дефицит на енергия. Защото вие знаете, че когато има дефицит на енергия, тогава и цените вървят нагоре. Това, с което тези централи, които ще осигуряват капацитет, ще се явят на пазара, ще бъдат единствено и само разходите за горивната компонента и разходите за емисии, ако те плащат такива".</p>
    </article>
  </body>
</html>