<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/zelenskiy-pro-skandali-v-radi-ta-kabmini-video-novini-ukrajini-50052248.html"/>
    <meta property="og:site_name" content="НВ"/>
    <meta property="article:published_time" content="2019-11-07T16:41:00+00:00"/>
    <meta property="og:title" content="Зеленський висунув ультиматум «слугам народу» і Кабміну: Хто не зможе до кінця року — будемо прощатися"/>
    <meta property="og:description" content="Президент України Володимир Зеленський дав народним депутатам від Слуги народу та членам уряду час до кінця року, щоб показати результати."/>
  </head>
  <body>
    <article>
      <h1>Зеленський висунув ультиматум «слугам народу» і Кабміну: Хто не зможе до кінця року — будемо прощатися</h1>
      <h2>Президент України Володимир Зеленський дав народним депутатам від Слуги народу та членам уряду час до кінця року, щоб показати результати.</h2>
      <address>
        <time datetime="2019-11-07T16:41:00+00:00">07 Nov 2019, 16:41</time>
      </address>
      <p>В іншому випадку «будемо прощатися», заявив він в другій частині інтерв'ю Відверто з президентом.</p>
      <p>«Чекаємо до кінця цього року, хто не зможе — з тим будемо прощатися», — пообіцяв Зеленський, коментуючи питання про діяльність молодого уряду.</p>
      <p>За словами Зеленського, у Верховній Раді керівництво фракції Слуга народу зіткнулося з проблемою непорозуміння — там зібралися люди «з різних прошарків суспільства, з різною ментальністю, з різним заробітком та звичайні прості люди, які довго в'їжджають».</p>
      <p>Він пояснив, що деякі «слуги народу» порушують домовленість не виносити свої суперечки на засідання Верховної Ради та голосувати за законопроект, якщо його підтримали 70% депутатів.</p>
      <p>«Є деякі помилки, є деякі аморальні вчинки, є деякі депутати, які не хочуть голосувати за ті чи інші закони, хоча ми домовлялися… У нас є домовленість — якщо 70% партії Слуга народу за той чи інший законопроект напередодні голосування, то ми всі голосуємо», — сказав він.</p>
      <p>Зеленський додав, що уважно слідкує за статистикою голосування кожного з депутатів та наприкінці року зробить «серйозні висновки».</p>
      <p>«Серйозні висновки будуть зроблені до кінця цього року. Кожен депутат повинен голосувати за закони, які потрібні суспільству. Не всі законопроекти популярні, не просто так їх не приймали впродовж 30 років», — сказав президент.</p>
      <figure>
        <iframe src="https://www.youtube.com/embed/r7MUy2gowZ8" width="560" height="315" data-service="Youtube" scrolling="no"/>
      </figure>
    </article>
  </body>
</html>