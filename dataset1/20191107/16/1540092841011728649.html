<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196615/anavlithike-i-synedriasi-tis-proanakritikis-gia-ton-papaggelopoylo-logo-polaki-tzanakopoyloy"/>
    <meta property="og:site_name" content="CNN.gr"/>
    <meta property="article:published_time" content="2019-11-07T16:21:54+00:00"/>
    <meta property="og:title" content="Αναβλήθηκε η συνεδρίαση της προανακριτικής λόγω Πολάκη - Τζανακόπουλου"/>
    <meta property="og:description" content="Στην ειδική κοινοβουλευτική επιτροπή προς διενέργεια προκαταρτικής εξέτασης στην υπόθεση Παπαγγελόπουλου, προσήλθαν οι βουλευτές του ΣΥΡΙΖΑ Παύλος Πολάκης και..."/>
  </head>
  <body>
    <article>
      <h1>Αναβλήθηκε η συνεδρίαση της προανακριτικής λόγω Πολάκη - Τζανακόπουλου</h1>
      <h2>Στην ειδική κοινοβουλευτική επιτροπή προς διενέργεια προκαταρτικής εξέτασης στην υπόθεση Παπαγγελόπουλου, προσήλθαν οι βουλευτές του ΣΥΡΙΖΑ Παύλος Πολάκης και Δημήτρης Τζανακόπουλος.</h2>
      <figure>
        <img src="https://cdn.cnngreece.gr/media/com_news/users/620/olga-panagiotidou-avatar.jpg"/>
      </figure>
      <p>Όλγα Παναγιωτίδου, CNN Greece 18:21 , 07 November 2019 - 23:03</p>
      <p>Η συνεδρίαση<b> αναβλήθηκε καθώς αρνήθηκαν να αποχωρήσουν. </b></p>
      <p>Βουλευτές της ΝΔ δήλωσαν ότι αποχωρούν από την αίθουσα με το σκεπτικό ότι <b>η σύνθεση δεν ήταν νόμιμη και η διαδικασία θα έπασχε από ακυρότητα.</b></p>
      <blockquote>Σε δηλώσεις του ο βουλευτής του ΣΥΡΙΖΑ και πρώην αναπληρωτής υπουργός Υγείας είπε πως «προστατεύουν τον Κωνσταντίνο Φρουζή για αυτό δεν μας θέλουν», ενώ τόνισε πως «θα είμαστε και πάλι εδώ την επόμενη φορά».</blockquote>
      <figure>
        <iframe src="https://www.youtube.com/embed/UEt5kDX7P04" width="560" height="315" data-service="Youtube" scrolling="no"/>
      </figure>
      <p>«Η αναβολή της σημερινής συνεδρίασης είναι <b>αποκλειστική ευθύνη της ΝΔ και του προέδρου της επιτροπής κ. Μπούγα</b>», δήλωσε πριν από λίγο για την εξέλιξη στην ειδική κοινοβουλευτική επιτροπή προκαταρκτικής εξέτασης, ο κοινοβουλευτικός εκπρόσωπος του ΣΥΡΙΖΑ και μέλος της Επιτροπής Δημήτρης Τζανακόπουλος. «Ο πρόεδρος της επιτροπής, επιικαλούμενος μια ανυπόστατη απόφαση,<b> αρνήθηκε να κηρύξει την έναρξη των εργασιών</b>. Πρόκειται για μια πρωτοφανή εξέλιξη στα κοινοβουλευτικά χρονικά, προφανώς αντισυνταγματική και πραξικοπηματική, με ένα και μοναδικό στόχο: να μην εξεταστεί για άλλη μια φορά ένας από τους κύριους μάρτυρες της υπόθεσης NOVARTIS, ο κ. Φρουζής», είπε ο Δημήτρης Τζανακόπουλος.</p>
      <p>Ο πρόεδρος της Επιτροπής,<a href="https://www.cnn.gr/eidhseis/tag/82201/giannhs-mpoygas"><b> Ιωάννης Μπούγα</b></a>ς, είπε ότι η επιτροπή <b>δεν μπορεί να προχωρήσει με μη νόμιμη σύνθεση</b> και πρόσθεσε ότι οι βουλευτές του ΣΥΡΙΖΑ εκλήθησαν επανειλημμένα να αποχωρήσουν και απάντησαν αρνητικά. Τελευταίοι από την αίθουσα και αφού είχαν αποχωρήσει όλα τα άλλα μέλη της επιτροπής, βγήκαν και οι βουλευτές του ΣΥΡΙΖΑ από την αίθουσα. </p>
      <p>«Ο κ. Φρουζής έχει έρθει και οι βουλευτές του ΣΥΡΙΖΑ δεν θέλουν να εξεταστεί», δήλωσε ο Θανάσης Πλεύρης, βγαίνοντας από την αίθουσα. «Η κατάθεση του κ. Φρουζή αναβάλλεται με ευθύνη του ΣΥΡΙΖΑ. Μέσα στην επιτροπή βρίσκονται άτομα που απαγορεύεται να βρίσκονται, γιατί διαφορετικά είναι μη νόμιμη η σύνθεση της επιτροπής και όποια κίνηση κάνουμε θα δημιουργήσει ακυρότητα», είπε επίσης ο κ. Πλεύρης και πρόσθεσε ότι οι κύριοι Τζανακόπουλος και Πολάκης αρνούνται να φύγουν.</p>
      <p>Έξω από την αίθουσα 150, που συνεδριάζει η επιτροπή, στον α' όροφο του κτηρίου του κοινοβουλίου παρευρισκόταν και η γραμματέας της ΚΟ του ΣΥΡΙΖΑ<b> Όλγα Γεροβασίλη η οποία είχε διάλογο με τον βουλευτή της ΝΔ, Δημήτρη Μαρκόπουλο.</b></p>
      <p><i>- Δημήτρης Μαρκόπουλος</i>: Αναβάλλεται η συνεδρίαση. Έχει έρθει ο Φρουζής και δεν μπορεί να εξεταστεί γιατί είχαμε τα ίδια, φωνές και εντάσεις.</p>
      <p>- <i>Όλγα Γεροβασίλη</i>: Εγώ βλέπω ότι αποχώρησε η ΝΔ, όχι ο ΣΥΡΙΖΑ. </p>
      <p><i>- Δημήτρης Μαρκόπουλος</i>: Τους αφήσαμε στον αυτοεξευτελισμό τους. Δεν μπορούμε να κάνουμε πεζοδρόμιο τη Βουλή. Έχετε κάνει τον Πολάκη αντιπρόεδρο του ΣΥΡΙΖΑ. Αυτός χαράσσει γραμμή.</p>
      <p><i>- Όλγα Γεροβασίλη</i> (εξίσου ειρωνική): Θα τον πάμε της Δημοκρατίας.</p>
      <p>Σημειώνεται πως η επιτροπή έχει ψηφίσει την εξαίρεσή του κ. Τζανακόπουλου και του κ. Πολάκη. </p>
      <figure>
        <iframe src="https://www.youtube.com/embed/GW2zPbToqkE" width="560" height="315" data-service="Youtube" scrolling="no"/>
      </figure>
      <p> </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196626/kinal-o-syriza-kanei-ta-panta-gia-na-min-apokalyfthei-i-politiki-skeyoria">ΚΙΝΑΛ: Ο ΣΥΡΙΖΑ κάνει τα πάντα για να μην αποκαλυφθεί η πολιτική σκευωρία</a>
        </li>
        <li>
          <a href="https://www.cnn.gr/news/politiki/story/196618/tzanakopoylos-h-anavoli-tis-synedriasis-einai-apokleistiki-eythyni-tis-nd-kai-toy-mpoyga">Τζανακόπουλος: Η αναβολή της συνεδρίασης είναι αποκλειστική ευθύνη της ΝΔ και του Μπούγα</a>
        </li>
        <li>
          <a href="https://www.cnn.gr/news/politiki/story/196582/se-adiexodo-i-proanakritiki-gia-ti-novartis-ta-senaria-gia-ti-synedriasi">Σε αδιέξοδο η προανακριτική για τη Novartis – Τα σενάρια για τη συνεδρίαση</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/20413/paylos-polakhs">ΠΑΥΛΟΣ ΠΟΛΑΚΗΣ</a>
        </li>
        <li>
          <a href="https://www.cnn.gr/eidhseis/tag/26199/dhmhtrhs-tzanakopoylos">ΔΗΜΗΤΡΗΣ ΤΖΑΝΑΚΟΠΟΥΛΟΣ</a>
        </li>
        <li>
          <a href="https://www.cnn.gr/eidhseis/tag/29840/proanakrish">ΠΡΟΑΝΑΚΡΙΣΗ</a>
        </li>
        <li>
          <a href="https://www.cnn.gr/eidhseis/tag/55203/proanakritikh-epitroph">ΠΡΟΑΝΑΚΡΙΤΙΚΗ ΕΠΙΤΡΟΠΗ</a>
        </li>
        <li>
          <a href="https://www.cnn.gr/eidhseis/tag/5528/dimitris-papaggelopoylos">ΔΗΜΗΤΡΗΣ ΠΑΠΑΓΓΕΛΟΠΟΥΛΟΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/07/196615/snapshot/2740365.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196623/snapshot/2678365.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196637/snapshot/76727103_10157826092878054_2741461106592579584_o.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196636/snapshot/2714346.jpg"/>
      </figure>
    </article>
  </body>
</html>