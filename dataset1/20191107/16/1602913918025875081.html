<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/consiliul-concurentei-din-grecia-a-demarat-o-investigatie-in-piata-bancara-locala-privind-taxele-si-comisioanele-practicate-de-bancile-comerciale-18552934"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-07T16:08:00+00:00"/>
    <meta property="og:title" content="Consiliul Concurenţei din Grecia a demarat o investigaţie în piaţa bancară locală privind taxele şi comisioanele practicate de băncile comerciale"/>
    <meta property="og:description" content="Consiliul Concurenţei din Grecia a lansat joi o investigaţie în piaţa bancară locală în legătură cu taxele şi comisioanele practicate de băncile comerciale, au precizat bancheri apropiaţi de situaţie pentru Reuters."/>
  </head>
  <body>
    <article>
      <h1>Consiliul Concurenţei din Grecia a demarat o investigaţie în piaţa bancară locală privind taxele şi comisioanele practicate de băncile comerciale</h1>
      <address><time datetime="2019-11-07T16:08:00+00:00">07 Nov 2019, 16:08</time> by <a rel="author">Mihai Gongoroi, Mediafax</a></address>
      <p>Consiliul Concurenţei din Grecia a lansat joi o investigaţie în piaţa bancară locală în legătură cu taxele şi comisioanele practicate de băncile comerciale, au precizat bancheri apropiaţi de situaţie pentru Reuters.</p>
      <p>Investigaţia a fost lansată concomitent la toate băncile majore din Grecia, inspectorii concurenţei fiind trimişi să afle dacă instituţiile de credit s-au înţeles cu privire la comisioanele pentru tranzacţiile bancare, potrivit uneia dintre surse.</p>
      <p>Inspectorii au descins la sediile National Bank, Piraeus Bank, Eurobank, Alpha Bank şi Attica Bank, precum şi la sediul asociaţiei bancare elene. Consiliul Concurenţei din Grecia nu a oferit încă detalii cu privire la motivele investigaţiei.</p>
      <p>"Sunt după noi cu privire la taxele percepute", a spus unul dintre bancheri, adăugând: "Nu am avut voie să părăsim sediile şi au copiat hard-disk-urile calculatoarelor".</p>
      <p>Premierul grec Kyriakos Mitsotakis a avut luna trecută o discuţie cu instituţiile bancare din Grecia pe tema comisioanelor şi le-a cerut să anuleze creşteri de comisioane pe care acestea le-au anunţat la o serie de servicii bancare, au precizat atunci oficiali guvernamentali.</p>
      <p>"A fost un raid simultan pentru a verifica comisioanele la carduri de credit, bancomate şi aşa mai departe şi dacă a existat o colaborare la fixarea preţurilor", a notat un alt bancher.</p>
      <p>Alţi doi au acuzat că descinderile sunt motivate politic, caracterizând investigaţia drept un "spectacol".</p>
    </article>
  </body>
</html>