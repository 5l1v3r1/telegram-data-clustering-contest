<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/07/fransa-cumhurbaskani-macron-nato-nun-beyin-olumu-gerceklesti"/>
    <meta property="og:site_name" content="euronews"/>
    <meta property="article:published_time" content="2019-11-07T16:03:05+00:00"/>
    <meta property="og:title" content="Fransa Cumhurbaşkanı Macron: NATO'nun beyin ölümü gerçekleşti"/>
    <meta property="og:description" content="Fransa Cumhurbaşkanı Emmanuel Macron, Kuzey Atlantik Antlaşması Örgütü'nün (NATO) &quot;beyin ölümünün&quot; gerçekleştiğini ve Avrupa ülkelerinin NATO'yu savunmak için artık Amerika Birleşik Devletleri'ne (ABD) güvenemeyeceğini söyledi."/>
  </head>
  <body>
    <article>
      <h1>Fransa Cumhurbaşkanı Macron: NATO'nun beyin ölümü gerçekleşti</h1>
      <address><time datetime="2019-11-07T16:03:05+00:00">07 Nov 2019, 16:03</time> by <a rel="author">Gizem Sade</a></address>
      <p>Fransa Cumhurbaşkanı Emmanuel Macron, Kuzey Atlantik Antlaşması Örgütü'nün (NATO) "beyin ölümünün" gerçekleştiğini ve Avrupa ülkelerinin NATO'yu savunmak için artık Amerika Birleşik Devletleri'ne (ABD) güvenemeyeceğini söyledi.</p>
      <p>İngiliz The Economist dergisine konuşan Macron, "Şu an deneyimlediğimiz şey, NATO'nun beyin ölümüdür" ifadelerini kullandı.</p>
      <p>Macron, NATO'nun kurucu anlaşmasında koşulan şartlardan "ortak savunma" maddesine hâlâ inanıp inanmadığı sorusunaysa "Bilmiyorum" yanıtı verdi.</p>
      <p>Macron, "NATO yalnızca son başvurulacak garantör, bu şekilde çalışırsa işler. ABD taahhütleri ışığında NATO'nun ne olduğu gerçeğini yeniden değerlendirmemiz gerektiğini düşünüyorum." şeklinde konuştu.</p>
      <p>ABD Başkanı Donald Trump'ın birliklerini Suriye'nin kuzeyinden çıkarmaya yönelik kararını "ani ve müttefiklerine danışılmadan alınan bir karar" olarak değerlendiren Macron, bunun ABD'nin müttefiklerine sırtını döndüğünün işareti olduğunu söyledi.</p>
      <ul>
        <li>
          <a href="https://tr.euronews.com/2019/10/19/turkiye-tek-basina-hareket-ettigine-gore-nato-oldu">"Türkiye tek başına hareket ettiğine göre NATO öldü"</a>
        </li>
        <li>
          <a href="https://tr.euronews.com/2019/10/31/macron-laikligi-nefret-ve-ayrimciligi-yaymak-icin-kullananlari-kiniyorum">Macron: Laikliği nefret ve ayrımcılığı yaymak için kullananları kınıyorum</a>
        </li>
      </ul>
      <p>ABD'nin bu kararı, NATO'nun önde gelen Avrupalı güçleri Almanya, İngiltere ve Fransa tarafından şaşkınlıkla karşılanmış, diğer bir NATO üyesi Türkiye'nin Suriye'ye yönelik operasyon yapmasının önünü açmıştı.</p>
      <h3>Merkel: NATO güvenliğimizin temel taşı olmaya devam ediyor</h3>
      <p>Macron'un NATO'ya ilişkin değerlendirmelerine Almanya Şansölyesi Angela Merkel ve NATO Genel Sekreteri Jens Stoltenberg'den yanıt geldi.</p>
      <p>Merkel, Fransa Cumhurbaşkanı Macron'un NATO'nun "beyin ölümü" yaşadığına dair "sert sözlerinin" görüşünü yansıtmadığını söyledi. Şansölye, "NATO güvenliğimizin temel taşı olmaya devam ediyor" ifadelerini kullandı.</p>
      <p>Berlin Duvarı'nın yıkılışının 30. yıl dönümü vesilesi ile geldiği Berlin'de düzenlenen ortak basın toplantısında konuşan Stoltenberg ise Macron'un ifadelerini reddettiğini açıkladı.</p>
      <p>Almanya'nın Leipzig kentinde düzenlenen bir başka basın toplantısında ise ABD ve Almanya dışişleri bakanları da Macron'un NATO'ya ilişkin görüşlerini kabul etmediklerini belirtti.</p>
      <p>ABD Dışişleri Bakanı Mike Pompeo, NATO'nun tarihteki en önemli ittifaklardan biri olduğunu söylerken Alman mevkidaşı Heiko Maas, "NATO'nun beyin ölümünün gerçekleştiğini düşünmüyorum." dedi.</p>
      <p>Ek kaynaklar<b> • Reuters</b></p>
    </article>
  </body>
</html>