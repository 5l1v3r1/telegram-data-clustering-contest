<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638701/%D8%A7%D9%82%D8%AF%D8%A7%D9%85%D8%A7%D8%AA-%D8%A8%D8%B1%D8%AE%DB%8C-%D9%85%D8%B9%D8%AA%D8%B1%D8%B6%D8%A7%D9%86-%D8%AE%D8%AF%D8%B4%D9%87%E2%80%8C%D8%A7%DB%8C-%D8%A8%D9%87-%D8%B1%D9%88%D8%A7%D8%A8%D8%B7-%D8%A7%DB%8C%D8%B1%D8%A7%D9%86-%D9%88-%D8%B9%D8%B1%D8%A7%D9%82-%D9%88%D8%A7%D8%B1%D8%AF-%D9%86%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T16:22:00+00:00"/>
    <meta property="og:title" content="اقدامات برخی معترضان خدشه‌ای به روابط ایران و عراق وارد نمی‌کند"/>
    <meta property="og:description" content="سفیر عراق گفت: به وزارت خارجه ایران رفتم و تأکید کردم اقدامات برخی افراد خدشه‌ای به روابط ایران و عراق وارد نمی‌کند و این روابط عمیق‌تر خواهد شد."/>
  </head>
  <body>
    <article>
      <h1>
        <a href="https://www.bultannews.com/fa/news/638701/%D8%A7%D9%82%D8%AF%D8%A7%D9%85%D8%A7%D8%AA-%D8%A8%D8%B1%D8%AE%DB%8C-%D9%85%D8%B9%D8%AA%D8%B1%D8%B6%D8%A7%D9%86-%D8%AE%D8%AF%D8%B4%D9%87%E2%80%8C%D8%A7%DB%8C-%D8%A8%D9%87-%D8%B1%D9%88%D8%A7%D8%A8%D8%B7-%D8%A7%DB%8C%D8%B1%D8%A7%D9%86-%D9%88-%D8%B9%D8%B1%D8%A7%D9%82-%D9%88%D8%A7%D8%B1%D8%AF-%D9%86%D9%85%DB%8C%E2%80%8C%DA%A9%D9%86%D8%AF">اقدامات برخی معترضان خدشه‌ای به روابط ایران و عراق وارد نمی‌کند</a>
      </h1>
      <h2>سفیر عراق گفت: به وزارت خارجه ایران رفتم و تأکید کردم اقدامات برخی افراد خدشه‌ای به روابط ایران و عراق وارد نمی‌کند و این روابط عمیق‌تر خواهد شد.</h2>
      <address><time datetime="2019-11-07T16:22:00+00:00">07 Nov 2019, 16:22</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>عبدالرحمن سعد جواد قندیل،</b> سفیر عراق در ایران ظهر امروز در دیدار<b> آیت‌الله علوی گرگانی</b> مرجع تقلید شیعیان که در دفتر معظم له برگزار شد،اظهار داشت: سفارتخانه عراق سالانه 5 میلیون ویزا برای<b> زائران ایرانی</b> که به این کشور سفر می‌کنند صادر می‌کند.</p>
      <p> </p>
      <p>وی افزود: کنسولگری و سفارت‌خانه ایران در عراق سالانه 4 میلیون ویزا برای زائران عراقی صادر می‌کند که این ویزاها اکثراً برای سفر زیارتی است.</p>
      <p> </p>
      <p>سفیر عراق در ایران تصریح کرد: این تعداد زائرانی که از کشور ایران به عراق سفر می‌کنند و همچنین عراقی‌هایی که به کشور ایران سفر می‌کنند نشان‌دهنده عمق رابطه بین دو کشور و ملت است.</p>
      <p>سعد جواد قندیل عنوان کرد: سال گذشته 2 میلیون ویزا برای زائران ایرانی که در مراسم اربعین حضور پیدا کردند صادر شد و امسال با توجه به اینکه پول ویزا و پس‌ازآن اصل ویزا برداشته شد بیش از 3 میلیون زائر به کشور عراق سفر کردند.</p>
      <p> </p>
      <p>سفیر عراق در ایران با اشاره به وضعیت کشور عراق ادامه داد: برخی از مردم در عراق راهپیمایی کرده و برخی از حقوق خود را مطالبه می‌کنند ولی متأسفانه برخی از مزدوران وارد این راهپیمایی‌ها شده و شعارهایی علیه جمهوری اسلامی ایران سردادند و سعی کردند به کنسولگری ایران در عراق تعرض کنند.</p>
      <p> </p>
      <p>وی خاطرنشان کرد:نیروهای امنیتی عراق وضعت را در دست گرفته و سعی کردند جلوی این اقدام را بگیرند،روز گذشته برخی از عشایر به کنسولگری‌های ایران رفته و عذرخواهی کردند و به وزارت خارجه ایران رفتم و تأکید کردم تعرض و اقدامات برخی افراد خدشه‌ای به روابط ایران و عراق وارد نمی‌کند و این روابط هرروز عمیق‌تر خواهد شد.</p>
      <p> </p>
      <p>انتهای پیام/#</p>
    </article>
  </body>
</html>