<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/VbXXLp/flytroebbel-for-united-supportere-paa-gardermoen-en-haug-med-rasende"/>
    <meta property="og:site_name" content="Bergens Tidende"/>
    <meta property="article:published_time" content="2019-11-07T16:08:58+00:00"/>
    <meta property="og:title" content="Flytrøbbel for United-supportere på Gardermoen: – En haug med rasende folk her"/>
    <meta property="og:description" content="Et SAS-fly med tekniske problemer skaper frustrasjon og fortvilelse hos flere supportere av Manchester United. De skal etter planen se kamp på Old Trafford torsdag kveld."/>
  </head>
  <body>
    <article>
      <h1>Flytrøbbel for United-supportere på Gardermoen: – En haug med rasende folk</h1>
      <h2>Et SAS-fly med tekniske problemer skapte frustrasjon og fortvilelse hos flere Manchester United-supportere.</h2>
      <address><time datetime="2019-11-07T16:08:58+00:00">07 Nov 2019, 16:08</time> by <a rel="author">Lars Sørnes</a></address>
      <p>Ole Gunnar Solskjærs menn møter Partizan Beograd på Old Trafford torsdag kveld. Europa League-kampen har avspark klokken 21.</p>
      <p>På Oslo lufthavn Gardermoen skulle flere United-supportere ta SAS-flyet som etter planen skulle lette klokken 10.55 torsdag formiddag. Men slik gikk det ikke.</p>
      <p>– Vi fikk høre at dette flyet kom fra London. Før avgang der lyste en lampe som indikerte at den ene flydøra ikke var igjen, selv om den faktisk var det. Men vi fikk beskjed om at problemet var løst, sier Lars Morten Olsen.</p>
      <p>Han er redaktør i medlemsbladet United-Supporteren, og anslår at det var opp mot 100 United-supportere som skulle ta flyet og dra på kamp torsdag.</p>
      <p>
        <a href="https://www.bt.no/sport/i/qLxmdw/solskjaer-hyller-mctominay-han-har-vaert-fantastisk">Les også<br/>Solskjær hyller McTominay: – Han har vært fantastisk</a>
      </p>
      <h3>– Fortvilende dag</h3>
      <p>Da SAS-flyet taxet ut på Gardermoen, så oppsto samme problem igjen, ifølge Olsen.</p>
      <p>– Flyet fikk ikke lov til å ta av. Vi satt i flyet i to timer før vi måtte gå ut, sier han.</p>
      <figure>
        <img src="https://images.sacdn.no/v2/images/58af464b-2c42-47a6-8cfe-7b972d91b62b?fit=crop&amp;h=768&amp;w=1024&amp;s=1d9b2e6be2cbcc5281638823cc694a69315da2ea"/>
        <figcaption>Fra venstre: Jan Freddy Olsen, Bjørn Gjelseng, Lars Morten Olsen, Thomas Jørgensen og Morten Engseth opplyser om lang ventetid på SAS-flyet.<cite>Privat</cite></figcaption>
      </figure>
      <p>Informasjonssjef Knut Morten Johansen i SAS opplyste til Aftenposten like før klokken 16 at flyet skulle lette klokken 16.45. Senere kom det flere meldinger til passasjerene om stadig mindre forsinkelser.</p>
      <ul>
        <li>
          <b>
            <i>Les Johansens forklaring på problemene lenger ned i saken.</i>
          </b>
        </li>
      </ul>
      <p>Flyet tok endelig av fra Gardermoen klokken 18.08 torsdag kveld – over sju timer for sent. Flytiden er beregnet til 1 time og 40 minutter til Manchester.</p>
      <p>
        <b>Men det dukket opp flere problemer. Flyplassen i Manchester var stengt en kortere periode – dermed måtte de lande i Liverpool. Flyet tok av igjen i retning Manchester klokken 22.08 norsk tid. Det betyr at ingen av supporterne kom seg på kampen på Old Trafford torsdag kveld.</b>
      </p>
      <p>Tromsøværingen Jørn Hagen var også blant dem som måtte vente i over sju timer på Gardermoen i dag. Sammen med sønnen Gustav (14), Bjørn Litveit Hansen og hans sønn Aksel (14) kom han til Oslo onsdag kveld for å være sikker på å rekke avgangen klokken 10.55 torsdag formiddag.</p>
      <p>– Det har vært en fortvilende dag som har skapt stor frustrasjon, sier Jørn Hagen.</p>
      <p>Han er svært misfornøyd med den manglende informasjonen fra flyselskapets side.</p>
      <p>– Det kom hele tiden ny informasjon om at det skulle komme ny informasjon. Så sendte de noen SAS-ansatte som ikke visste hva det gikk ut på, og som måtte stå der å ta imot all frustasjonen til passasjerene. Dette er elendig serviceinnstilling fra SAS, sier Hagen.</p>
      <p>
        <a href="https://www.bt.no/sport/i/GGXKoq/keeperkaos-for-manchester-city-maatte-bruke-utespiller-i-maal">Les også<br/>Keeperkaos for Manchester City: Måtte bruke utespiller i mål</a>
      </p>
      <h3>– Utrolig dårlig</h3>
      <p>Jørn Hagen forstår ikke at det ikke ble iverksatt alternative løsninger på et tidlig tidspunkt.</p>
      <p>– De kunne funnet en reserveløsning som de kunne kalle tilbake hvis de tekniske problemene løste seg på et tidlig tidspunkt, og de kunne ombooket passasjerene. Alle ville vært fremme i Manchester i god tid og vært fornøyd. I stedet var det en haug med rasende folk her, sier han.</p>
      <p>– Og det at de ikke kan gi oss skikkelig informasjon synes jeg er utrolig dårlig, legger Hagen til.</p>
      <p>
        <b>Informasjonssjef Knut Morten Johansen beklager på det sterkeste at det ble så lang ventetid på passasjerene.</b>
      </p>
      <p>
        <b>– Det oppsto et teknisk problem med flyet, og feilsøkingen tok tid. Men nå har vi funnet en løsning på det, sier han.</b>
      </p>
      <figure>
        <img src="https://images.sacdn.no/v2/images/6639d605-7b1e-4ded-8529-68b3a1097285?fit=crop&amp;h=1266&amp;w=1900&amp;s=62b3c1c4a0f8564277c8a14ed77c2c9259aafd9f"/>
        <figcaption>Informasjonssjef Knut Morten Johansen i SAS beklager overfor passasjerene.<cite>Christine Schefte / Adresseavisen</cite></figcaption>
      </figure>
      <p>Han er godt kjent med at det har vært misnøye og frustrasjon blant flere av de reisende.</p>
      <p>
        <i>– Hvorfor har dere ikke gitt mer informasjon?</i>
      </p>
      <p>– Det har ikke vært annen informasjon å gi. Det er bedre å gi informasjon når vi har noe konkret å komme med. Men jeg skal love alle sammen at vi har jobbet på spreng for å løse problemene, understreker Johansen.</p>
      <p>
        <a href="https://www.bt.no/sport/i/zGenlr/solskjaer-holdt-rasismemoete-med-spillerne-foer-kampen-i-serbia">Les også<br/>Solskjær holdt rasismemøte med spillerne før kampen i Serbia</a>
      </p>
      <h3>– Kjedelig</h3>
      <p>Lars Morten Olsen forteller at flere av de reisende skal se flere kamper på balløya, mens det er andre som kun har planlagt å se kampen mellom Manchester United og Partizan Beograd torsdag kveld.</p>
      <p>– Heldigvis er det sjelden at det skjer slike ting som i dag. Det er ekstra kjedelig for de som ikke reiser så ofte, sier Olsen.</p>
      <figure>
        <img src="https://images.sacdn.no/v2/images/102cc3a3-e268-48e6-8665-84e82edbb1e8?fit=crop&amp;h=1425&amp;w=1900&amp;s=cb97a58c3c1da02b84d23d57f03e35809255c2bb"/>
        <figcaption>Passasjerene fikk gå om bord i SAS-flyet på Gardermoen rundt klokken 17.15 torsdag ettermiddag. Flyet tok av klokken 18.08.<cite>Privat</cite></figcaption>
      </figure>
      <related>
        <h4>Mest lest akkurat nå</h4>
        <a href="https://www.bt.no/sport/i/0nqq5M/solskjaer-hadde-god-grunn-til-aa-glise-united-herjet-i-europa"/>
        <a href="https://www.bt.no/nyheter/lokalt/i/0nqvaA/helgen-blir-solfylt-men-vaer-forberedt-paa-minusgrader"/>
        <a href="https://www.bt.no/nyheter/i/50eyme/anna-saa-tak-og-vegger-komme-mot-henne-jostein-hoerte-skrikene-hennes"/>
        <a href="https://www.bt.no/utenriks/i/b566Pk/trump-beordret-til-aa-betale-erstatning-til-new-york"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/sprek/i/3Jee3M/slankepulver-moetes-med-sterke-reaksjoner-grovt-misvisende"/>
      </related>
      <ol>
        <li>
          <a href="https://www.bt.no/tag/Gardermoen">Gardermoen</a>
        </li>
        <li>
          <a href="https://www.bt.no/tag/Manchester_United">Manchester United</a>
        </li>
      </ol>
    </article>
  </body>
</html>