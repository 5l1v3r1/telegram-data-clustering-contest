<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/castells/Darrer-test-dels-Minyons-Diada_0_2339766200.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T16:16:35+00:00"/>
    <meta property="og:title" content="Últim test dels Minyons abans de la seva diada"/>
    <meta property="og:description" content="Prèvia de la 28a Diada dels Xics de Granollers"/>
  </head>
  <body>
    <article>
      <h1>Últim test dels Minyons abans de la seva diada</h1>
      <h2>Prèvia de la 28a Diada dels Xics de Granollers</h2>
      <address>
        <time datetime="2019-11-07T16:16:35+00:00">07 Nov 2019, 16:16</time>
      </address>
      <p>El món casteller encara les últimes cites de la temporada que tindrà com a final oficiós la Diada dels Minyons de Terrassa. Abans, però, els malves seran a la 28a Diada dels Xics de Granollers on, a més de la colla local, també hi prendran part els Xicots de Vilafranca. Aquestes dues colles tenen en l’actuació de dissabte a la tarda el seu final d’any casteller. L’actuació s’ha canviat de data, ja que s’havia de celebrar diumenge al migdia per tal de no coincidir amb les eleccions generals.</p>
      <p>Amb la seva diada a l’horitzó, els <b>Minyons de Terrassa</b> volen encarar alguns dels castells que esperen alçar un pis la setmana vinent. D’aquesta manera, el 3d9f i el 5d8 estan assegurats a la Porxada de Granollers. Com a tercer castell els egarencs encara es debaten entre el 4d9f i el 9d8, per acabar l’actuació amb el pd7f.</p>
      <p>Els <b>Xics de Granollers</b> arriben a la seva diada condicionats per la caiguda de diumenge passat a Altafulla. Després d’una temporada amb un 100% d’eficàcia i amb una millora dels registres, els vallesans van ensopegar amb el 3d8. Aquesta caiguda ha comportat algunes baixes que els han fet descartar el 2d8f. De totes maneres, esperen que els recanvis els assegurin tornar a portar els dos castells bàsics de 8, a més del 5d7.</p>
      <p>Els <b>Xicots de Vilafranca</b> també tenen aquest dissabte l'última actuació de l’any, en la qual aniran amb un programa tranquil. D’aquesta manera els castells de 8 estan totalment descartats i el 2d7, que van estrenar la setmana passada, també hi té poques opcions. Així doncs, completaran el 5d7 i possiblement el 4d7 i 4d7a.</p>
    </article>
  </body>
</html>