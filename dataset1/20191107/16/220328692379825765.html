<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/aleksandrovska-skochi-na-protest-zaradi-mizeriya-406127.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T16:34:21+00:00"/>
    <meta property="og:title" content="Александровска скочи на протест заради мизерия"/>
    <meta property="og:description" content="Поетапно от МЗ посочиха, че ще започнат ремонти на сградите"/>
  </head>
  <body>
    <article>
      <h1>Александровска скочи на протест заради мизерия</h1>
      <address><time datetime="2019-11-07T16:34:21+00:00">07 Nov 2019, 16:34</time> by <a rel="author">Редактори, сн. БНР</a></address>
      <p>Здравните работници от столичната Александровска болница излязоха на протест срещу лошите условия на работа в част от клиниките на болницата. Те бяха подкрепени и от пациенти, предаде БНР.</p>
      <p>Протестът бе организиран от синдикат "Защита" към болницата. Лекарите от отделенията по хематология, по алергология, по ендокринология, студенти, специализанти бяха категорични, че при тези условия е изпитание да се работи, въпреки че продължават да полагат всички необходими за пациентите медицински грижи.</p>
      <p>Протестиращите заявиха, че се надяват обещаните от МЗ средства да се използват единствено по предназначение за ремонти, за да не се стигне до искане на оставки от министъра на здравеопазването.</p>
      <p>В официално становище от Александровска болница вчера посочиха, че са уведомили МЗ за лошото състояние на част от сградите още през 2014 година, а за цялостен ремонт на комплекса на болницата са необходими близо 14 млн. лева.</p>
      <p>Поетапно от МЗ също посочиха, че ще започнат ремонти на сградите.</p>
      <p>Въпреки изявленията от Министерство на здравеопазването, че ще се отпуснат около 800 хиляди лева за ремонт на две от клиниките - пари няма, подчерта Красимир Митов - председател на синдиката „Защита“ в Александровска болница.</p>
      <p>„Информацията е, че през последните пет години ръководството прави всичко възможно министерството да отпусне пари за ремонт на тези сгради, но към днешна дата само обещания, а на практика пари няма. Когато чашата преля още преди три месеца, когато се срути покрива на една от клиниките в Александровска болница и хората вече не могат да търпят това безобразие, не могат да работят при тези условия, тръгнаха към крайни действия и министърът отново започна с обещанията - 300 000, 500 000, 800 000 лева, но пари в момента няма“, заяви Красимир Митов.</p>
    </article>
  </body>
</html>