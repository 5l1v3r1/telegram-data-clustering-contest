<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-15-iron-tablets-distributed-instead-of-1-in-government-school-1-student-died-of-overdose-many-sick-2836979.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T13:40:48+00:00"/>
    <meta property="og:title" content="स्कूल में 1 की जगह बांटी गई 15 आयरन टैबलेट, ओवरडोज से 1 छात्र की मौत, कई बीमार"/>
    <meta property="og:description" content="उत्तर प्रदेश में कानपुर के कुरारा के ददरी गांव में पूर्व माध्यमिक विद्यालय के एक छात्र की आयरन की 36 गोलियां खाने से मौत हो गई। अनजाने में अधिक गोलियां खाने से सात और छात्र बीमार हो गए। इसमें एक..."/>
  </head>
  <body>
    <article>
      <h1>स्कूल में 1 की जगह बांटी गई 15 आयरन टैबलेट, ओवरडोज से 1 छात्र की मौत, कई बीमार</h1>
      <address><time datetime="2019-11-07T13:40:48+00:00">07 Nov 2019, 13:40</time> by <a rel="author">हिन्दुस्तान टीम,कुरारा (हमीरपुर)।</a></address>
      <p>उत्तर प्रदेश में कानपुर के कुरारा के ददरी गांव में पूर्व माध्यमिक विद्यालय के एक छात्र की आयरन की 36 गोलियां खाने से मौत हो गई। अनजाने में अधिक गोलियां खाने से सात और छात्र बीमार हो गए। इसमें एक की हालत गंभीर है। उसका घाटमपुर में इलाज चल रहा है। कुरारा सीएचसी प्रभारी का कहना है कि आयरन की ओवर डोज से मौत संभव है।  विद्यालय की इस चूक पर बीएसए ने प्रधानाध्यापक खलील खां और सहायक अध्यापक श्यामबाबू को निलंबित कर दिया है।</p>
      <p>विद्यालय में मंगलवार को बच्चों को आयरन की गोलियां बांटी गई थीं। नियमानुसार मिड-डे-मील खाने के बाद बच्चों को हफ्ते में एक गोली देनी थी, पर विद्यालय स्टाफ ने बच्चों को 15-15 गोलियां थमा दीं। अनजाने में कई बच्चों ने ज्यादा गोलियां खा लीं। ददरी के अमर सिंह के बेटे कक्षा-7 के छात्र कुलदीप (13) ने अपनी गोलियां खाने के बाद कुछ और बच्चों की भी गोलियां खा लीं। स्कूल से घर पहुंचते ही पेट दर्द से उसकी हालत बिगड़ गई। अमर उसे आनन-फानन मिश्रीपुर पीएचसी फिर सीएचसी कुरारा ले गए। राहत न मिलने पर यहां से उसे सदर अस्पताल भेज दिया गया। यहां से भी बुधवार शाम कुलदीप को कानपुर रेफर कर दिया गया।</p>
      <p>परिजन उसे लेकर कानपुर जा रहे थे कि रास्ते में उसकी मौत हो गई। विद्यालय की इस चूक से हड़कंप की स्थिति पैदा हो गई। गुरुवार सुबह एसडीएम राजेश कुमार चौरसिया, सीओ अनुराग सिंह, बीएसए सतीश कुमार ने गांव पहुंचकर घटना की जांच की। बीमार बच्चों के बयान दर्ज किए। अफसरों को दवा वितरण के रजिस्टर में भी गड़बड़ियां मिलीं। </p>
      <p>सतीश कुमार, बीएसए ने बताया कि जांच से पता चला है कि जिस छात्र की मौत हुई है उसने आयरन की 36 गोलियां खाई थीं, यह कि विद्यालय स्टाफ की लापरवाही है। पूरे मामले की विभागीय जांच के आदेश दिए गए हैं।</p>
    </article>
  </body>
</html>