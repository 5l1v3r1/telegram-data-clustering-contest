<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/pravoohoronci-kvalifikuvali-vibuh-avto-u-kiyevi-yak-umisne-vbivstvo-328820_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T13:44:00+00:00"/>
    <meta property="og:title" content="Правоохоронці кваліфікували вибух авто у Києві як умисне вбивство"/>
    <meta property="og:description" content="Основна версія злочину – підприємницька діяльність чоловіка, який був у машині."/>
  </head>
  <body>
    <article>
      <h1>Правоохоронці кваліфікували вибух авто у Києві як умисне вбивство</h1>
      <h2>Основна версія злочину – підприємницька діяльність чоловіка, який був у машині.</h2>
      <address>
        <time datetime="2019-11-07T13:44:00+00:00">07 Nov 2019, 13:44</time>
      </address>
      <p>Слідчі розпочали кримінальне провадження за фактом вибуху автомобіля у Києві вчора пізно ввечері, унаслідок чого загинула одна людина. Як повідомили у відділі комунікації поліції Києва, попередньо подію кваліфікували як умисне вбивство.</p>
      <p>Вказується, що ще двоє чоловіків, які перебували у салоні автомобіля, отримали тілесні ушкодження. Правоохоронці зараз відпрацьовують кілька версій злочину, основна – підприємницька діяльність чоловіка, який під час вибуху був у машині.</p>
      <p>За даними правоохоронців, унаслідок вибуху загинув працівник поліції охорони, який охороняв підприємця відповідно до договору. Після інциденту підприємець та його водій перебувають у лікарні.</p>
      <p>Слідчий відділ Святошинського управління поліції розпочав провадження за правовою кваліфікацією ч. 2 ст. 115 (умисне вбивство) Кримінального кодексу. Зараз проводяться заходи для встановлення та затримання причетних осіб.</p>
      <figure>
        <iframe src="https://www.youtube.com/embed/MK0bs2jm1Tc" width="640" height="360" data-service="Youtube" scrolling="no"/>
      </figure>
      <p>У середу у Святошинському районі Києва <a href="https://dt.ua/UKRAINE/u-kiyevi-granatoyu-pidirvali-avto-ogolosheno-plan-sirena-328761_.html"><b>підірвали автомобіль</b></a>, в результаті чого загинула людина. Невідомий на мотоциклі під'їхав до автомобіля марки Mercedes-Benz, після чого поклав на дах легковика вибуховий пристрій і зник з місця події. Відразу після цього стався вибух. У ЗМІ повідомили, що замах вчинили на <a href="https://dt.ua/UKRAINE/stalo-vidomo-im-ya-poterpilogo-vid-vibuhu-avto-v-kiyevi-328778_.html"><b>директора фармацевтичної компанії Ігоря Сало</b></a>. Сало привертав увагу співробітників НАБУ і СБУ, однак до серйозного кримінального переслідування справа не дійшла.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>