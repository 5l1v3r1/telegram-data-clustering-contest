<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545444.html/%D9%85%D8%B3%DA%A9%D9%88--%D8%AA%D8%AD%D8%B1%DB%8C%D9%85-%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D9%85%D8%AD%DA%A9%D9%88%D9%85-%D8%A8%D9%87-%D8%B4%DA%A9%D8%B3%D8%AA-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T13:06:00+00:00"/>
    <meta property="og:title" content="مسکو: تحریم‌های آمریکا علیه ایران محکوم به شکست است"/>
    <meta property="og:description" content="معاون وزارت خارجه روسیه با بیان اینکه تحریم‌های آمریکا علیه ایران تا کنون هیچ نتیجه‌ای در پی نداشته، تاکید کرد این سیاست واشنگتن محکوم به شکست است."/>
  </head>
  <body>
    <article>
      <h1>مسکو: تحریم‌های آمریکا علیه ایران محکوم به شکست است</h1>
      <address>
        <time datetime="2019-11-07T13:06:00+00:00">07 Nov 2019, 13:06</time>
      </address>
      <p>معاون وزارت خارجه روسیه با بیان اینکه تحریم‌های آمریکا علیه ایران تا کنون هیچ نتیجه‌ای در پی نداشته، تاکید کرد این سیاست واشنگتن محکوم به شکست است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ «سرگئی ریابکوف» معاون وزیر امور خارجه روسیه امروز (پنجشنبه) بار دیگر از سیاست آمریکا در اعمال تحریم‌های یکجانبه بر جمهوری اسلامی ایران انتقاد کرده و گفت این رویکرد محکوم به شکست بوده و نفعی برای سیاست خارجی ایالات متحده ندارد.</p>
      <p>ریابکوف در گفت‌وگو با خبرنگاران پیش از سفر به فلسطین اشغالی برای دیدار با مقامات رژیم صهیونیستی، توضیح داد تحریم‌های آمریکا بر ایران و دیگر کشورهای جهان «غیرقانونی» بوده و ابزاری برای دیکته‌کردن خواسته‌های واشنگتن به آنهاست.   به نوشته خبرگزاری «تاس» وی اظهار داشت: «تصمیم دولت [آمریکا] برای تداوم "سیاست فشار حداکثری" علیه ایران، نشان می‌دهد نه تنها تحریم‌ها تضعیف نشده بلکه [واشنگتن] هیچ جایگزینی برای خروج از برنامه جامع اقدام مشترک (برجام) ندارد».   معاون وزیر خارجه روسیه در ادامه افزود: «ما قویاً معتقدیم که هر تحریم یکجانبه‌ای که به عنوان ابزار سیاست خارجی استفاده شود، غیرقانونی است، در تناقض با قوانین و استانداردهای بین‌المللی بوده و در خدمت اعمال خواست و دیکته‌کردن سیاست‌های سلطه‌طلبانه بر دیگران است که شامل ایران و دیگر مناطق جهان می‌شود».   ریابکوف همچنین تاکید کرد علی‌رغم اینکه آمریکایی‌ها فهمیده‌اند چنین تحریم‌هایی تا کنون هیچ نتیجه‌ای در پی نداشته، باز هم به این سیاست که محکوم به شکست است، ادامه می‌دهند.   دولت آمریکا به ریاست «دونالد ترامپ» بعد از خروج از برجام در راستای سیاستی موسوم به «فشار حداکثری» به اقداماتی تحریک‌آمیز مانند قرار دادن نام سپاه پاسداران انقلاب اسلامی در فهرست سازمان‌های اصطلاحاً تروریستی، اعزم یک ناوگروه، چند بمب‌افکن بی‌-۵۲ و چند جنگنده اف-۲۲ به منطقه و تحریم وزیر خارجه ایران روی آورده است. جمهوری اسلامی ایران در واکنش به این اقدام یک سال «صبر راهبردی» را در دستور کار قرار داد و به طرف‌های توافق هسته‌ای به ویژه کشورهای اروپایی که وعده جبران خروج آمریکا را می‌دادند مهلت داد به تعهدات خود ذیل توافق هسته‌ای عمل کنند.    بنابر گزارش فارس، با گذشت یک سال و محقق نشدن وعده‌های اروپا، شورای عالی امنیت ملی ایران در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست.    جمهوری اسلامی ایران تا کنون در سه گام گام از تعهدات خود کاسته است. تهران شهریورماه اجرای سومین گام از کاهش تعهدات خود را اعلام کرد.    اولین گام ایران در کاهش تعهدات، عبور از سقف ۳۰۰ کیلوگرمی ذخایر اورانیوم غنی‌شده ۳.۶۷ درصد، عدم فروش آب سنگین و مازاد اورانیوم غنی‌شده  بود که در تاریخ هجدهم اردیبهشت اعلام شد. گام دوم روز شانزدهم تیر و با بیانیه‌ای دولت مبنی بر افزایش سطح غنی‌سازی از ۳.۶۷ درصد اجرا شد. گام سوم ایران برای کاهش و توقف برخی تعهدات ذیل برجام که از ۱۶ شهریور شروع شد، بیشتر مربوط به برداشتن محدودیت‌ها روی فعالیت‌های تحقیق و توسعه (R &amp; D) از جمله توسعه و راه‌اندازی نسل جدید سانتریفیوژها در تاسیسات غنی‌سازی اورانیوم بود.   گام چهارم نیز از صبح روز گذشته (چهارشنبه) با گازدهی به سانتریفیوژهای نصب‌شده در تأسیسات فردو و غنی‌سازی 4.5 درصدی در این تاسیسات (از نیمه شب پنجشنبه) آغاز شد.    انتهای پیام/    </p>
    </article>
  </body>
</html>