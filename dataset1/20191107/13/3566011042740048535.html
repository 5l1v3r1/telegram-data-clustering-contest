<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545441.html/%D8%A2%D8%BA%D8%A7%D8%B2-%D8%AB%D8%A8%D8%AA-%D9%86%D8%A7%D9%85-%D8%B7%D8%B1%D8%AD-%D8%A7%D9%82%D8%AF%D8%A7%D9%85-%D9%85%D9%84%DB%8C-%D9%85%D8%B3%DA%A9%D9%86-%D8%AF%D8%B1-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T13:49:00+00:00"/>
    <meta property="og:title" content="آغاز ثبت نام طرح اقدام ملی مسکن در سیستان و بلوچستان"/>
    <meta property="og:description" content="مدیرکل راه و شهرسازی سیستان وبلوچستان از آغاز ثبت نام طرح اقدام ملی مسکن در این استان از شنبه هفته آینده خبر داد."/>
  </head>
  <body>
    <article>
      <h1>آغاز ثبت نام طرح اقدام ملی مسکن در سیستان و بلوچستان</h1>
      <h2>از نخستین روز از هفته آتی صورت می گیرد؛</h2>
      <address>
        <time datetime="2019-11-07T13:49:00+00:00">07 Nov 2019, 13:49</time>
      </address>
      <p>مدیرکل راه و شهرسازی سیستان وبلوچستان از آغاز ثبت نام طرح اقدام ملی مسکن در این استان از شنبه هفته آینده خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ عطاء اله اکبری در گفت وگو با <a href="http://asrehamoon.ir/">عصرهامون</a>، تعداد واحد های برنامه ریزی شده برای سیستان و بلوچستان در طرح اقدام ملی مسکن را 20 هزار واحد اعلام کرد و گفت: 7 هزار واحد از این واحدهای مسکونی برای مرکز استان، یعنی شهر زاهدان تخصیص پیدا کرده است.<br/><br/>وی با اشاره به اینکه سیستان و بلوچستان اولین استانی خواهد بود که سامانه طرح در آن باز می شود، افزود: از روز شنبه، 18 آبان ماه سامانه طرح اقدام ملی مسکن برای متقاضیان سیستان و بلوچستانی باز خواهد شد و متقاضیان واجد شرایط می توانند با مراجعه به پایگاه اینترنتی اعلام شده برای ثبت نام در طرح مراجعه کنند.<br/><br/>وی محدوده مدنظر برای احداث این واحدها را در پهنه جنوبی شهر زاهدان اعلام کرد و ادامه داد: احتمالا عدد 2هزار و 500 واحدی که قرار بود در قالب این طرح در زاهدان کلنگ زنی شود افزایش پیدا می کند و به عددی بین 4 تا 5 هزار واحد خواهد رسید.<br/><br/>مدیرکل راه و شهرسازی سیستان وبلوچستان خاطرنشان کرد: اتفاق خوب دیگری نیز در زاهدان در حال وقوع است. همانطور که می دانید 50 هزار واحد از مجموع قریب به 500 هزار واحدی که دولت می خواهد در قالب طرح اقدام ملی واگذار کند را ستاد اجرایی فرمان حضرت امام (ره) تقبل کرده که در آن قسمت هم اولین استانی هستیم که جهت تحقق سهمیه آن از این طریق نیز اقدام خواهد شد.<br/><br/>وی اظهار کرد: در همین راستا زمینی از طرف اداره کل راه و شهرسازی استان به این ستاد واگذار شده که خود ستاد اجرایی در پی تأمین منابع مالی و مشخص کردن جامعه هدف آن است و سه شنبه هفته آتی شاهد کلنگ زنی آن توسط مهندس مخبر در شهر زاهدان خواهیم بود.<br/><br/>این مقام مسئول در خصوص شرایط لازم برای استفاده متقاضیان این طرح نیز گفت: قانون ساماندهی برای افراد متقاضی 4 شرط را تعیین کرده، یکی سابقه سکونت بالای 5 سال، تأهل، عدم استفاده از تسهیلات دولتی و وام هایی که در قالب مسکن مهر (9 درصدی) از طرف دولت اعطا می شده و چهارم اینکه سابقه مالکیت نداشته باشد یعنی سند خانه ای به نامش نباشد چرا که وقتی سند به نام طرف باشد یعنی خانه دار است و دیگر جزو جامعه هدف نیست.<br/><br/>اکبری اذعان کرد: در این طرح تلاش دولت بر این است که زمین و مسکن به نیازمندان واقعی آن برسد، لذا این 4 شرطی که در قالب قانون ساماندهی حاکم است همچنان عملیاتی است. نکته دیگر اینکه وام 9 درصد فقط مختص ستاد اجرایی فرمان حضرت امام (ره) و محدوده بازآفرینی (حاشیه شهر) است و بقیه کسانی که به آنان در قالب تعاونی ها زمین واگذار می شود از وام 18 درصد استفاده می کنند. در همین خصوص رایزنی هایی با بانک مسکن در حال انجام است تا این خط اعتبار باز شود.<br/><br/>وی در پایان تاکید کرد: هر آنچه که بر متقاضی در این مرحله شاهدش هستیم فقط آورده مالی برای ساخت است و آورده مالی برای زمین فعلا وجود نخواهد داشت.<br/><br/>انتهای پیام/</p>
    </article>
  </body>
</html>