<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638654/%D8%A8%DB%8C-%D8%A8%DB%8C-%D8%B3%DB%8C-%D8%A7%D9%85%D8%A7%D8%B1%D8%A7%D8%AA-%D8%B9%D8%A7%D9%85%D9%84-%DA%A9%D8%B4%D8%AA%D8%A7%D8%B1-%D8%A7%D8%B1%D8%AF%D9%88%DA%AF%D8%A7%D9%87-%D9%85%D9%87%D8%A7%D8%AC%D8%B1%D8%A7%D9%86-%D8%AF%D8%B1-%D9%84%DB%8C%D8%A8%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T13:35:00+00:00"/>
    <meta property="og:title" content="بی بی سی: امارات عامل کشتار اردوگاه مهاجران در لیبی است"/>
    <meta property="og:description" content="طبق گزارش سازمان ملل، موشکی که در تیرماه گذشته بیش از 180 نفر را در لیبی کشته و زخمی کرد، از یک جنگنده اماراتی شلیک شده است."/>
  </head>
  <body>
    <article>
      <h1>
        <a href="https://www.bultannews.com/fa/news/638654/%D8%A8%DB%8C-%D8%A8%DB%8C-%D8%B3%DB%8C-%D8%A7%D9%85%D8%A7%D8%B1%D8%A7%D8%AA-%D8%B9%D8%A7%D9%85%D9%84-%DA%A9%D8%B4%D8%AA%D8%A7%D8%B1-%D8%A7%D8%B1%D8%AF%D9%88%DA%AF%D8%A7%D9%87-%D9%85%D9%87%D8%A7%D8%AC%D8%B1%D8%A7%D9%86-%D8%AF%D8%B1-%D9%84%DB%8C%D8%A8%DB%8C-%D8%A7%D8%B3%D8%AA">بی بی سی: امارات عامل کشتار اردوگاه مهاجران در لیبی است</a>
      </h1>
      <h2>طبق گزارش سازمان ملل، موشکی که در تیرماه گذشته بیش از 180 نفر را در لیبی کشته و زخمی کرد، از یک جنگنده اماراتی شلیک شده است.</h2>
      <address><time datetime="2019-11-07T13:35:00+00:00">07 Nov 2019, 13:35</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،<b> </b>اصابت موشک به <b>اردوگاه</b> مهاجران در منطقه «تاجورا» واقع در شرق <b>طرابلس</b>، پایتخت لیبی در تیرماه گذشته ۵۳ کشته و ۱۳۰ زخمی بر جا گذاشت.</p>
      <p>در آن زمان سخنگوی سازمان ملل خواستار تحقیق کامل و فوری در خصوص این حادثه شد و اکنون شبکه خبری بی بی سی گفته است که به محتوای این گزارش که در تمام این مدت به طور محرمانه در حال جمع‌آوری بوده، دست یافته است.</p>
      <p>به نوشته بی بی سی، در این گزارش آمده است که یک جنگنده وابسته به کشور خارجی اردوگاه مهاجران را در «تاجورا» هدف قرار بود. در این گزارش اشاره‌ای به اینکه این جنگنده وابسته به کدام کشور بود، نشده است.</p>
      <p>اما دو منبع مطلع به بی بی سی گفتند که تحقیقات به امارات متحده عربی اشاره دارد و این گزارش محرمانه روز چهارشنبه (دیروز) به شورای امنیت سازمان ملل تحویل داده شده است. مقامات اماراتی تا کنون به سؤالات بی بی سی در این باره پاسخ نداده‌اند.</p>
      <p>کمیساریای عالی حقوق بشر سازمان ملل این حمله را یک «جنایت جنگی» دانسته و گفته است که اغلب کشته شدگان مهاجران آفریقایی بودند که قصد مهاجرت به اروپا از طریق لیبی را داشتند.</p>
      <p>این حمله از حیث تعداد کشته شدگان و زخمی‌ها از زمان آغاز حمله نظامی نیروهای ژنرال «خلیفه حفتر» به «طرابلس» بی سابقه بوده است.</p>
      <p>دولت وفاق ملی مستقر در طرابلس نیز می‌گوید که حمله کار جنگنده اماراتی بوده است. پیش از این گروه موسوم به «ارتش ملی لیبی» تحت فرماندهی «خلیفه حفتر» که حمایت امارات و عربستان سعودی را با خود همراه دارد با پذیرش حمله، مدعی شده بود که یک هدف مشروع را بمباران کرده است. این گروه سپس هرگونه بمبارانی را تکذیب کرد.</p>
      <p>سخنگوی نیروهای مسلح مصر نیز به بی بی سی گفته است که تا پیش از انتشار رسمی گزارش، تمایلی به واکنش ندارد. در گزارش سازمان ملل آمده است که در زمان حمله، تعداد نا مشخصی جنگنده «میراژ ۹–۲۰۰۰» که فقط امارات متحده عربی از آنها استفاده می‌کند در دو پایگاه هوایی «الخادم» و «الجفره» دیده شده است.</p>
      <p>بی بی سی می‌گوید که امارات تنها کشوری است که محققان سازمان ملل، در خصوص ارتباط آن با حمله تیر ماه گذشته تحقیق کرده‌اند و جنگنده اماراتی از پایگاههای که این کشور در خاک لیبی از آنها استفاده می‌کند، به پرواز در آمده‌اند.</p>
      <p>نیروهای «خلیفه حفتر» از حدود هفت ماه قبل حملات به طرابلس پایتخت لیبی با هدف تصرف این شهر را آغاز کرده‌اند. طرابلس اکنون در کنترل «دولت وفاق ملی» قرار دارد. تشکیلاتی که سازمان ملل آن را تنها نهاد قانونی در لیبی می‌داند.</p>
      <p>طبق گزارش سازمان ملل در هفت ماه گذشته از این درگیری‌ها تا کنون حدود ۱۰۹۳ نفر کشته و ۵۷۶۲ نفر از جمله غیرنظامیان زخمی و ۱۲۰ هزار نفر نیز از خانه و کاشانه خود آواره شده‌اند.</p>
    </article>
  </body>
</html>