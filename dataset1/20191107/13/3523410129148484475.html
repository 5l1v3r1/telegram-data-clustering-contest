<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638658/%D8%B3%D8%B1%D9%82%D8%AA-%D9%86%D9%81%D8%AA-%D8%B3%D9%88%D8%B1%DB%8C%D9%87-%D8%AA%D9%88%D8%B3%D8%B7-%D8%A2%D9%85%D8%B1%DB%8C%DA%A9%D8%A7-%D9%88-%D8%A7%D9%87%D9%85%DB%8C%D8%AA-%D9%86%D8%A8%D8%B1%D8%AF-%D8%AF%D8%B1-%D8%B4%D8%B1%D9%82-%D8%AF%DB%8C%D8%B1-%D8%A7%D9%84%D8%B2%D9%88%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T13:46:00+00:00"/>
    <meta property="og:title" content="سرقت نفت سوریه توسط آمریکا و اهمیت نبرد در شرق دیر الزور"/>
    <meta property="og:description" content="با بررسی سریع تحولات سیاسی و نظامی شتابنده در عرصه سوریه، می‌توان گفت که نبرد شرق دیرالزور در صدر اولویت‌ها قرار دارد؛ نبردی که علیه نیروهای..."/>
  </head>
  <body>
    <article>
      <h1>
        <a href="https://www.bultannews.com/fa/news/638658/%D8%B3%D8%B1%D9%82%D8%AA-%D9%86%D9%81%D8%AA-%D8%B3%D9%88%D8%B1%DB%8C%D9%87-%D8%AA%D9%88%D8%B3%D8%B7-%D8%A2%D9%85%D8%B1%DB%8C%DA%A9%D8%A7-%D9%88-%D8%A7%D9%87%D9%85%DB%8C%D8%AA-%D9%86%D8%A8%D8%B1%D8%AF-%D8%AF%D8%B1-%D8%B4%D8%B1%D9%82-%D8%AF%DB%8C%D8%B1-%D8%A7%D9%84%D8%B2%D9%88%D8%B1">سرقت نفت سوریه توسط آمریکا و اهمیت نبرد در شرق دیر الزور</a>
      </h1>
      <h2>با بررسی سریع تحولات سیاسی و نظامی شتابنده در عرصه سوریه، می‌توان گفت که نبرد شرق دیرالزور در صدر اولویت‌ها قرار دارد؛ نبردی که علیه نیروهای...</h2>
      <address><time datetime="2019-11-07T13:46:00+00:00">07 Nov 2019, 13:46</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،<b> </b>«عبدالباری عطوان» تحلیلگر برجسته جهان عرب در سرمقاله <b>روزنامه</b> فرامنطقه‌ای «رای الیوم» نوشت: «دونالد ترامپ» رئیس‌جمهوری آمریکا، روز سه شنبه موافقت کرد که ماموریت نظامی آمریکا برای «محافظت» از میادین نفت سوریه در شرق فرات گسترش یابد و به همین منظور حدود 800 نظامی در این منطقه و همچنین 200 نظامی دیگر در پایگاه نظامی «التنف» مستقر شوند.</p>
      <p>چندین عامل مهم باعث شد ما به این نتیجه‌بندی برسیم. در حالی‌که این نتیجه‌بندی بر خلاف پیش‌بینی‌های سابق است که گفته می‌شد نبرد ادلب بر نبرد شرق<b> فرات</b> اولویت پیدا می‌کند.</p>
      <p>نخست: اظهارات «سرگئی ویرچنین» معاون وزیر خارجه روسیه در روز سه شنبه، که طی آن اعلام کرد: «کشورش هرگز با ایالات متحده درباره موضوع نفت سوریه همکاری نمی‌کند؛ چرا که آن ثروت ملت سوریه است و حق دارد آن‌گونه که خود می‌خواهد و طبق اراده‌اش، آن را مدیریت کند.» زمان‌بندی این اظهارات از اهمیت زیادی برخوردار است و حامل پیامی قوی برای حمایت از رهبریت سوریه است.</p>
      <p>دوم: اظهارات تحریک‌‌آمیز دونالد ترامپ، که روز دوشنبه مطرح کرد و طی آن از حق کشور در کنترل و تصرف این ثروت و گرفتن بخشی از آن و اعطای بخشی دیگر به کُردها و همچنین باز کردن این منطقه روی شرکت‌های نفتی آمریکا و دیگر شرکت‌های بزرگ برای مدیریت میادین موجود در آن و کشف میادین دیگر نفت و گاز جهت افزایش تولید و درآمدها سخن گفت.</p>
      <p>سوم: سخنان «بشار اسد» رئیس‌جمهوری سوریه در گفت‌وگویش با شبکه تلویزیونی «الاخباریه» سوریه، که طی آن عزم خود و ارتش سوریه را برای بازگرداندن این منطقه تحت حاکمیت مستقیم یا غیرمستقیم دولت مورد تأکید قرار داد. درست است که بشار اسد اذعان کرد که ایالات متحده کشور ابرقدرتی است که سوریه نمی‌تواند در شرایط کنونی با آن مقابله کند ولی او به ابزار و راه‌های دیگری اشاره کرد که می‌تواند جنگ چریکی باشد درست مانند جنگی که نیروهای آمریکایی را در عراق هدف قرار داد و آمریکا را مجبور کرد به منظور کاستن از تلفات انسانی‌، که به کشته شدن 5 هزار نظامی آمریکایی و زخمی شدن 30 هزار دیگر منجر شد، عقب‌نشینی کند. دستگاه امنیتی سوریه نیز در این زمینه تجریه چشمگیری دارد.</p>
      <p>چهارم: بعید نیست که نیروهای آمریکایی در شرق فرات، یکی از اهدافِ- اگر چه هدف اصلی نباشند- هرگونه عملیات انتقامی و تلافی‌جویانه گروه تروریستی داعش باشند به‌ویژه پس از موفقیت نیروهای ویژه آمریکایی در کشتن «ابوبکر البغدادی» رهبر این گروه، باشند. بیانیه‌هایی که این گروه طی دو سه روز گذشته صادر کردند به این مساله اشاره می‌کنند.</p>
      <p>سیطره نیروهای آمریکایی بر مناطق غنی‌ از نفت و گاز سوریه زشت‌ترین و فجیع‌ترین نوع زورگویی و اخاذی محسوب می‌شود و ذهنیت رهبران «مافیاها» و نه رهبران دولتی که مدعی رهبری بر جهان آزاد است و به ما دم از دموکراسی و احترام به قوانین و حقوق بشر را می‌زنند، نشان می‌دهد.</p>
      <p>اشغال چاه‌های نفت و گاز سوریه و سرقت درآمدهای آن- به طور میانگین روزانه یک میلیون دلار- از سوی آمریکا مقدمه‌ای برای اشغال قریب‌الوقوع چاه‌های نفت عراق، سعودی، لیبی و دیگر کشورهای عربی حوزه خلیج‌فارس به بهانه‌های مختلف است که شاید مهم‌ترین امر( برای اشغال چاه‌های نفت و گاز) اجرای قانون موسوم به «جاستا» است تا از طریق آن، غرامت‌ها به خانواده‌های قربانیان حملات 11 سپتامبر 2001 پرداخت شود.</p>
      <p>ما اطمینان داریم که دولت سوریه، که بیش از 80 درصد از خاک این کشور را آزاد کرد و ارتش این کشور میدان نفتی «الرمیلان» در الحسکه را روز گذشته آزاد کرد، این ثروت نفتی را به حاکمیت ملی بازخواهد گرداند و ممکن است دیرالزور یکی از مهم‌ترین ضربه‌ها به جاه‌طلبی‌های ترامپ برای پیروزی در انتخابات ریاست‌جمهوری برای دومین دوره باشد، البته اگر تا آن زمان در کاخ سفید بماند.</p>
    </article>
  </body>
</html>