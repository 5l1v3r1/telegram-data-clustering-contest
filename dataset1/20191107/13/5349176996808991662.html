<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chetor.com/184183-%d8%aa%d8%a7%d9%84%d8%a7%d8%b1-%d9%be%d8%b0%db%8c%d8%b1%d8%a7%db%8c%db%8c/"/>
    <meta property="og:site_name" content="چطور"/>
    <meta property="article:published_time" content="2019-11-07T13:46:34+00:00"/>
    <meta property="og:title" content="‌ باغ یا تالار پذیرایی؛ کجا عروسی بگیریم؟"/>
    <meta property="og:description" content="یکی از مهم‌ترین چالش‌ها برای مراسم عروسی، انتخاب تالار پذیرایی و محل برگزاری مراسم است. در این مطلب معیارهای مهم برای انتخاب محل برگزاری عروسی را می‌خوانید."/>
  </head>
  <body>
    <article>
      <h1>‌ باغ یا تالار پذیرایی؛ کجا عروسی بگیریم؟</h1>
      <address><time datetime="2019-11-07T13:46:34+00:00">07 Nov 2019, 13:46</time> by <a rel="author" href="https://www.chetor.com/author/negar_azar32/" target="_blank">نگار آذری نمین</a></address>
      <p>روز عروسی یکی از به‌یادماندنی‌ترین روزها در زندگی هر زوجی است. اما برنامه‌ریزی درباره چندوچون <a href="https://www.irangan.com/Cat/10-%D8%AE%D8%AF%D9%85%D8%A7%D8%AA-%D9%85%D8%AC%D8%A7%D9%84%D8%B3">برگزاری جشن عروسی</a> چندان هم آسان نیست و در عین لذت‌بخش‌بودن نیاز به تصمیم‌گیری‌های آگاهانه دارد. اگر در حال برنا‌مه‌ریزی برای مراسم عروسی یا نامزدی خود هستید، باید بدانید هر تصمیمی که برای نحوه برگزاری مراسم می‌گیرید تأثیر قابل‌توجهی روی کیفیت مراسم شما خواهد داشت. یکی از مهم‌ترین چالش‌ها درباره مراسم عروسی، انتخاب <a href="https://www.irangan.com/Tag/%D8%AA%D8%A7%D9%84%D8%A7%D8%B1-%D9%BE%D8%B0%DB%8C%D8%B1%D8%A7%DB%8C%DB%8C">تالار پذیرایی</a> و محل برگزاری مراسم است. در این مطلب، لیستی از معیارهای مهم برای انتخاب محل برگزاری عروسی آماده کرده‌ایم. شما می‌توانید با تهیه یک چک‌لیست از این معیارها برای باغ و تالار و تیک‌زدن در مقابل هر معیار، گزینه‌ای که بیشترین امتیاز را کسب می‌کند به‌عنوان محل برگزاری جشن انتخاب کنید. در بخش پایانی مقاله نیز می‌توانید معایب و مزایای عروسی در باغ و عروسی در تالار را مطالعه کنید. با ما همراه باشید.</p>
      <p>هنگام تصمیم‌گیری درباره محل پذیرایی معمولا دو گزینه پررنگ برای عروس و دامادها وجود دارد: برگزاری عروسی در باغ یا برگزاری عروسی در تالار. هرکدام از این گزینه‌ها به‌نوبۀ خود مزایا و معایبی دارند و هنگام انتخاب آنها با سؤالات زیادی مواجه خواهید شد. درصورت برگزاری مراسم در باغ، اگر باران ببارد چه باید کرد؟ اگر سالن عروسی ظرفیت کافی برای تعداد مهمانان را نداشته باشد، چاره چیست؟ و هزاران سؤال دیگر که به‌کمک مطالب این مقاله و مواردی که در ادامه آورده‌ایم می‌توانید به آنها پاسخ دهید.</p>
      <h3>معیارهای انتخاب باغ یا تالار پذیرایی برای مراسم عروسی</h3>
      <h4>۱. شخصیت و سلایق شما</h4>
      <figure>
        <img src="https://www.chetor.com/wp-content/uploads/2019/11/wedding.jpg"/>
      </figure>
      <p>هر زوجی علایق و سلایق خاصی دارد. بهتر است که به‌کمک همسرتان و به‌صورت یک تیم دونفره، محل برگزاری مراسم را انتخاب کنید. شاید سالن عروسی مدرن را دوست داشته باشید یا یک <a href="https://www.irangan.com/Cat/24-%D8%AA%D8%A7%D9%84%D8%A7%D8%B1-%D9%BE%D8%B0%DB%8C%D8%B1%D8%A7%DB%8C%DB%8C">باغ تالار لاکچری</a> به سلایق شما نزدیک‌تر باشد یا شاید برگزاری جشن <a href="https://www.chetor.com/152919-%D8%AC%D8%A7%DB%8C%DA%AF%D8%A7%D9%87-%D9%86%D8%A7%D9%85%D8%B2%D8%AF%DB%8C-%D8%AF%D8%B1-%D9%82%D8%A7%D9%86%D9%88%D9%86-%D9%85%D8%AF%D9%86%DB%8C-%D8%A7%DB%8C%D8%B1%D8%A7%D9%86/">نامزدی</a> یا عروسی‌تان در یک باغ زیبا، رؤیای همیشگی شما بوده است. در هر صورت، هنگام انتخاب محل برگزاری مراسم، سلیقه خود و همسرتان را در اولویت قرار دهید.</p>
      <h4>۲. بودجه‌</h4>
      <figure>
        <img src="https://www.chetor.com/wp-content/uploads/2019/11/2-5.jpg"/>
      </figure>
      <p>مسلّما بودجه یکی از مهم‌ترین معیارها در انتخاب محل برگزاری عروسی است؛ اما پیداکردن یک باغ یا تالار زیبا با بودجه محدود چندان هم محال نیست. بهتر است با همسرتان درباره بودجه‌ای که در اختیار دارید صحبت کنید و درمورد مبلغی که برای باغ یا تالار کنار خواهید گذاشت، تصمیم بگیرید.</p>
      <h4>۳. مکان قرارگیری باغ یا تالار</h4>
      <p>درنظرگرفتن مکان برگزاری مراسم به‌لحاظ مسافت و دسترسی آسان بسیار اهمیت دارد. اگر برخی دوستان و آشنایان از شهرهای دیگر مهمان شما خواهند بود، بهتر است مکان برگزاری مراسم را به گونه‌ای انتخاب کنید که دسترسی به آن برای مهمانان دشوار نباشد. مهمانان سالمند شما شاید قادر به پیاده‌روی طولانی یا بالارفتن از پله‌ها نباشند. دسترسی به تالار یا باغ در نقاط دورافتاده شهر برای کسانی‌که به شهر شما آشنایی ندارند، چندان آسان نخواهد بود. اگر قرار است مهمانان راه‌دور شما در هتل اقامت داشته باشند، جهت راحتی مهمانان بهتر است فاصله محل برگزاری جشن و هتل زیاد نباشد و مسیرهای دسترسی به آن دشوار نباشند.</p>
      <h4>۴. تعیین روز عروسی</h4>
      <p>مشخص کنید که تاریخ عروسی برای شما مهم‌تر است یا محل برگزاری آن؛ چراکه ممکن است محلی که برای برگزاری مراسم انتخاب می‌کنید، در تاریخ موردنظر شما ازقبل رزرو شده باشد. در چنین شرایطی باید تصمیم بگیرید که یا تاریخ یا محل برگزاری مراسم را تغییر دهید. البته برای اکثر زوج‌ها محل برگزاری مراسم اهمیت بیشتری دارد؛ اما اگر شما تاریخ خاصی برای مراسم در نظر دارید، باید از بین باغ‌ها یا تالارهای عروسی گزینه‌ای را انتخاب کنید که امکان رزرو در تاریخ موردنظر را داشته باشد.</p>
      <h4>۵. فضا و گنجایش آن</h4>
      <figure>
        <img src="https://www.chetor.com/wp-content/uploads/2019/11/8.jpg"/>
      </figure>
      <p>تعداد مهمانان و برنامه‌های روز جشن را در نظر بگیرید. اگر تعداد مهمانان زیاد است، بهتر است مکانی را انتخاب کنید که گنجایش کافی داشته باشد. مسلّما انتخاب یک تالار کوچک ۱۵۰نفری برای ۳۰۰ مهمان کار عاقلانه‌ای نخواهد بود؛ عکس این حالت نیز هدردادن هزینه است. همچنین اگر دوست دارید بعد از مراسم، یک دورهمی خصوصی با دوستان صمیمی خود داشته باشید، از وجود چنین امکاناتی در محل انتخابی برای برگزاری مراسم اطمینان حاصل کنید.</p>
      <h4>۶. جای پارک</h4>
      <p>یکی از مهم‌ترین مسائل درمورد محل برگزاری جشن‌های عروسی، وجود جای پارک برای اتومبیل مهمانان است. برای اینکه مهمانان شما خاطره خوبی از این روز داشته باشند، بهتر است گزینه‌ای را انتخاب کنید که فضای کافی و البته مناسب برای پارک خودروهای مهمانان داشته باشد. بهتر است مسافت پارکینگ تا سالن اصلی برگزاری جشن، طولانی نباشد.</p>
      <h4>۷. محدودیت‌ زمانی</h4>
      <p>اکثر سالن‌های عروسی و باغ‌ها قوانین مشخصی درباره مدت‌زمان برگزاری مراسم دارند. اگر دوست ندارید که مراسم عروسی شما بی‌موقع و به‌دلیل پایان‌یافتن وقت تعیین‌شده توسط تالار یا باغ نصفه بماند، قبل از تصمیم‌گیری درباره محل برگزاری مراسم قوانین و مقررات زمانی تالار یا باغ را مطالعه کنید.</p>
      <h4>۸. برنامه‌ها و خدمات ویژه</h4>
      <p>شاید برنامه‌های خاصی مثل یک منوی پذیرایی ویژه، آتش‌بازی یا مجسمه‌های یخی برای روز عروسی‌تان در نظر گرفته‌اید که به هیچ قیمتی حاضر به حذف آنها نیستید. اگر تالار یا باغ موردنظر قادر به ارائه این خدمات در روز عروسی نیست، آن تالار را از لیست گزینه‌های ممکن خط بزنید. برخی از سالن‌های پذیرایی یا باغ‌ها پکیج‌هایی شامل سرویس‌های مختلف ازجمله کترینگ، پرسنل پذیرایی و گروه موسیقی ارائه می‌کنند؛ پس قبل از <a href="https://www.chetor.com/10467-%D8%AA%D8%B5%D9%85%DB%8C%D9%85-%DA%AF%DB%8C%D8%B1%DB%8C-%DA%86%DB%8C%D8%B3%D8%AA-%D8%B9%D9%88%D8%A7%D9%85%D9%84-%D9%85%D9%88%D8%AB%D8%B1-%D8%A8%D8%B1-%D8%A2%D9%86-%DA%A9%D8%AF%D8%A7%D9%85%D9%86%D8%AF/">تصمیم‌گیری</a>، پکیج‌های خدماتی ارائه‌شده را مقایسه کنید.</p>
      <h4>۹. نورپردازی</h4>
      <figure>
        <img src="https://www.chetor.com/wp-content/uploads/2019/11/7.jpg"/>
      </figure>
      <p>نورپردازی یکی از عناصر اصلی و به‌یادماندنی در مراسم عروسی است. نورپردازی مکان انتخابی باید با فضا و تِم موردنظر شما برای جشن همخوانی داشته باشد.</p>
      <h4>۱۰. منوی غذا</h4>
      <p>اگر قصد دارید در حین برگزاری مراسم از مهمانان خود پذیرایی کنید، بهتر است از تنوع و کیفیت غذاهایی که توسط محل موردنظر ارائه می‌شوند، اطمینان حاصل کنید.</p>
      <h4>۱۱. ارتباط احساسی با فضا</h4>
      <p>اگر هنگام ورود به مکانی که انتخاب کرده‌اید و با تصور خودتان و همسرتان در روز عروسی در آن مکان احساس شادی و لذت می‌کنید، انتخاب شما صحیح است.</p>
      <p>اگر هنوز نتوانسته‌اید تصمیم قاطعی درباره محل برگزاری جشن عروسی یا نامزدی خود بگیرید، با ما همراه باشید. در ادامه، برخی از مزایا و معایب کلی برگزاری مراسم در باغ یا تالار را خواهید خواند.</p>
      <h3>مزایای عروسی در تالار</h3>
      <h4>با برف یا باران غافل‌گیر نخواهید شد</h4>
      <p>اگر سالن عروسی را برای برگزاری مراسم انتخاب کنید، نیازی نیست که نگران شرایط جوی غیرقابل‌پیش‌بینی باشید. حتی اگر بیرون از سالن هوا سرد و بارانی باشد یا باد با سرعت زیادی بوزد، داخل سالن مهمانان در کمال آرامش از مراسم شما لذت خواهند برد.</p>
      <h4>فضای داخلی تالار را مطابق سلیقه خود دیزاین می‌کنید</h4>
      <figure>
        <img src="https://www.chetor.com/wp-content/uploads/2019/11/%D8%AF%DA%A9%D9%88%D8%B1.jpg"/>
      </figure>
      <p>دیوارها و سقف و میزهای پذیرایی زمینه فوق‌العاده‌ای است که شما می‌توانید دکور موردنظر خود را با گل، روبان و شمع‌های زیبا یا هر وسیله‌ای که دوست دارید روی آنها اجرا کنید. علاوه‌براین، چون مراسم در فضای بسته برگزار می‌شود، نگران نیستید که باد دکور شما را به هم بریزد.</p>
      <h4>فضا صمیمی‌تر است</h4>
      <p>وقتی تمام مهمانان زیر یک سقف و در کنار هم هستند، فضای مراسم گرم‌تر و صمیمی‌تر خواهد بود؛ علاوه‌براین صداهای بیرون ازجمله صدای خودروها مزاحم مراسم شما نخواهند بود.</p>
      <h3>معایب عروسی در تالار</h3>
      <h4>ممکن است با محدودیت فضا روبه‌رو شوید</h4>
      <p>برخلاف دکوراسیون، امکان تغییر سایز تالار برای شما وجود ندارد. محدودیت فضا و برخی مسائل امنیتی ممکن است تعداد مهمانان شما را محدود کند. این مشکل زمانی پررنگ‌تر می‌شود که بعد از جشن، برنامه شام داشته باشید.</p>
      <h4>هزینه دکوراسیون بالاست</h4>
      <p>امکان تغییر دکوراسیون یکی از مزایای پررنگ در انتخاب تالار است، اما فراموش نکنید که بودجه یکی از مهم‌ترین فاکتورها در چک‌لیستی بود که در ابتدای مقاله معرفی شد. اگر تصمیم دارید فضای داخلی سالن را مطابق با سلیقه خود دیزاین کنید، بهتر است دیزاینی را انتخاب کنید که با بودجه شما همخوانی داشته باشد.</p>
      <h3>مزایای عروسی در باغ</h3>
      <h4>چشم‌انداز زیبایی خواهید داشت</h4>
      <figure>
        <img src="https://www.chetor.com/wp-content/uploads/2019/11/10.jpg"/>
      </figure>
      <p>فضای آزاد باغ چشم‌اندازی زیبا برای برگزاری مراسم و عکاسی در اختیار شما قرار می‌دهد. با انتخاب باغ برای برگزاری مراسم می‌توانید در هزینه‌های مربوط به دکوراسیون صرفه‌جویی کنید؛ زیرا زیبایی فضای باغ شما را از دکوراسیون بی‌نیاز خواهد کرد. درکنار همه این موارد، چشم‌انداز زیبای باغ به عکاس شما برای گرفتن عکس‌های جذاب کمک می‌کند.</p>
      <h4>نور طبیعی در اختیار شماست</h4>
      <p>برای داشتن عکس‌های خاطره‌انگیز از روز عروسی هیچ نوری بهتر از نور طبیعی نیست. البته بهتر است یک عکاس حرفه‌ای برای این کار داشته باشید که با اصول عکاسی به هنگام غروب آفتاب نیز آشنا باشد.</p>
      <h4>فضای بزرگ و مناسب برای خانواده‌ها و بچه‌ها وجود دارد</h4>
      <p>مهمانان می‌توانند به‌همراه فرزندان‌شان در مراسم شرکت کنند. بی‌شک، فضای باغ برای بازی و خوش‌گذراندن بچه‌ها نسبت به فضای داخل تالار مناسب‌تر است. همین مسئله باعث می‌شود که والدین راحت‌تر باشند و هرج‌ومرج مراسم کمتر شود؛ همچنین فضای بزرگ باغ نگرانی شما بابت گنجایش برای مهمان‌ها به‌ویژه مهمان‌های لحظه‌آخری را کمتر می‌کند.</p>
      <h3>معایب عروسی در باغ</h3>
      <h4>شرایط هوایی غیرقابل‌پیش‌بینی ممکن است مشکل‌ساز شود</h4>
      <figure>
        <img src="https://www.chetor.com/wp-content/uploads/2019/11/13.jpg"/>
      </figure>
      <p>اکثر عروس‌ها هوای صاف و آفتابی و ملایم را برای روز عروسی خود ترجیح می‌دهند. اگر قصد دارید عروسی را در باغ برگزار کنید، باید احتمال بروز هوای نامساعد را در نظر بگیرید. باد، باران یا گرمای شدید برای مهمانان چندان خوشایند نخواهد بود. این شرایط روی کیفیت عکس‌ها و صدای درحال پخش از بلندگو‌ها تأثیر منفی می‌گذارد. وضعیت نامساعد هوا در فضای آزاد باغ ممکن است دردسرساز شود و در نتیجه مجبور شوید که مراسم را پیش از زمان مقرر به پایان برسانید.</p>
      <h4>ممکن است حشرات امان‌تان را ببُرند</h4>
      <p>در فضای آزاد این احتمال وجود دارد که <a href="https://www.chetor.com/85694-%D8%A7%D8%B2-%D8%A8%DB%8C%D9%86-%D8%A8%D8%B1%D8%AF%D9%86-%D8%AD%D8%B4%D8%B1%D8%A7%D8%AA/">حشراتی</a> مثل پشه و زنبور و مگس باعث اذیت مهمانان شوند و روی غذاها بنشینند.</p>
      <h4>رزرو باغ همیشه ممکن نیست</h4>
      <p>باتوجه‌به اینکه فصل‌های گرم سال برای برگزاری مراسم عروسی در باغ مناسب‌تر است، اکثر باغ‌ها در این فصل‌ها مشتریان زیادی دارند؛ همین مسئله رزرو باغ در این اوقات از سال را دشوار می‌کند. بنابراین بهتر است در اسرع وقت محل برگزاری عروسی را رزرو کنید.</p>
      <h3>توصیه‌ها</h3>
      <figure>
        <img src="https://www.chetor.com/wp-content/uploads/2019/11/3-1.jpg"/>
      </figure>
      <p>اگر دوست دارید که جشن عروسی‌تان بی‌عیب‌ونقص برگزار شود، در هر زمینه‌ای ازجمله انتخاب محل برگزاری مراسم، به توصیه‌ها و تجربه‌های دیگران توجه کنید. درباره تالارهای پذیرایی یا باغ تالارها پرس‌وجو کنید و نظر عروس و دامادهای قبلی را درمورد امکانات و مزایا و معایب آن محل جویا شوید.</p>
      <h3>چند نکته کلی</h3>
      <ul>
        <li>عروسی در تالار نسبت به عروسی در باغ حال‌وهوای رسمی‌تری دارد.</li>
        <li>اگر مراسم خود را در تالار برگزار می‌کنید، می‌توانید بخشی از عکاسی مراسم را در فضای آزاد انجام دهید.</li>
        <li>شرایط آب‌وهوایی منطقه خود را در نظر بگیرید. مثلا احتمال اینکه باران در شهری مثل ساری شما را غافل‌گیر کند، نسبت به شهرهایی مثل تهران یا شیراز بیشتر است.</li>
        <li>اگر تصمیم گرفته‌اید که مراسم عروسی را در باغ برگزار کنید، بهتر است راحتی مهمان‌ها را در اولویت قرار دهید و برای شرایط پیش‌بینی‌نشدۀ هوا آمادگی داشته باشید. مثلا اگر احتمال می‌دهید که روز مراسم هوا گرم باشد، بهتر است نوشیدنی‌های خنک برای پذیرایی از مهمانان تدارک ببینید.</li>
      </ul>
      <p>کتاب الکترونیکی</p>
      <figure>
        <img src="https://shop.chetor.com/wp-content/uploads/2019/04/ed-600x601.jpg"/>
      </figure>
      <table bordered="">
        <tr>
          <th>قیمت نسخه انگلیسی در سایت آمازون</th>
          <td>۱۱ دلار</td>
        </tr>
        <tr>
          <th>قالب فایل</th>
          <td>PDF</td>
        </tr>
        <tr>
          <th>تعداد صفحه</th>
          <td>۲۴۷</td>
        </tr>
        <tr>
          <th>سال انتشار</th>
          <td>۱۳۹۸</td>
        </tr>
        <tr>
          <th>ناشر</th>
          <td>TarcherPerigee</td>
        </tr>
        <tr>
          <th>تعداد فایل</th>
          <td>۱ فایل PDF</td>
        </tr>
      </table>
      <ul>
        <li>کتاب الکترونیکی دلبستگی اگر می‌خواهید دلیل بسیاری از رفتارهای شریک عاطفی، یا حتی خودتان را در رابطه متوجه شوید، حتما این کتاب را بخوانید. <s>25،000 تومان </s><u> 19،500 تومان</u></li>
      </ul>
      <p>
        <a href="https://shop.chetor.com/shop/%da%a9%d8%aa%d8%a7%d8%a8-%d8%a7%d9%84%da%a9%d8%aa%d8%b1%d9%88%d9%86%db%8c%da%a9%db%8c-%d8%af%d9%84%d8%a8%d8%b3%d8%aa%da%af%db%8c/">مشاهده کتاب الکترونیکی</a>
      </p>
    </article>
  </body>
</html>