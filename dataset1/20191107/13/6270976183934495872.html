<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/07/zelenskyj-pidpysav-popravky-do-derzhbyudzhetu-2019-iz-finansuvannyam-metro-na-vynogradar-u-kyyevi-ta-vydilennyam-1-mlrd-grn-na-zarplaty-shahtaryam/"/>
    <meta property="og:site_name" content="Рубрика"/>
    <meta property="article:published_time" content="2019-11-07T13:37:40+00:00"/>
    <meta property="og:title" content="Зеленський підписав поправки до держбюджету-2019 із фінансуванням метро на Виноградар у Києві та виділенням 1 млрд грн на зарплати шахтарям"/>
    <meta property="og:description" content="Президент України підписав підтриманий Верховною Радою законопроект №2283 зі змінами до державного бюджету на 2019 рік, який передбачає направлення додаткового 1 млрд грн на фінансування державних шахт і виплату їхнім працівникам зарплати. Як повідомляється на офіційному сайті Верховної Ради, глава держави 7 листопада повернув зі своїм підписом підтриманий парламентом 18 жовтня в першому читанні та […]"/>
  </head>
  <body>
    <article>
      <h1>Зеленський підписав поправки до держбюджету-2019 із фінансуванням метро на Виноградар у Києві та виділенням 1 млрд грн на зарплати шахтарям</h1>
      <address><time datetime="2019-11-07T13:37:40+00:00">07 Nov 2019, 13:37</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/10/2019-10-16T144050Z_2044441119_RC18048F3930_RTRMADP_3_LATVIA-UKRAINE-620x420-c-1.jpg"/>
      </figure>
      <p>Фото Reuters<br/><b><b>Президент України підписав підтриманий Верховною Радою законопроект №2283 зі змінами до державного бюджету на 2019 рік, який передбачає направлення додаткового 1 млрд грн на фінансування державних шахт і виплату їхнім працівникам зарплати.</b></b></p>
      <p>Як повідомляється на <a href="https://rada.gov.ua/">офіційному сайті</a> Верховної Ради, глава держави 7 листопада повернув зі своїм підписом підтриманий парламентом 18 жовтня в першому читанні та 1 листопада у другому читанні відповідний законопроект №2283.</p>
      <p>Як повідомлялося, зміни до бюджету передбачають фінансування продовження лінії метро до столичного житлового масиву “Виноградар” за рахунок державного бюджету.</p>
      <p>“Законопроект складається з кількох блоків: зміни, пов’язані з Кабінетом Міністрів, зміни, які виділяють додаткові кошти шахтарям і нашим військовим на передовій і поповнюють резервний фонд. Якщо у міста Києва все-таки є багато коштів на рахунках, і ви сьогодні дозволили їм не повертати до держбюджету ще додаткові кошти, то про шахтарів, військових і резервний фонд більше нікому потурбуватися, окрім нас”, – прокоментувала міністр фінансів.</p>
      <p>“Законопроект пропонує унормувати зарахування конфіскованих коштів до спецфонду, які на 1 жовтня надійшли обсягом 1,561 млрд грн, але не передбачені плановими показниками доходів держбюджету зі спрямування 524 млн грн на облаштування військових комісаріатів… і 1,361 млрд грн – Укравтодору”, – пояснила з парламентської трибуни член комітету з питань бюджету Леся Забуранна (фракція “Слуга народу”).</p>
      <p>Окрім цього, законопроект передбачає перерозподіл коштів за деякими бюджетними програмами.</p>
    </article>
  </body>
</html>