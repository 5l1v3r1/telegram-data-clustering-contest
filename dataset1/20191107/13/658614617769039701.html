<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175622/eis-7-jaar-voor-jarenlange-wapenhandel"/>
    <meta property="og:site_name" content="omroep flevoland"/>
    <meta property="article:published_time" content="2019-11-07T13:27:00+00:00"/>
    <meta property="og:title" content="Eis: 7 jaar voor jarenlange wapenhandel"/>
    <meta property="og:description" content="Tegen een man uit Almere is in hoger beroep een celstraf van 7 jaar geëist voor jarenlange wapenhandel, wapenbezit en bezit van harddrugs. Het Openbaar Ministerie ziet hem als het brein achter een criminele organisatie die revolvers in delen naar Nederland smokkelde."/>
  </head>
  <body>
    <article>
      <h1>Eis: 7 jaar voor jarenlange wapenhandel</h1>
      <address>
        <time datetime="2019-11-07T13:27:00+00:00">07 Nov 2019, 13:27</time>
      </address>
      <p>
        <b>Tegen een man uit Almere is in hoger beroep een celstraf van 7 jaar geëist voor jarenlange wapenhandel, wapenbezit en bezit van harddrugs. Het Openbaar Ministerie ziet hem als het brein achter een criminele organisatie die revolvers in delen naar Nederland smokkelde.</b>
      </p>
      <p>De 51-jarige vrouw van de verdachte moet er volgens het OM van op de hoogte zijn geweest, omdat op haar naam betalingen werden gedaan. Tegen de vrouw werd een werkstraf van 180 uur plus een voorwaardelijke gevangenisstraf van 99 dagen geëist. Een medeverdachte uit Amersfoort hangt 2 jaar cel boven het hoofd.</p>
      <p>Tijdens zijn <a href="https://www.omroepflevoland.nl/nieuws/156764/verdachte-wapenhandel-zwijgt-voor-rechtbank">rechtszaak</a> vorig jaar liet de hoofdverdachte nog niet veel los over zijn werkwijze. Hij ontkende alles. Bij zijn hoger beroep besloot hij wel openheid van zaken te geven. Alleen de drugs ontkende hij, en deelname aan een criminele organisatie. De Almeerder beweert dat hij alleen heeft gehandeld en af en toe iemand vroeg hem te helpen. Volgens het OM is er wel degelijk sprake van een bende die systematisch handelde. Dit zou blijken uit onderzoek door de recherche.</p>
      <p>Tussen 2013 en 2016 werden tientallen losse pistoollopen besteld in Amerika. Soms ging de verdachte naar de Verenigde Staten en verstuurde hij pakketjes met onderdelen naar verschillende adressen in Almere, Amersfoort en Kampen. Op dezelfde wijze werden pistoolgrepen in Oostenrijk gekocht. In Almere werden de revolvers daarna in elkaar gezet. Vervolgens werden ze verspreid opgeslagen om te worden verkocht. Het zou gaan om tientallen, mogelijk honderd wapens.</p>
      <p>De bende werd eind 2016 opgerold, met hulp van een undercoveragent die wapens bestelde. In november van dat jaar werden bij de verdachte thuis revolvers, een mitrailleurpistool, munitie en handgranaten aangetroffen. Ook lag er in het huis een zak met amfetaminepillen, xtc en een halve kilo heroïne.</p>
      <p>Het echtpaar zegt van de drugs niks af te weten. In Kampen werden bij een vriend van de verdachte ook een aantal pistolen plus een AK47-mitrailleur gevonden. Die bleken van de Almeerder te zijn. De vriend werd vrijgesproken.</p>
      <p>Vorig jaar kreeg de Almeerder <a href="https://www.omroepflevoland.nl/nieuws/158755/man-krijgt-zes-jaar-cel-voor-wapenhandel">6 jaar cel</a> opgelegd. Zijn vrouw kreeg 2 jaar. De Almeerder heeft al een deel van zijn straf uitgezeten. Hij verblijft nu in een open gevangenis in Heerhugowaard, zodat hij overdag in Almere kan werken bij een autoschadebedrijf.</p>
      <p>Het hof doet op 21 november uitspraak in de drie strafzaken.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>