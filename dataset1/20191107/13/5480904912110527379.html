<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/bankovni-rada-cnb-nechala-urokove-sazby-beze-zmeny/1818112?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T13:31:00+00:00"/>
    <meta property="og:title" content="Bankovní rada ČNB nechala úrokové sazby beze změny"/>
    <meta property="og:description" content="Praha - Bankovní rada České národní banky ponechala úrokové sazby beze změny. Základní úroková sazba, od níž se odvíjí úročení komerčních úvěrů, tak zůstává na dvou procentech. Informovala o tom mluvčí centrální banky Markéta Fišerová. Pro dnešní rozhodnutí hlasovalo pět ze sedmi členů bankovní rady. Dva členové hlasovali pro zvýšení úrokových sazeb o čtvrt procentního bodu."/>
  </head>
  <body>
    <article>
      <h1>Bankovní rada ČNB nechala úrokové sazby beze změny</h1>
      <address><time datetime="2019-11-07T13:31:00+00:00">07 Nov 2019, 13:31</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Bankovní rada České národní banky ponechala úrokové sazby beze změny. Základní úroková sazba, od níž se odvíjí úročení komerčních úvěrů, tak zůstává na dvou procentech. Informovala o tom mluvčí centrální banky Markéta Fišerová. Pro dnešní rozhodnutí hlasovalo pět ze sedmi členů bankovní rady. Dva členové hlasovali pro zvýšení úrokových sazeb o čtvrt procentního bodu.</p>
      <p>Zveřejnění rozhodnutí bankovní rady dnes ČNB posunula o půl hodiny na 13:30. Naposledy tak učinila letos v únoru. "Ta debata dnes byla principiálně o tom, zda sazby zachovat nebo zvýšit. Byla argumentačně bohatá na obě strany, což vedlo k tomu, že jsme nebyli schopni dokončit tu debatu včas. Měli jsme i delší jednání s měnovou sekcí. To nás posunulo trošku v čase," uvedl dnes Rusnok.</p>
      <p>Důvodem dnešního rozhodnutí je podle ekonomů nadále především nejistý vývoj v zahraničí. "Ačkoli bankovní rada pravděpodobně opět vedla debatu o možném zvýšení úroků z titulu domácích inflačních tlaků, nakonec v rozhodování převážila nejistota pramenící ze zahraničního vývoje," uvedl například hlavní ekonom ING Jakub Seidler. Další vývoj sazeb ČNB se podle něj bude do značné míry odvíjet od vývoje v zahraničí. Nejpravděpodobnějším scénářem je ale nyní podle Seidlera stabilita sazeb.</p>
      <p>"Sdílím názor, že stabilita úroků je v rámci všech nejistot nejlepším řešením a změnu úroků ČNB nečekám ani pro prosincové zasedání. Zvýšení úroků, k němuž ČNB přistoupila v květnu, tak bude představovat jediný posun v sazbách české centrální banky za celý letošní rok," uvedl hlavní ekonom Generali Investments CEE Radomír Jáč.</p>
      <p>Od sazeb centrální banky se odvíjejí úroky bankovních vkladů a úvěrů. Podnikům vyšší úroky přinášejí dražší úvěry na investice a provoz, domácnostem zase dražší půjčky na bydlení.</p>
    </article>
  </body>
</html>