<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/plus/zdravje/vejpanje-ni-brez-tveganj-za-srcno-zilni-sistem"/>
    <meta property="og:site_name" content="Primorske novice"/>
    <meta property="article:published_time" content="2019-11-07T13:24:34+00:00"/>
    <meta property="og:title" content="Vejpanje ni brez tveganj za srčno-žilni sistem"/>
    <meta property="og:description" content="Kajenje elektronskih cigaret oz. vejpanje bi lahko negativno vplivalo na srčno-žilni sistem, kaže danes objavljena raziskava ameriških znanstvenikov. Kot poudarjajo, zaradi tega za zdaj ni mogoče govoriti, da je vejpanje varna alternativa kajenju navadnih cigaret."/>
  </head>
  <body>
    <article>
      <h1>Vejpanje ni brez tveganj za srčno-žilni sistem</h1>
      <address><time datetime="2019-11-07T13:24:34+00:00">07 Nov 2019, 13:24</time> by <a rel="author">STA</a></address>
      <p>
        <b>Kajenje elektronskih cigaret oz. vejpanje bi lahko negativno vplivalo na srčno-žilni sistem, kaže danes objavljena raziskava ameriških znanstvenikov. Kot poudarjajo, zaradi tega za zdaj ni mogoče govoriti, da je vejpanje varna alternativa kajenju navadnih cigaret.</b>
      </p>
      <figure>
        <img src="https://static.primorske.si/foto/highres/gnweb/718767_235-cig.jpg"/>
        <figcaption>Foto: Wikipedia</figcaption>
      </figure>
      <p><b>COLUMBUS</b> &gt; "Elektronske cigarete vsebujejo nikotin, fine delce, kovine in arome, ne gre le za paro neškodljive vode," je ob objavi študije poudaril njen glavni avtor, profesor <b>Loren Wold</b> z univerze v Ohiu.</p>
      <p>Kot je dodal, raziskave onesnaženosti zraka kažejo, da fini delci, manjši od 2,5 mikrona, vdrejo v krvni obtok in vplivajo na srce. "In ugotovitve v zvezi z elektronskimi cigaretami gredo v to smer," je navedel.</p>
      <blockquote>Študija bo verjetno prilila olja na ogenj razpravam, ki se že nekaj časa vrtijo okoli vprašanja varnosti elektronskih cigaret. Zdravstvene službe, med njimi Svetovna zdravstvena organizacija, navajajo, da elektronskih cigaret ni mogoče obravnavati kot pripomočka za preprečevanje kajenja, ker je o njihovih vplivih na zdravje premalo znanega. Na drugi strani pa zagovorniki vejpanja trdijo, da za ljudi, ki so že kadili, obstaja znanstveno soglasje, da je vejpanje manj škodljivo kot kajenje. Pri elektronskih cigaretah je še vedno prisoten nikotin, ni pa rakotvornih snovi, ki jih kadilci vdihavajo pri kajenju navadnih cigaret, pravijo.</blockquote>
      <p>Študijo, ki vključuje predhodne raziskave v zvezi z elektronskimi cigaretami, so objavili v publikaciji združenja evropskih kardiologov Cardiovascular Research.</p>
      <p>Eden njenih glavnih namenov je uživalce elektronskih cigaret povabiti k razmisleku, tiste, ki niso nikoli kadili, pa odvrniti tako od kajenja kot od vejpanja. "Gre za tveganje, ki ga preprosto ni vredno prevzeti," je po poročanju nemške tiskovne agencije dpa poudaril Wold.</p>
      <blockquote>Polemike okoli vejpanja je v zadnjih mesecih še zaostrila skrivnostna epidemija med vejperji v ZDA. Zaradi hudega obolenja pljuč je doslej umrlo 37 ljudi, okoli 1900 pa jih je zbolelo, kažejo podatki ameriškega Centra za nadzor in preprečevanje bolezni. Tretjina obolelih je uporabljala elektronske cigarete s proizvodi s psihoaktivno učinkovino kanabisa, THC, ki so jih pogosto kupili na črnem trgu. A vzroki epidemije za zdaj ostajajo neznanka.</blockquote>
      <p>Avtorji so v študiji izpostavili učinke nikotina, ki zvišuje krvni tlak in pospešuje bitje srca, ter finih delcev, ki lahko povzročijo poapnenje arterij in vnetje. "Ti učinki nakazujejo, da bi lahko dolgoročno kajenje elektronski cigaret povečalo tveganje za razvoj srčno-žilnih bolezni," so poudarili.</p>
      <p>Ob tem so se zavzeli tudi za nadaljnje študije o aromah, ki jih vsebujejo tekočine za elektronske cigarete. Kot so navedli, jih sicer večina velja za varne, ko se jih užije, njihov učinki, ko se jih vdihava, pa so le malo znani.</p>
      <p>Zapisali so tudi, da bi bilo treba opraviti raziskave o vplivih dolgoročne uporabe elektronskih cigaret, saj večina obstoječih študij preučuje vplive vejpanja v krajšem časovnem obdobju.</p>
    </article>
  </body>
</html>