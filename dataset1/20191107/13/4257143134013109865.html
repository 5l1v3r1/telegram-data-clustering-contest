<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/07/lekerult-a-napirendrol-zuglo-parkolasi-ugye"/>
    <meta property="og:site_name" content="infostart"/>
    <meta property="article:published_time" content="2019-11-07T13:25:00+00:00"/>
    <meta property="og:title" content="Lekerült a napirendről Zugló parkolási ügye"/>
    <meta property="og:description" content="Egyelőre mégsem szavaz Zugló képviselő-testülete arról a parkolásról szóló előterjesztésről, ami alapján újabb négy évre kötne szerződést az önkormányzat egy új céggel."/>
  </head>
  <body>
    <article>
      <h1>Lekerült a napirendről Zugló parkolási ügye</h1>
      <address><time datetime="2019-11-07T13:25:00+00:00">07 Nov 2019, 13:25</time> by <a rel="author">Infostart / InfoRádió - Szabó S. Gergő</a></address>
      <h3>Egyelőre mégsem szavaz Zugló képviselő-testülete arról a parkolásról szóló előterjesztésről, ami alapján újabb négy évre kötne szerződést az önkormányzat egy új céggel.</h3>
      <p>Horváth Csaba polgármester az InfoRádióban elmondta, csak arról fogadtak el határozatot csütörtökön, hogy Zugló elsőként csatlakozzon az egységes fővárosi parkolási rendszerhez, illetve, hogy a parkolóautomaták be legyenek kötve a Nemzeti Adó- és Vámhivatal rendszerébe. Hozzátette:</p>
      <blockquote>a parkolás ügyéről lakossági konzultációt kezdeményez a három, bővítendő parkolási körzetben élőkkel.</blockquote>
      <p>Azt tervezik, hogy minden körzetben legalább egy lakossági fórumot tartsanak a témában, és a körzet egyéni képviselői személyesen is felkeresik a lakókat. Az új parkolási rendszerről és a zónákról szóló pályázat ügyében a közbeszerzési döntőbizottság végső határideje december 31.</p>
      <p>A parkolási szerződést azért vitatják sokan, mert a megállapodást egy meglehetősen kétes előéletű társasággal kötötték volna meg. Ezzel kapcsolatban a zuglói polgármester korábban az InfoRádióban hangsúlyozta: a XIV. kerület számára a legelőnyösebb ajánlatot a C-Ware Kft. kínálta, amelynek csak résztulajdonosa a csalási ügybe keveredett Kupper András. A lehetőség az önkormányzat és a lakosság számára kivételesen előnyös lenne, fogalmazott korábban az InfoRádiónak Horváth Csaba polgármester.</p>
      <p>A 444.hu írt arról, hogy</p>
      <blockquote>a zuglói önkormányzat 4 évre köthet szerződést a Kupper Andráshoz köthető céggel. Kupper Andrást korábban többrendbeli csalás miatt elítélte a bíróság.</blockquote>
      <p>A portál szerint az övé volt a Centrum parkolási társaság, amelynek több egykori munkatársa jelenleg is a vádlottak padján ül, csalás vádjával. Horváth Csaba szerint Kupper András nem a vezetője a C-Ware Kft.-nek, a polgármester úgy látja, az önkormányzatnak a lakosság érdekeit kell képviselnie.</p>
      <p>"Megnézettem, mert én sem ismertem a részleteket: 25 százalékos tulajdonosa, és nem tisztségviselője Kupper András a cégnek – fogalmazott. – Európa legnagyobb parkolóautomata-gyártó cége a Parkeon SAS, amely a legkorszerűbb gépeket a legolcsóbban árulja a piacon. Van egy magyarországi kizárólagos forgalmazója, a C-Ware, aminek kisebbségi, 25 százalékos tulajdonosa, és nem tisztségviselője Kupper András, akit más cégben, más ügyben marasztaltak el. A kérdés az, ha úgy tetszik, az erkölcsi dilemma: hogy az önkormányzat közbeszerzési eljárásban egy nagyon jó ajánlatot kap, ami mind műszakilag, mind pénzügyileg előnyös az önkormányzatnak és a lakóinak, akkor vajon egy 15 évvel ezelőtt elmarasztalt résztulajdonos miatt van-e okunk egy előnyös ajánlatot elutasítani? Ez egy valódi morális dilemma, de nem gazdasági és nem szakmai."</p>
      <p>Horváth Csaba arról is beszélt, hogy hol bővítenék a fizetős zónákat Zuglóban, és ez mit jelent az ott lakók számára.</p>
      <p>"Meglehetősen sok utcát kellene fölsorolnom, de a Nagy Lajos környéke, az Erzsébet királynő útja környéke, a Róna utca bizonyos környékei értintettek. Nagyon fontos, hogy a zuglói lakosoknak a parkolás ingyenes – hangsúlyozta ki. – Tehát a saját lakókörnyezetükben lévő parkolási zónákban nem kell a zuglói polgároknak parkolási díjat fizetniük, akkor sem, ha két autójuk van."</p>
      <p>A polgármester szerint az ügyben személyes érzelmeknek és fenntartásoknak nincs helye.</p>
      <p>
        <i>Nyitókép: MTI/Mónus Márton</i>
      </p>
      <p>
        <b>Kapcsolódó hang</b>
      </p>
      <p>Zuglói parkolási rendszerről szóló döntés elnapolva - Horváth Csaba</p>
      <figure>
        <audio src="https://infostart.hu/audio/00004/00004f91b.mp3"/>
      </figure>
      <p> </p>
    </article>
  </body>
</html>