<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/dvomovna-ukrajina-pismennik-vasil-shklyar-rozkazav-pro-paradoks-spilne-pragnennya-ukrajinciv-ta-putina-638288.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T13:20:20+00:00"/>
    <meta property="og:title" content="Двомовна Україна? Письменник Василь Шкляр розказав про парадокс – спільне прагнення українців та Путіна"/>
    <meta property="og:description" content="Василь Шкляр: Кремль навіть у страшному сні не бачить Донбас у складі Росії. Йому потрібен цей плацдарм на нашій території задля впливу на Україну"/>
  </head>
  <body>
    <article>
      <h1>Двомовна Україна? Письменник Василь Шкляр розказав про парадокс – спільне прагнення українців та Путіна</h1>
      <address>
        <time datetime="2019-11-07T13:20:20+00:00">07 Nov 2019, 13:20</time>
      </address>
      <h4>Василь Шкляр: Кремль навіть у страшному сні не бачить Донбас у складі Росії. Йому потрібен цей плацдарм на нашій території задля впливу на Україну</h4>
      <p>«Або ми погоджуємося на дво-, тримовну країну, або будуємо справді унітарну Українську Самостійну Соборну Державу», - таку альтернативу бачить письменник Василь Шкляр. Про це сказа в <a href="https://glavcom.ua/interviews/vasil-shklyar-vvazhayte-shcho-zaraz-vi-rozmovlyajete-z-teroristom-637610.html">інтерв’ю «Главкому»</a>.</p>
      <p>«Парадокс у тому, що прагнення більшості українців збігається з волею Москви. Кремль навіть у страшному сні не бачить Донбас у складі Росії. Йому потрібен цей плацдарм на нашій території задля впливу на Україну, - пояснив письменник. - Тому я казав про згубність територій, підкреслюю, неінтрегованих в лоно України. І далі говорив про побудову успішної держави, до якої в час геополітичних розламів, неминучих у ХХІ сторіччі, приєднаються всі питомо українські землі. Але приєднаються вже на наших умовах. Якщо це буде нам вигідно».</p>
      <p>Відповідаючи на питання <a href="https://glavcom.ua/interviews/vasil-shklyar-vvazhayte-shcho-zaraz-vi-rozmovlyajete-z-teroristom-637610.html">«Главкома»</a>, як суспільство поставиться до ініціативи відрізати Донбас і Крим, письменник зазначив, що у своїй більшості суспільство, певна річ, негативно сприймає розлучення з Донбасом і Кримом. «Адже Крим – це Україна, повторюємо ми день у день, наче розганяємо якийсь сумнів. Але ви, мабуть, помітили, що навіть високі політики уже якось механічно повторюють цю мантру. Вони вже одностайно кажуть, що Крим має бути кримсько-татарською автономією у складі України. А скажіть мені, будь ласка, чи гордий кримсько-татарський народ не захоче колись мати власну державу? Захоче. Чи має він на це право? Має. А чи є цінністю незалежність України для тих, хто не визнає жодного героя, котрий віддав своє життя за цю незалежність? Таких запитань безліч. І відповіді на них однозначні», - додав він.</p>
      <p>Шкляр пояснив, що завдання письменника – ставити дражливі питання перед суспільством, а не ухвалювати якісь рішення. «У мене друзів і прихильників на Донбасі більше, ніж у моїх критиків. Я звідти постійно отримую sms, телефонні дзвінки. З окупованих Донецька, Горлівки, Луганська… Я не менше за когось розумію фразу «там наші люди». Цих людей я знаю. Різних», - підсумував він.</p>
      <p>Нагадаємо, Шкляр неодноразово казав, що якщо ми не інтегруємо Крим і Донбас в українське національне лоно, то краще їх позбутися. В іншому випадку матимемо гарячі проблеми і загрозу нашій незалежності.</p>
      <blockquote>
        <b>Читайте також: </b>
        <a href="https://glavcom.ua/interviews/vasil-shklyar-vvazhayte-shcho-zaraz-vi-rozmovlyajete-z-teroristom-637610.html">
          <b>Василь Шкляр: Вважайте, що зараз ви розмовляєте з терористом</b>
        </a>
      </blockquote>
      <related>
        <a href="https://glavcom.ua/interviews/vasil-shklyar-vvazhayte-shcho-zaraz-vi-rozmovlyajete-z-teroristom-637610.html"/>
        <a href="https://glavcom.ua/news/vasil-shklyar-maydan-v-ukrajini-treba-uzakoniti-638178.html"/>
        <a href="https://glavcom.ua/country/society/pismennik-shklyar-movni-kvoti-prinizlivi-dlya-nas-potribna-totalna-ukrajinizaciya-481677.html"/>
      </related>
    </article>
  </body>
</html>