<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/oi-metanastes-den-einai-exathliomenoi-echoyn-iphone-petane-ta-fagita-apo-ta-keiteringk-kai-forane-panakriva-roychalakia-anavei-foties-kai-dichazei-diorganotis-toy-kolasmenoy-mparmpekioy-sta-diavata-ol/"/>
    <meta property="og:site_name" content="europost.gr"/>
    <meta property="article:published_time" content="2019-11-07T13:15:36+00:00"/>
    <meta property="og:title" content="«Οι μετανάστες δεν είναι εξαθλιωμένοι, έχουν iphone, πετάνε τα φαγητά από τα κέιτερινγκ και φοράνε πανάκριβα ρουχαλάκια!»: Ανάβει «φωτιές» και διχάζει, διοργανωτής του «κολασμένου» μπάρμπεκιου στα Διαβατά! Όλα όσα είπε…"/>
    <meta property="og:description" content="Αποφασισμένοι να προχωρήσουν στην «πρωτότυπη διαμαρτυρία» (όπως τη χαρακτήρισαν εχθές οι ίδιοι) με το μπάρμπεκιου και το αλκοόλ έξω από το hotspot των Διαβατών εμφανίζονται οι διοργανωτές, χωρίς να πτοούνται από τον σάλο που έχει"/>
  </head>
  <body>
    <article>
      <h1>«Οι μετανάστες δεν είναι εξαθλιωμένοι, έχουν iphone, πετάνε τα φαγητά από τα κέιτερινγκ και φοράνε πανάκριβα ρουχαλάκια!»: Ανάβει «φωτιές» και διχάζει, διοργανωτής του «κολασμένου» μπάρμπεκιου στα Διαβατά! Όλα όσα είπε…</h1>
      <address>
        <time datetime="2019-11-07T13:15:36+00:00">07 Nov 2019, 13:15</time>
      </address>
      <p>Αποφασισμένοι να προχωρήσουν στην «πρωτότυπη διαμαρτυρία» (όπως τη χαρακτήρισαν εχθές οι ίδιοι) με το μπάρμπεκιου και το αλκοόλ έξω από το hotspot των Διαβατών εμφανίζονται οι διοργανωτές, χωρίς να πτοούνται από τον σάλο που έχει προκληθεί και τις επικρίσεις που δέχονται.</p>
      <p>Ο Δημήτρης Ζιαμπάζης, επικεφαλής της κίνησης «Ενωμένοι Μακεδόνες», μιλώντας σήμερα στο Open TV εμφανίστηκε αδιάλλακτος, αφήνοντας μάλιστα αιχμές εναντίον ορισμένων κατοίκων των Διαβατών που δεν συμμετέχουν στο μπάρμπεκιου και κάνουν δική τους διαμαρτυρία. Όπως είπε, «χαιρόμαστε που ήμασταν η αφορμή να ξυπνήσουν μετά από λήθαργο», ωστόσο σε πρόταση που τους απηύθυνε ο ίδιος να διοργανώσουν κάτι κοιτό, δεν έλαβε καμία απάντηση.</p>
      <p>Κληθείς να απαντήσει πώς θα νιώσει όταν θα τρώει σουβλάκια μπροστά σε πεινασμένους και εξαθλιωμένους ανθρώπους, είπε: «Δεν θα έλεγα ότι είναι τόσο εξαθλιωμένοι. Οι περισσότεροι δεν έχονται καν από εμπόλεμες ζώνες. Είναι καλοντυμένοι με πανάκριβα ρουχαλάκια, με τα iphone τους, με τα wifi τους. Τους δίνουν φαγητά από το κέτερινγκ και τα πετάνε γιατί δεν τους αρέσουν…»</p>
      <p>Ο κ. Ζιαμπάζης έκανε λόγο για επιλεκτικό ανθρωπισμό, λέγοντας ότι υπάρχουν Έλληνες που πεινάνε και δεν τους βοηθάει κανείς. Σύμφωνα με τον ίδιο, οι μετανάστες έρχονται στις γειτονιές από το Μαρόκο, το Πακιστάν, την Αλγερία λόγω τυχοδιωκτισμού. Όπως ισχυρίζεται, δεν είναι φτωχοί, αφού δίνουν πακτωλό χρημάτων στους δουλεμπόρους, και οι περισσότεροι είναι οικονομικά ευκατάστατοι.</p>
      <p>Απαντώντας στην ερώτηση των παρουσιαστών πώς είναι δυνατόν αυτοί οι άνθρωποι να ριψοκινδυνεύουν τη ζωή τους και τη ζωή των παιδιών τους για να έρθουν στη χώρα μας, αφού είναι… τόσο ευκατάστατοι και να θαλασσοπνίγονται, ο κ. Ζιαμπάζης απάντησε ότι δεν πνίγονται, οι διακινητές τρυπάνε τις βάρκες όταν βλέπουν το λιμενικό.</p>
      <h3>Σχετικά</h3>
    </article>
  </body>
</html>