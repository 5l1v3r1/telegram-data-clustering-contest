<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/07/policiiata-razchisti-lageri-na-nelegalni-migranti-v-parij.428850"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T13:56:00+00:00"/>
    <meta property="og:title" content="Полицията разчисти лагери на нелегални мигранти в Париж"/>
    <meta property="og:description" content="Вътрешният министър втвърдява тона за миграционната политика | Dnes.bg"/>
  </head>
  <body>
    <article>
      <h1>Полицията разчисти лагери на нелегални мигранти в Париж</h1>
      <h2>Вътрешният министър втвърдява тона за миграционната политика</h2>
      <address><time datetime="2019-11-07T13:56:00+00:00">07 Nov 2019, 13:56</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Френската полиция започна тази сутрин мащабна операция за премахване на два лагера в североизточната част на Париж, обитавани от 600 до 1200 мигранти, предаде Франс прес.</p>
      <p>Около 600 полицаи придружиха нелегалните мигранти, настанили се в импровизирани палатки близо до столичното околовръстно шосе, до автобусите, с които ги откараха във физкултурни салони и центрове за настаняване в района.</p>
      <p>"Студено е и вали. Не зная къде отивам, но ще ида там с удоволствие, защото довечера ще имам покрив над главата", споделя 32-годишната Ава от Кот д'Ивоар, пристигнала във Франция преди година и неуспяла досега да си намери подслон.</p>
      <p>Операцията - най-мащабна за френската столица поне от година насам, се провежда в момент, когато вътрешният министър Кристоф Кастанер втвърдява тона, говорейки за миграционната политика. Вчера той увери, че всички лагери в североизточната част на Париж ще бъдат евакуирани до края на годината, пише БТА.</p>
      <p>Тази операция не е случайна - "решението е взето в изпълнение на (правителствения) план", отбеляза полицейският префект на Париж Дидие Лалман.<br/> </p>
    </article>
  </body>
</html>