<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Maremar-Poliorama-solidaria-Open-Arms_0_2339766172.html?utm_medium=social&amp;utm_campaign=echobox&amp;utm_source=Twitter"/>
    <meta property="og:site_name" content="Ara.cat"/>
    <meta property="article:published_time" content="2019-11-07T13:19:51+00:00"/>
    <meta property="og:title" content="'Maremar' torna al Poliorama amb una funció solidària en benefici d'Open Arms"/>
    <meta property="og:description" content="El musical de Dagoll Dagom renova una part del repartiment per a la nova temporada"/>
  </head>
  <body>
    <article>
      <h1>'Maremar' torna al Poliorama amb una funció solidària en benefici d'Open Arms</h1>
      <h2>El musical de Dagoll Dagom renova una part del repartiment per a la nova temporada</h2>
      <address>
        <time datetime="2019-11-07T13:19:51+00:00">07 Nov 2019, 13:19</time>
      </address>
      <p><i>Maremar </i>torna des de divendres al Teatre Poliorama. L'espectacle de Dagoll Dagom obrirà una nova temporada a la sala amb una funció solidària en benefici de l'ONG Open Arms. Quan s'acabi la representació, voluntaris i voluntàries de l'entitat compartiran el seu testimoni en directe amb el públic assistent. Així, el públic que compri una entrada de <i>Maremar</i> per a la funció de divendres farà un donatiu de 30 euros per a Open Arms. El muntatge s'inspira en <i>Pèricles, el príncep de Tir</i> de Shakespeare, i parla d'una família que lluita per retrobar-se després de la guerra. La música i les lletres de l'obra es basen en les cançons de Lluís Llach.</p>
      <figure>
        <img src="https://www.ara.cat/2018/09/22/cultura/Maremar-funcions-Teatre-Poliorama-Antaviana_2093200744_56910649_117x66.jpg"/>
      </figure>
      <p>
        <a href="https://www.ara.cat/cultura/nou-Antaviana-Dagoll-Dagom_0_2093190755.html">‘Maremar’, el nou ‘Antaviana’ de Dagoll Dagom?</a>
      </p>
      <p>En aquesta nova temporada de <i>Maremar</i>, el repartiment incorpora tres nous intèrprets. Helena Gispert donarà vida als personatges de la filla d'Antíoc, Licòria, de pescadora, cortesana, noble, pirata i refugiada, fins ara interpretats per Anna Castells. Júlia Jové farà de Marina i de refugiada, que fins ara encarnava Elena Tarrats, i Albert Triola substituirà Roger Casamajor en els papers de Pèricles i de refugiat. <i>Maremar</i> es va estrenar el setembre del 2018 i, des d'aleshores, se n'han fet 148 funcions. Durant aquest temps més de 87.000 persones han vist el muntatge, 15.000 de les quals són estudiants d'escoles i instituts.</p>
    </article>
  </body>
</html>