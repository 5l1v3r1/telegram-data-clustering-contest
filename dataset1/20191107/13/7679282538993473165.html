<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-up-energy-minister-sent-defamation-notice-to-congress-state-president-lallu-2836957.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T13:29:08+00:00"/>
    <meta property="og:title" content="यूपी : ऊर्जा मंत्री ने कांग्रेस प्रदेश अध्यक्ष लल्लू को भेजी मानहानि का नोटिस"/>
    <meta property="og:description" content="यूपी के ऊर्जा मंत्री श्रीकांत शर्मा ने कांग्रेस प्रदेश अध्यक्ष अजय कुमार 'लल्लू' को मानहानि का नोटिस भेजकर एक सप्ताह के अंदर माफी मांगने को कहा है। माफी नहीं मांगने पर कानून कार्यवाही किए..."/>
  </head>
  <body>
    <article>
      <h1>यूपी : ऊर्जा मंत्री ने कांग्रेस प्रदेश अध्यक्ष लल्लू को भेजी मानहानि का नोटिस</h1>
      <address><time datetime="2019-11-07T13:29:08+00:00">07 Nov 2019, 13:29</time> by <a rel="author">प्रमुख संवाददाता,लखनऊ।</a></address>
      <p>यूपी के ऊर्जा मंत्री श्रीकांत शर्मा ने कांग्रेस प्रदेश अध्यक्ष अजय कुमार 'लल्लू' को मानहानि का नोटिस भेजकर एक सप्ताह के अंदर माफी मांगने को कहा है। माफी नहीं मांगने पर कानून कार्यवाही किए जाने की चेतावनी दी है। </p>
      <p>ऊर्जा मंत्री ने यह नोटिस अजय कुमार 'लल्लू' द्वारा सार्वजिनक रूप से उनके खिलाफ दिए गए बयान पर दिया है। 'लल्लू' के बयान को झूठा, आपत्तिजनक और अमर्यादित बताया है। साफ किया कि लल्लू भविष्य में अपनी वाणी को लेकर विशेष सतर्कता बरतें। उनका आचरण ना सिर्फ सार्वजनिक जीवन कि मर्यादाओं के विपरीत था बल्कि सामाजिक जीवन में शुचितापूर्ण ढंग से अपने कर्तव्यों का निर्वहन करने वाले व्यक्ति के लिए मानहानिकारक था।</p>
      <p>ऊर्जा मंत्री की नोटिस में यह भी साफ किया गया है कि यदि लल्लू ने माफी नहीं मांगी तो उनके खिलाफ आईपीसी की धारा 499 एवं 500 के तहत मानहानि की कार्यवाही के साथ ही दीवानी न्यायालय में हर्जाने के लिए दीवानी की कार्यवाही की जाएगी।</p>
      <p><b>ऊर्जा मंत्री ने कहा है कि धन हस्तांतरण में उनकी कोई भूमिका नहीं</b><br/>ऊर्जा मंत्री ने कहा है कि उनकी डीएचएफएल या सनब्लिंक कंपनी को धन हस्तांतरण में कोई भूमिका नहीं रही है। उनकी भेंट इन कंपनियों के किसी अधिकारी से कभी नहीं हुई। ऊर्जा मंत्री ने यह भी कहा है कि सितंबर-अक्टूबर में ही नहीं बल्कि वह कभी विदेश यात्रा पर नहीं गए। श्रीकांत शर्मा ने कहा है कि कर्मचारियों के भविष्य निधि का प्रबंधन ट्रस्ट द्वारा किया जाता है, जिसमें वह किसी पद पर नहीं हैं। इस कार्य में उनकी कोई भूमिका भी नहीं है। डीएचएफएल को धन हस्तांतरण करने का निर्णय उनके कार्यकाल के नहीं है। यह निर्णय पूर्व की सरकार के समय        का है। <br/> </p>
    </article>
  </body>
</html>