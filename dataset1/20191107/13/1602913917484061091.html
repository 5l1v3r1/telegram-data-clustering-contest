<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/patrick-louis-vuitton-a-murit-la-varsta-de-68-de-ani-el-era-stra-stranepotul-fondatorului-brandului-de-lux-18552274"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-07T13:39:36+00:00"/>
    <meta property="og:title" content="Patrick-Louis Vuitton a murit la vârsta de 68 de ani. El era stră-strănepotul fondatorului brandului de lux"/>
    <meta property="og:description" content="Patrick-Louis Vuitton, stră-strănepotul fondatorului brandului de modă de lux, a murit la vârsta de 68 de ani, a anunţat compania pe contul oficial de pe reţeaua de socializare online Instagram, potrivit contactmusic.com."/>
  </head>
  <body>
    <article>
      <h1>Patrick-Louis Vuitton a murit la vârsta de 68 de ani. El era stră-strănepotul fondatorului brandului de lux</h1>
      <address><time datetime="2019-11-07T13:39:36+00:00">07 Nov 2019, 13:39</time> by <a rel="author" href="https://www.zf.ro/autor/ana-obretin" target="_blank">Ana Obretin</a></address>
      <p>Patrick-Louis Vuitton, stră-strănepotul fondatorului brandului de modă de lux, a murit la vârsta de 68 de ani, a anunţat compania pe contul oficial de pe reţeaua de socializare online Instagram, potrivit contactmusic.com.</p>
      <p>"Anunţăm cu adâncă tristeţe decesul lui Patrick-Louis Vuiton. Toate gândurile noastre se îndreaptă spre familie, în special către fiii săi, Pierre-Louis şi Benoit-Louis, care lucrează alături de noi, şi către nepoţi", se arată în comunicatul companiei.</p>
      <p>Patrick-Louis Vuiton a început să lucreze pentru companie la vârsta de 22 de ani şi a devenit manager de produs pentru brandul de lux în 1975.</p>
      <p>Printre contribuţiile sale majore se numără deschiderea unui al doilea atelier Louis Vuitton, în 1977, iar, în 1986, a devenit responsabil de Comenzile speciale.</p>
      <p>Michael Burke, preşedinte-director executiv al companiei Louis Vuitton, a subliniat spiritul avangardist al lui Patrick-Louis Vuiton.</p>
      <p>"Întotdeauna a ştiut să alimenteze moştenirea Casei şi să ofere viziune pentru viitor", a mai spus acesta.</p>
    </article>
  </body>
</html>