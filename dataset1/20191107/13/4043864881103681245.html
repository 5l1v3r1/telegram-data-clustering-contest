<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231287/"/>
    <meta property="og:site_name" content="Українська правда"/>
    <meta property="article:published_time" content="2019-11-07T13:34:54+00:00"/>
    <meta property="og:title" content="&quot;Плівки Вовка&quot;: суд заборонив продовжувати розслідування щодо суддів ОАСК"/>
    <meta property="og:description" content="Судді Шевченківського суду столиці відмовилися продовжити строки досудового розслідування у провадженні щодо так званих “Плівок Вовка”."/>
  </head>
  <body>
    <article>
      <h1>"Плівки Вовка": суд заборонив продовжувати розслідування щодо суддів ОАСК</h1>
      <address>
        <time datetime="2019-11-07T13:34:54+00:00">07 Nov 2019, 13:34</time>
      </address>
      <p>Судді Шевченківського суду столиці відмовилися продовжити строки досудового розслідування у провадженні щодо так званих "Плівок Вовка".</p>
      <p><b>Джерело:</b>  <a href="https://www.slidstvo.info/news/suddi-ne-dozvolyly-prodovzhuvaty-rozsliduvannya-plivok-vovka/">Слідство.Інфо</a></p>
      <p><b>Деталі:</b> Судді відмовили у клопотанні Генеральної прокуратури щодо продовження розслідування на три місяці. Ухвала оскарженню не підлягає.</p>
      <p>Як пояснили в ГПУ, прокурори клопотали про продовження розслідування, оскільки правоохоронцям необхідно провести експертизи записів з кабінету Павла Вовка.</p>
      <p>16 вересня суд дозволив провести фоноскопічну експертизу — дослідження зразків голосу суддів ОАСКу. І наразі її результати ще не готові. Також представники офіційного слідства заявили, що їм потрібно допитати ще понад 70 людей.</p>
      <p>Таким чином, як заявила журналістам прокурорка Юлія Малашич, через 2 дні розслідування провадження доведеться закрити.</p>
      <p><b>Пряма мова:</b> "Наразі я не готова казати щось стосовно наших подальших дій… Але якщо строки досудового слідства спливуть, то доведеться його закрити. Але станом на зараз строки ще не сплили, у нас є два дні".</p>
      <p><b>Що було раніше:</b> 5 листопада стало відомо, що Генеральна прокуратура <a href="https://www.pravda.com.ua/news/2019/11/5/7231079/">зупинила</a> кримінальне провадження щодо записів із кабінету голови Окружного адмінсуду Києва Павла Вовка та його колег у зв’язку з виконанням процесуальних дій в рамках міжнародного співробітництва.</p>
      <p>Тоді Малашич зазначила, що наприкінці жовтня група прокурорів у справі "плівок Вовка" подала клопотання про продовження терміну досудового слідства. Однак судді не змогли вчасно його розглянути.</p>
      <p><i><b>Про те, у чому підозрюють суддів, читайте в матеріалі УП</b></i> <a href="https://www.pravda.com.ua/articles/2019/08/1/7222537/"><i><b>"Вовчий суд" у голосах. Хто засвітився на плівках НАБУ з Окружного адмінсуду</b></i></a></p>
      <p><b>Передісторія</b>:</p>
      <ul>
        <li>10 травня у ВККС заявили, що <a href="https://www.pravda.com.ua/news/2019/05/10/7214683/">34 судді </a>Окружного адмінсуду Києва, включно із головою Павлом Вовком та суддями, які визнали незаконною націоналізацію Приватбанку, не з’явилися на обов’язкове кваліфікаційне оцінювання, бо нібито захворіли.</li>
        <li>15 травняОкружний адміністративний суд Києва тимчасово <a href="https://www.pravda.com.ua/news/2019/05/15/7215126/">заборонив</a> Сергію Козьякову виконувати обов’язки голови Вищої кваліфікаційної комісії суддів.</li>
        <li>26 липня стало відомо, що НАБУ та ГПУ <a href="https://www.pravda.com.ua/news/2019/07/26/7222009/">обшукують </a>Окружний адміністративний суд Києва</li>
        <li>Пізніше правоохоронці розповіли, щорозслідують справу про втручання керівництва <a href="https://www.pravda.com.ua/news/2019/07/26/7222024/">Окружного адмінсуду</a> в ухвалення рішень, вплив на роботу Вищої кваліфікаційної комісії суддів та організацію прийняття завідомо неправосудних рішень.</li>
        <li>За версією слідства,голова Окружного адмінсуду Павло Вовк хотів уникнути кваліфікаційного оцінювання і для цього "почав створювати штучні перешкоди у діяльності окремих членів ВККС".</li>
        <li>НАБУ також оприлюднило <a href="https://www.pravda.com.ua/news/2019/07/26/7222033/">записи розмов нібито суддів ОАСК</a>, які фігурують у справі про втручання суду в роботу інших органів влади.</li>
        <li>У відповідь суд <a href="https://www.pravda.com.ua/news/2019/07/26/7222050/">заявив про тиск</a>. А голова суду Павло <a href="https://www.pravda.com.ua/news/2019/07/27/7222100/">Вовк</a> сказав, що опубліковані записи – брехня.</li>
        <li>30 липня <a href="https://www.pravda.com.ua/news/2019/07/30/7222338/">Вовка і ще трьох суддів</a> викликали до ГПУ, щоб<a href="https://www.pravda.com.ua/news/2019/08/2/7222614/"> вручити підозри</a> і допитати.</li>
        <li>ГПУ також викликала на допитуповноважену Верховної Ради з прав людини Людмилу Денісову та голову Державної судової адміністрації Зіновія <a href="https://www.pravda.com.ua/news/2019/08/1/7222540/">Холоднюка</a>, які фігурують на оприлюднених записах.</li>
      </ul>
      <related>
        <a href="https://www.pravda.com.ua/news/2019/11/7/7231273/"/>
        <a href="https://www.pravda.com.ua/news/2019/10/28/7230312/"/>
        <a href="https://www.pravda.com.ua/news/2019/10/11/7228820/"/>
      </related>
    </article>
  </body>
</html>