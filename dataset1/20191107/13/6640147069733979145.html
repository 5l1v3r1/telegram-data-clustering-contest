<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/ryzen-9-3950x-25-novembre/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-07T13:01:00+00:00"/>
    <meta property="og:title" content="Ryzen 9 3950X, la CPU con 16 core e 32 thread arriva il 25 novembre"/>
    <meta property="og:description" content="Il processore con 16 core e 32 thread di fascia mainstream Ryzen 9 3950X arriverà sul mercato il 25 novembre."/>
  </head>
  <body>
    <article>
      <h1>Ryzen 9 3950X, la CPU con 16 core e 32 thread arriva il 25 novembre</h1>
      <address><time datetime="2019-11-07T13:01:00+00:00">07 Nov 2019, 13:01</time> by <a rel="author">Manolo De Agostini</a></address>
      <p><b>Ryzen 9 3950X sarà disponibile dal 25 novembre</b>. Il nuovo processore di punta mainstream di AMD, con <b>16 core e 32 thread</b>, annunciato in occasione dell’E3 2019 e slittato rispetto all’iniziale data di uscita di settembre, è finalmente pronto a “sconquassare” il mercato.</p>
      <figure>
        <img src="https://www.tomshw.it/images/images/2019/11/amd-ryzen-9-3950x-presentazione-61207.768x432.jpg"/>
      </figure>
      <p>AMD lo definisce il “processore desktop a 16 core più potente al mondo” e conferma le specifiche tecniche già note: oltre al citato numero di core e thread, ecco una<b> frequenza base di 3,5 GHz, una frequenza di boost di 4,7 GHz e un totale di 72 MB di cache (L2+L3), il tutto in un TDP di 105 watt</b>. La CPU è compatibile con le motherboard AM4 X570, X470 e B450, anche se AMD consiglia di verificare che la motherboard abbia un VRM adeguato. Un altro requisito è un firmware basato sull’AGESA 1.0.0.4B.</p>
      <p>Il prezzo di listino – esentasse – è di<b> 749 dollari</b>, 250 dollari in più dell’attuale top di gamma con 12 core e 24 thread Ryzen 9 3900X. AMD afferma che la nuova soluzione garantisce<b> il 22% di prestazioni single-thread in più del Ryzen 7 2700X</b>, validissimo top di gamma della scorsa generazione (oggi acquistabile <a href="https://toms.it/sft0A">a meno di 200 euro</a>!).</p>
      <figure>
        <img src="https://www.tomshw.it/images/images/2019/11/amd-ryzen-9-3950x-presentazione-61208.768x432.jpg"/>
      </figure>
      <p>Per quanto riguarda il <b>gaming</b> – ambito dove Intel <a href="http://www.tomshw.it/hardware/secondo-intel-per-giocare-non-servono-piu-di-8-core/">rivendica la scarsa necessità di CPU oltre gli 8 core</a> -, il Ryzen 9 3950X offre <b>prestazioni simili al 9900K di Intel</b>, andando così a confermare le affermazioni della casa di Santa Clara. È tuttavia più veloce di un Core i9-9920X, CPU con 12 core di fascia HEDT.</p>
      <figure>
        <img src="https://www.tomshw.it/images/images/2019/11/amd-ryzen-9-3950x-presentazione-61209.768x432.jpg"/>
      </figure>
      <p>È nella <b>produttività</b>, ossia con i carichi in cui si muovono i creatori di contenuti, che il Ryzen 9 3950X promette faville con <b>prestazioni mediamente superiori del 27% al Core i9-9920X e intorno al 50% in più rispetto al 9900K.</b></p>
      <p>AMD sottolinea altri due aspetti di questa CPU: il supporto al <b>PCI Express 4.0</b> (utile soprattutto per le prestazioni di archiviazione sequenziali) e l’<b>efficienza energetica</b>, con prestazioni per watt 2,34 volte migliori rispetto al Core i9-9920X. Nonostante l’efficienza, la casa di Sunnyvale consiglia di raffreddare il 3950X con un <b>dissipatore a liquido AIO</b> da 280 mm o superiore. Nella scatola non vi sarà infatti alcun dissipatore boxato, diversamente dai modelli già sul mercato.</p>
      <figure>
        <img src="https://www.tomshw.it/images/images/2019/11/amd-ryzen-9-3950x-presentazione-61210.768x432.jpg"/>
      </figure>
      <p>Per la nuova CPU, AMD ha pensato di creare anche una <b>Eco Mode che limita il TDP a 65 watt</b>, al fine di consentire anche a chi ha un PC di dimensioni più minute di installare il processore. Secondo AMD con questa modalità <b>si conservano fino al 77% delle prestazioni massime</b>, la temperatura scende di 7 °C e il consumo si abbassa del 44%.</p>
      <p>La buona notizia è che <b>questa Eco Mode sarà disponibile anche sulle altre CPU Ryzen 3000</b>, previo update del BIOS all’AGESA 1.0.0.4B. Sarà quindi possibile impostare un TDP di 65 watt anche con le CPU da 95 watt, mentre le soluzioni da 65 watt potranno scendere a 45 watt. L’Eco Mode sarà accessibile dal software Ryzen Master.</p>
    </article>
  </body>
</html>