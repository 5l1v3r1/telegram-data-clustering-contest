<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231285/"/>
    <meta property="og:site_name" content="Українська правда"/>
    <meta property="article:published_time" content="2019-11-07T13:31:00+00:00"/>
    <meta property="og:title" content="Суд надав Пашинському статус людини, якій &quot;загрожує небезпека&quot;"/>
    <meta property="og:description" content="Екснардепа Сергія Пашинського не можуть доставити на допит у Святошинський суд у справі щодо розстрілів на Інститутській 20 лютого 2014 року, тому що він належить до категорії осіб, яким може загрожувати небезпека."/>
  </head>
  <body>
    <article>
      <h1>Суд надав Пашинському статус людини, якій "загрожує небезпека"</h1>
      <address>
        <time datetime="2019-11-07T13:31:00+00:00">07 Nov 2019, 13:31</time>
      </address>
      <p>Екснардепа Сергія Пашинського не можуть доставити на допит у Святошинський суд у справі щодо розстрілів на Інститутській 20 лютого 2014 року, тому що він належить до категорії осіб, яким може загрожувати небезпека.</p>
      <p><b>Джерело:</b> коментарі прессекретаря ДБР Анжеліки Іванової та сторони захисту Пашинського для "Української правди", "<a href="https://www.5.ua/suspilstvo/dopyt-pashynskoho-u-spravi-rozstriliv-na-instytutskii-ne-vidbuvsia-podrobytsi-202362.html?fbclid=IwAR1kkJAZOjxrILDTiYovAoC5Gow882zixEPMjvMQIzQEHRY43shy7iNw2nU">5 канал</a>"</p>
      <p><b>Пряма мова Іванової:</b> "Під час обрання йому запобіжного заходу, Печерський суд задовольнив клопотання сторони захисту (адвокатів) щодо того, що підозрюваний належить до категорії осіб, яким може загрожувати небезпека.</p>
      <p>Тому ми не можемо його з ізолятору тимчасового тримання доставляти для допиту в Святошинський суд".</p>
      <p><b>Деталі:</b> 7 листопада у Святошинському суді Пашинського мали допитати у справі щодо  розстрілів на Інститутській 20 лютого 2014 року.</p>
      <p>Крім того, у суді вирішили, що допит проведуть у режимі відеоконференції з приміщення ІТТ, але персонал ІТТ повідомив, що не може забезпечити відеозв'язок з технічних причин.</p>
      <p>Тож допит Пашинського запланували на 21 листопада.</p>
      <p>Захист Пашинського відмовився коментувати "Українській правді", з чим пов’язане клопотання адвокатів. Захисники екснардепа не захотіли говорити, хто і як може загрожувати Пашинському.  </p>
      <p>Наразі Пашинський перебуває <a href="https://www.pravda.com.ua/news/2019/10/7/7228378/">під арештом</a>. 7 жовтня Печерський райсуд Києва обрав нардепу 5-8 скликань відповідний запобіжний захід без права внесення застави.</p>
      <p><a href="https://www.pravda.com.ua/news/2019/10/4/7228135/">Пашинського підозрюють</a> в заподіянні громадянину тяжкого тілесного ушкодження.</p>
      <p>
        <b>Нагадаємо:</b>
      </p>
      <ul>
        <li>Ввечері 31 грудня 2016 року Сергій Пашинський на дорозі біля Василькова Київської області <a href="https://www.pravda.com.ua/news/2017/01/1/7131422/">прострелив із пістолета ногу </a>В'ячеславу Хімікусу: нібито нардеп із дружиною ледь не в’їхали в авто з вимкненими габаритами посеред неосвітленої дороги, а коли зробив зауваження – чоловік кинувся на нього з пляшкою та погрозами.</li>
        <li>26 липня 2017 року Генпрокуратура <a href="https://www.pravda.com.ua/news/2017/08/1/7151100/">закрила справу про стрілянину </a>за участю Пашинського, заявляючи, що не виявила в його діях складу злочину.</li>
        <li>14 листопада 2018 року поліція вручила В'ячеславу <a href="https://www.pravda.com.ua/news/2018/11/14/7198154/">Хімікусу підозру</a> в хуліганському нападі на народного депутата Сергія Пашинського.</li>
        <li>4 жовтня 2019 року слідчі центрального апарату Державного бюро розслідувань повідомили <a href="https://www.pravda.com.ua/news/2019/10/4/7228135/">Пашинському про підозру </a>в заподіянні громадянину тяжкого тілесного ушкодження.</li>
        <li>7 жовтня Печерський райсуд Києва обрав нардепу 5-8 скликань запобіжний захід у вигляді <a href="https://www.pravda.com.ua/news/2019/10/7/7228378/">тримання під вартою </a>без права внесення застави.</li>
        <li>Сам Сергій Пашинський назвав це <a href="https://www.pravda.com.ua/news/2019/10/4/7228152/">помстою Андрія Портнова</a>, який був заступником голови Адміністрації президента при Вікторі Януковичі. Його партія "<a href="https://www.pravda.com.ua/news/2019/10/8/7228392/">Народний фронт</a>" назвала арешт політично мотивованим "правосуддям часів Януковича", а "<a href="https://www.pravda.com.ua/news/2019/10/8/7228418/">Європейська солідарність</a>" Петра Порошенка – "дешевим шоу" нової влади.</li>
        <li><a href="https://www.pravda.com.ua/news/2019/10/7/7228384/">Портнов заявляв</a>, що це він стоїть за підозрою Пашинському і що саме його люди майже 3 роки ведуть судові процеси проти нього. Також Портнов погрожував, що наступним до СІЗО посадять колишнього президента Петра Порошенка, проти якого він ініціював низку справ.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/10/26/7230132/"/>
        <a href="https://www.pravda.com.ua/news/2019/10/20/7229588/"/>
        <a href="https://www.pravda.com.ua/news/2019/10/18/7229406/"/>
      </related>
    </article>
  </body>
</html>