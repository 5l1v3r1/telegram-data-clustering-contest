<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Idva-kinosubitieto-na-esenta-v-Plovdiv-911959"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-07T13:23:00+00:00"/>
    <meta property="og:title" content="Идва киносъбитието на есента в Пловдив"/>
    <meta property="og:description" content="От 15-ти до 28-ми ноември 2019 г. в &quot;LUCKY Дом на киното“ ще се проведе 14-тото издание на КИНОМАНИЯ..."/>
  </head>
  <body>
    <article>
      <h1>Идва киносъбитието на есента в Пловдив</h1>
      <address>
        <time datetime="2019-11-07T13:23:00+00:00">07 Nov 2019, 13:23</time>
      </address>
      <p>От 15-ти до 28-ми ноември 2019 г. в "LUCKY Дом на киното“ ще се проведе 14-тото издание на КИНОМАНИЯ в Пловдив. Световната кинопанорама е едно от най-значимите и популярни филмови събития в България, а тази година изданието в Пловдив ще продължи цели 14 дни с 28 заглавия.</p>
      <p>Киномания в Пловдив се осъществява с подкрепата на Община Пловдив и е част от Културния календар на града за 2019 година.</p>
      <p>На КИНОМАНИЯ ще видим премиерно едни от най-атрактивните и стойностни филми от световното кино - последните хитови заглавия произведени в Европа и отвъд океана, български, детски, музикални, документални филми и класики.</p>
      <p>Кинопанорамата ще бъде открита с филма на Мариус Куркински "Засукан свят“. Едновременно режисьор и актьор, наред с Камен Донев, Ана Пападополу, Димитър Рачков и други, Мариус разказва за Милю – антигероят, за Милю - малкият човек, който в целия си живот се бори със засукания свят, в който живее.</p>
      <p>В рубриката “Фестивал на фестивалите" зрителите под тепетата ще могат да гледат новите филми на гении като Уди Алън, Андрей Кончаловски и Педро Алмодовар. “Грехът на Микеланджело" на Кончаловски е завладяващ размисъл за агонията и екстаза на личното величие, както и за проникновената хуманност отвъд легендата на Ренесанса.</p>
      <p>Забавен и очарователен пък, “Един дъждовен ден в Ню Йорк" е новият филм на Уди Алън, определян като най-романтичният от години насам и заснет виртуозно от трикратния носител на "Оскар", асът на камерата Виторио Стораро.</p>
      <p>“Болка и величие" е новата творба на неповторимия Педро Алмодовар. Всички филми на режисьора са не просто лични, а и изповедни, но нищо не може да ви подготви за емоционалната разголеност на тази хипнотизираща драма за съжаленията и емоционалните пропадания на застаряващ кинорежисьор. Работейки отново с твореца, направил го звезда, Антонио Бандерас прави най-нюансираната и чувствителна роля в цялата си кариера.</p>
      <p>В рубриката попада новият и най-дръзкият филм до момента на Тайка Уайтити (“Момче", “Какво правим сред сенките", “Тор: Рагнарок") - “Джоджо Заека" със Скарлет Йохансон и Сам Рокуел. Поразително развенчаване на фашисткото мислене и породеното от него насилие, филмът започва като хаплива сатира, но постига неочаквано емоционално въздействие.</p>
      <p>“Черната птица" пък със Сюзън Сарандън и Кейт Уинслет е римейк на филма на Биле Аугуст от 2014 година “Безмълвно сърце". Неизбежно медитирайки върху мъката, филмът всъщност е една медитация върху величествената и деликатна ценност на живота.</p>
      <p>В рубриката “Киното и неговата история" истинските киномани ще могат да се насладят на няколко шедьовъра - “Бъч Касиди и Сънданс Кид" (1969), “Волният ездач" (1969), “Пощальонът" (1994), вторият римейк на “Роди се звезда" (1954) с Джуди Гарланд, “Хамлет" (1990) на Франко Дзефирели и документалния “Андрей Тарковски. Киното като молитва".</p>
      <p>За най-малките почитатели на киното също за предвидени  интересни заглавия - “Момчето и пеликанът", “Петсън и Финдъс 2 – Най-хубавата Коледа", “Рока променя света", “Чекър Тоби и тайната на нашата планета".</p>
      <p>Информация за още много интересни заглавия и пълната програма на Киномания в Пловдив е вече налична от ДНЕС - четвъртък /7.11/. В петък от 16:00 часа ще започне и продажбата на билети на касата на LUCKY Дом на киното и онлайн на boxoffice.bg  и kinolucky.com</p>
    </article>
  </body>
</html>