<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/auto/vesti-bune-pentru-uber-bolt-yango-si-clever-legea-prin-care-efectele-oug-pe-ridesharing-sunt-amanate-pana-la-1-februarie-2020-promulgata-18552191"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-07T13:33:18+00:00"/>
    <meta property="og:title" content="Veşti bune pentru Uber, Bolt, Yango şi Clever: Legea prin care efectele OUG pe ridesharing sunt amânate până la 1 februarie 2020, promulgată"/>
    <meta property="og:description" content="Preşedintele Klaus Iohannis a promulgat, joi, legea care amână până la 1 februarie 2020 intrarea în vigoare a prevederilor Ordonanţei de Urgenţă privind transportul alternativ, informează Administraţia Prezidenţială. Termenul iniţial prevăzut în actul normativ era 1 noiembrie 2019."/>
  </head>
  <body>
    <article>
      <h1>Veşti bune pentru Uber, Bolt, Yango şi Clever: Legea prin care efectele OUG pe ridesharing sunt amânate până la 1 februarie 2020, promulgată</h1>
      <address><time datetime="2019-11-07T13:33:18+00:00">07 Nov 2019, 13:33</time> by <a rel="author" href="https://www.zf.ro/autor/alexandru-costea" target="_blank">Alexandru Costea</a></address>
      <p>Preşedintele Klaus Iohannis a promulgat, joi, legea care amână până la 1 februarie 2020 intrarea în vigoare a prevederilor Ordonanţei de Urgenţă privind transportul alternativ, informează Administraţia Prezidenţială. Termenul iniţial prevăzut în actul normativ era 1 noiembrie 2019.</p>
      <p>Şeful statului a semnat, joi, decretul privind promulgarea Legii pentru aprobarea Ordonanţei de urgenţă a Guvernului nr. 49/2019 privind activităţile de transport alternativ cu autoturism şi conducător auto, potrivit unui anunţ al Administraţiei Prezidenţiale.</p>
      <p>Pe 22 octombrie, Camera Deputaţilor a adoptat, decizional, proiectul de lege. Printre modificările admise de forul legislativ este prelungirea perioadei de tranziţie a celor afectaţi de reglementările OUG la 1 februarie 2020. Termenul iniţial prevăzut era 1 noiembrie 2019.</p>
      <p>Ordonanţa prevede că Ministerul Comunicaţiilor şi Societăţii Informaţionale va emite avizul tehnic pentru platforma digitală în termen de 30 de zile lucrătoare de la depunerea documentaţiei complete.</p>
      <p>Legea prevede că avizul tehnic pentru platformele digitale va avea o valabilitate de 24 luni. În forma Ordonanţei adoptate de Guvern avizul avea o valabilitate de 12 luni.</p>
      <p>Actul normativ a eliminat prevederea din ordonanţă prin care avizul tehnic pentru platformele digitale, autorizaţia pentru transportul alternativ, precum şi copia conformă a autorizaţiei pentru transport alternativ sunt eliberate înainte de 30 septembrie 2022.</p>
      <p>Totodată, copia conformă a autorizaţiei pentru transportul alternativ se va elibera operatorului de transport alternativ autorizat numai pentru autoturismele deţinute în proprietate, închiriere sau comodat.</p>
      <p>Un alt amendament prevede ca operatorul platformei digitale să achite la bugetul de stat o taxă în valoare de 100.000 lei la fiecare 24 de luni. Forma anterioară a ordonanţei prevedea că operatorul trebuie să achite la bugetul de stat o taxă anuală în valoare de 50.000 lei.</p>
      <p>Conform unui alt amendament, operatorul platformei digitale va trebui să aibă o filială înregistrată la Oficiul Naţional al Registrului Comerţului, prin care se derulează activităţile comerciale în România.</p>
      <p>Ordonanţa de Urgenţă care reglementează serviciile de ride-sharing a fost adoptată pe 25 iunie.</p>
      <p>Potrivit OUG, pentru serviciile digitale de ridesharing maşinile acceptate pot avea o vechime de până la 15 ani. De asemenea, este acceptată şi achitarea cursei conform calculelor platformei, prin GPS, fără a fi verificată metrologic – ceea ce nu este valabil pentru taxiuri.</p>
    </article>
  </body>
</html>