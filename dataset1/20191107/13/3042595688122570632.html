<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/nekter-a-redegjore-for-barnevernskrisa---sjokkerende/71792207"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T13:15:28+00:00"/>
    <meta property="og:title" content="Nekter å redegjøre for barnevernskrisa: - Sjokkerende"/>
    <meta property="og:description" content="Sentrale politikere ba barneministeren komme til Stortinget for å redegjøre om barnevernskrisa. Nå sier Kjell Ingolf Ropstad (KrF) nei."/>
  </head>
  <body>
    <article>
      <h1>Nekter å redegjøre for barnevernskrisa: - Sjokkerende</h1>
      <h2>Sentrale politikere ba barneministeren komme til Stortinget for å redegjøre om barnevernskrisa. Nå sier Kjell Ingolf Ropstad (KrF) nei.</h2>
      <address><time datetime="2019-11-07T13:15:28+00:00">07 Nov 2019, 13:15</time> by <a rel="author">Asle Hansen</a></address>
      <p>- Det er krise i barnevernet, men barneministeren avviser å komme til Stortinget for å redegjøre om situasjonen. Jeg er rett og slett sjokkert, sier Kari Henriksen (Ap).</p>
      <p>
        <b>Sammen med stortingskollegene Åslaug Sem-Jacobsen (Sp) og Freddy Øvstegård (SV) sendte Henriksen 21. oktober et brev til barneministeren med krav om at han kommer til Stortinget <a href="https://www.dagbladet.no/nyheter/slar-krisealarm-om-barnevernet/71744713">for å redegjøre om krisa i barnevernet</a>.</b>
      </p>
      <p>Nå sier Kjell Ingolf Ropstad nei.</p>
      <h3>- Ikke hans hjertesak</h3>
      <p>I sitt svarbrev til de tre medlemmene av Stortingets familie- og kulturkomité, viser Ropstad til at lederen for samme komité, Kristin Ørmen Johnsen (H) allerede har fremmet en interpellasjon «som tar for seg sentrale utfordringer på barnevernsområdet» og som vil bli diskutert i Stortinget.</p>
      <p>
        <b>Henriksen mener dette er en tydelig nedprioritering av den åpenhet barnevernet har behov for fra dets øverste ansvarlige.</b>
      </p>
      <p>- I månedsvis, ja faktisk i flere år, har vi fått kriseoppslag på kriseoppslag om barn som ikke får hjelp. Barn som får uakseptable tvangsvedtak. Barn som roper etter hjelp uten å få det. Ansatte som roper etter mer tid til å hjelpe barna uten å få det. Domfellelser i menneskerettighetsdomstolen. Kritikk fra domstolene i Norge. Fagpersoner som roper varsku. Og dette er ikke engang en uttømmende liste, sier Henriksen og fortsetter:</p>
      <p>- Likevel finner ikke Ropstad det bryet verdt med å imøtekomme en stor andel av Stortingets behov for at statsråden redegjør for krisa. At han ikke vil ta en bred og åpen debatt om disse forholdene i Stortinget viser at barnevern ikke er blant hans hjertesaker.</p>
      <h3>Skuffet og provosert</h3>
      <p>Henriksen får støtte fra Åslaug Sem-Jacobsen (Sp) og Freddy Øvstegård (SV).</p>
      <p>- Dette er ikke bare skuffende, det er provoserende! Ikke bare på vegne av oss i opposisjonen på Stortinget, men på vegne av alle de menneskene som har blitt berørt og engasjert rundt om i hele landet i det siste. Av domfellelser i EDM, av #heierna-kampanjen til de ansatte og ikke minst av avsløringer i media av svært kritikkverdige forhold for sårbare barn i barnevernet, sier Sem-Jacobsen og fortsetter:</p>
      <p>- Onsdag stilte vi i SP en rekke spørsmål om barnevernet til Ropstad i spørretimen. Jeg opplever ikke at statsråden har den fulle oversikten, ei heller gode nok svar på hvordan alle utfordringene skal løses. Det er for mye som lugger for mange steder i dette svært komplekse saksfeltet. Derfor ville en skikkelig orientering om status fra ministeren vært viktig og riktig å få.</p>
      <p>
        <b>Freddy Øvstegård følger opp:</b>
      </p>
      <p>- Ropstad vender ryggen til både barnas og de ansattes varsler om store utfordringer i barnevernet. Han vil ikke engang snakke med landets øverste folkevalgte organ om hva vi må gjøre for å rydde opp. Det er forakt mot barna, mot de ansatte i front og mot Stortinget. SV vil vurdere om vi bør undersøke andre måter å få Ropstad i tale på. Å svare med en interpellasjon holder ikke. Det er en begrenset debattform, sier SV-representanten.</p>
      <h3>- Ikke krise</h3>
      <p>Ropstad opplyser Dagbladet om at departementet er godt kjent med de utfordringene barnevernet står overfor og at det tas på alvor.</p>
      <p>- Det satt i gang flere prosesser de siste seks åra. Vi har nå fullt trykk på å gjøre barnevernet bedre, sier Rostad, som opplyser om at han om kort tid skal til Stortinget for å debattere tilstanden til barnevernet og hvordan han svarer på utfordringene.</p>
      <p>- Det er jeg glad for. Barnevernet skal ivareta de mest sårbare barna våre. Jeg er derfor glad for at Stortinget også har trykk på å sikre et bedre barnevern, sier Ropstad og understreker:</p>
      <p>- Vi gjør mye for å utvikle barnevernet nå med både ny barnevernslov, kompetanseløft, gjennomgang av institusjonsbarnevernet og et større arbeid rundt private aktører.</p>
      <p>
        <b>- Så på vegne av de barna og familiene som får god hjelp fra barnevernet og dedikerte ansatte, vil jeg ikke gå med på at det er en generell krise i barnevernet, sier barneministeren.</b>
      </p>
    </article>
  </body>
</html>