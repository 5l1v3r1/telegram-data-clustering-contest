<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-delhi-mein-odd-even-yojna-ke-khilaf-supreme-court-kal-karege-sunvayi-2836872.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T13:20:30+00:00"/>
    <meta property="og:title" content="Odd-Even के खिलाफ याचिका पर SC में सुनवाई कल, इन आधारों दी गई चुनौती"/>
    <meta property="og:description" content="दिल्ली की अरविंद केजरीवाल सरकार की ऑड-ईवन योजना (Odd-Even Scheme) को चुनौती देने वाली याचिका पर सुप्रीम कोर्ट (Supreme Court) शुक्रवार को सुनवाई करेगा। याचिका में आरोप लगाया गया है कि यह योजना मनमानी..."/>
  </head>
  <body>
    <article>
      <h1>Odd-Even के खिलाफ याचिका पर SC में सुनवाई कल, इन आधारों दी गई चुनौती</h1>
      <address><time datetime="2019-11-07T13:20:30+00:00">07 Nov 2019, 13:20</time> by <a rel="author">नई दिल्ली | लाइव हिन्दुस्तान टीम</a></address>
      <p>दिल्ली की अरविंद केजरीवाल सरकार की ऑड-ईवन योजना (Odd-Even Scheme) को चुनौती देने वाली याचिका पर सुप्रीम कोर्ट (Supreme Court) शुक्रवार को सुनवाई करेगा। याचिका में आरोप लगाया गया है कि यह योजना मनमानी और कानूनी प्रावधानों के विपरीत है तथा राजनीतिक और वोट बैंक के हथकंडे के अलावा यह कुछ नहीं है।</p>
      <p>यह याचिका नोएडा निवासी एक वकील ने दायर की है। याचिका में आरोप लगाया गया है कि इस योजना के बारे में दिल्ली सरकार की एक नवंबर की अधिसूचना से मौलिक अधिकारों का हनन होता है। याचिका में कहा गया है कि ऑड-ईवन वाहन योजना दिल्ली और पड़ोसी राज्यों के निवासियों के मौलिक अधिकारों का हनन करती है। याचिका में कहा गया है कि पड़ोसी राज्यों से रोजना हजारों लोग नौकरी और कारोबार के सिलसिले में अपने वाहनों से दिल्ली आते हैं और लौटते हैं, ऐसी स्थिति में इस योजना से संविधान के अनुच्छेद 19 (1)(जी) के प्रावधान का हनन होता है।</p>
      <p>याचिका में कहा गया है कि ऑड-ईवन योजना नागिरकों के अपना व्यवसाय करने, व्यापार और कारोबार करने तथा बगैर किसी बाधा के देश में कहीं भी जाने के मौलिक अधिकार का हनन करती है। योजना के बारे में दिए गए तर्कों पर सवाल उठाते हुए याचिका में कहा गया है कि दिल्ली की वायु गुणवत्ता के बारे में केन्द्रीय प्रदूषण नियंत्रण बोर्ड (सीपीसीबी) और दिल्ली प्रदूषण नियंत्रण बोर्ड सहित तीन स्रोतों के आंकड़ों ने पुष्टि की है कि पहले भी लागू की गई इस योजना से राजधानी में प्रदूषण के स्तर में कमी नहीं आई थी।</p>
      <p>
        <b>दुपहिया वाहनों को छूट</b>
      </p>
      <p>दिल्ली सरकार की यह योजना चार नवंबर को शुरू हुई है और यह 15 नवंबर तक प्रभावी रहेगी। इस दौरान एक दिन दिन सम संख्या और दूसरे दिन विषम संख्या वाली कारें चलेंगी। याचिका में कहा गया है कि ऑड-ईवन योजना सिर्फ चार पहिया वाले मोटर वाहनों के लिए है जबकि कारों की तुलना में अधिक प्रदूषण पैदा करने वाले दुपहिया वाहनों को इसके दायरे से बाहर रखा गया है।</p>
      <p>
        <b>महिलाओं और पुरुषों के बीच पक्षपात</b>
      </p>
      <p>याचिका के अनुसार, यह योजना लैंगिक आधार पर महिलाओं और पुरुषों के बीच पक्षपात करती है। इसके तहत अगर महिला कार चला रही है तो उसे ऑड-ईवन योजना के दायरे से बाहर रखा गया है। याचिका में आरोप लगाते हुए यह भी कहा गया है कि ऐसा लगता है कि पराली जलाने वाले किसानों, राजनीतिक दलों, एयर प्यूरिफायर कंपनियों तथा प्रदूषण से बचने के लिए मास्क बनाने वाली कंपनियों के बीच सांठगांठ है। वरना दिल्ली सरकार को यह कैसे पता लगता है कि पराली का धुआं ऑड-ईवन योजना की तारीखों के आसपास ही दिल्ली पहुंचेगा।</p>
      <p>
        <b>सरकार से मांगा विवरण</b>
      </p>
      <p>जस्टिस अरुण मिश्रा और जस्टिस दीपक गुप्ता की बैंच ने चार नवंबर को ही दिल्ली सरकार की ऑड-ईवन योजना पर सवाल उठाया था और जानना चाहा था कि दुपहिया और तिपहिया वाहनों और टैक्सियों की तुलना में कहीं कम प्रदूषण करने वाली कारों को ऑड-ईवन योजना के तहत चलने से रोक कर उसे क्या हासिल होगा। कोर्ट ने अतीत में लागू की गई ऑड-ईवन योजना के तहत प्रदूषण में आई कमी के नतीजों का विवरण पेश करने का निर्देश दिल्ली सरकार को दिया था। ऑड-ईवन योजना के खिलाफ दायर याचिका पर कोर्ट वायु प्रदूषण से संबंधित मामलों के साथ ही सुनवाई करेगा।</p>
      <p>
        <b>क्या है ऑड-ईवन योजना?</b>
      </p>
      <p>1. इस बार 4 नवंबर से 15 नवंबर तक चलने वाली ऑड-ईवन योजना के अंतर्गत ऑड नंबर वाली तारीख- 5,7,9,11,13,15 नवंबर को दिल्ली की सड़कों पर वो ही गाड़ियां निकलेंगी जिनकी नंबर प्लेट का आखिरी डिजिट ऑड जैसे- 1,3,5,7,9 होगा।<br/><b>2.</b> ऑड नंबर वाली तारीख- 4,6,,8,12,14 नवंबर को  सड़कों पर वो ही गाड़ियां निकलेंगी जिनकी नंबर प्लेट का आखिरी डिजिट ईवन जैसे- 0, 2, 4, 6, 8 होगा।<br/><b>3. </b>ये नियम सोमवार से शनिवार सुबह 8 बजे से शाम 8 बजे तक लागू होगा <br/><b>4.</b> ऑड-ईवन के नियम टू व्हीलर्स पर लागू नहीं होंगे।<br/><b>5. </b>ऑड-ईवन के दौरान उन गाड़ियों को छूट होगी जिनमें सिर्फ महिलाएं या स्कूल यूनिफॉर्म में कोई बच्चा साथ हो।<br/><b>6. </b>ऑड-ईवन नियमों का पालन न करने पर 4000 रुपये जुर्माना किया जाएगा।</p>
    </article>
  </body>
</html>