<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/07/cigarettacsempesz-bunbandat-szamolt-fel-a-magyar-hatosag"/>
    <meta property="og:site_name" content="infostart"/>
    <meta property="article:published_time" content="2019-11-07T13:09:00+00:00"/>
    <meta property="og:title" content="Cigarettacsempész bűnbandát számolt fel a magyar hatóság"/>
    <meta property="og:description" content="Mintegy 25 millió forint értékű csempészett cigarettát, technikai eszközöket és járműveket foglalt le egy rajtaütésben Szabolcs-Szatmár-Bereg megyében a Nemzeti Adó- és Vámhivatal."/>
  </head>
  <body>
    <article>
      <h1>Cigarettacsempész bűnbandát számolt fel a magyar hatóság</h1>
      <address><time datetime="2019-11-07T13:09:00+00:00">07 Nov 2019, 13:09</time> by <a rel="author">Infostart</a></address>
      <h3>Mintegy 25 millió forint értékű csempészett cigarettát, technikai eszközöket és járműveket foglalt le egy rajtaütésben Szabolcs-Szatmár-Bereg megyében a Nemzeti Adó- és Vámhivatal.</h3>
      <p>A NAV éjszaka csapott le a csempészekre, amint éppen 17 ezer doboz adózatlan dohányárut szállítottak. A szállítás módja a pénzügyi nyomozókat is meglepte, a bűnözők egy terepjárót málháztak fel a cigarettával, az autó tetején és oldalán helyezték el a gondosan összecsomagolt csempészárut.</p>
      <p>A csempészeknél tartott házkutatáson újabb nagy mennyiségű adózatlan cigaretta, hőkamera, valamint kézi adó-vevő készülék is előkerült - közölte a hatóság szóvivője.</p>
      <p>Az illegális dohányárut, a szállításhoz használt járművet és az eszközöket lefoglalták, a NAV jelentős vagyoni hátrányt okozó költségvetési csalás miatt indított nyomozást. Az ügyben három férfit hallgattak ki gyanúsítottként.</p>
      <p>
        <i>Nyitókép: Pixabay</i>
      </p>
    </article>
  </body>
</html>