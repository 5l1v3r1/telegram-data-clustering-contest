<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/society/pothen-esxes-sto-95-i-symmetoxi-ti-isxyei-gia-ta-prostima/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T13:00:58+00:00"/>
    <meta property="og:title" content="Πόθεν έσχες : Στο 95% η συμμετοχή – Τι ισχύει για τα πρόστιμα"/>
    <meta property="og:description" content="Ολοκληρώθηκε η υποβολή δηλώσεων – Παράβολο 50€ θα πληρώσουν όσοι συμπληρώσουν τις δηλώσεις τους τις επόμενες 30 ημέρες"/>
  </head>
  <body>
    <article>
      <h1>Πόθεν έσχες : Στο 95% η συμμετοχή – Τι ισχύει για τα πρόστιμα</h1>
      <h2>Ολοκληρώθηκε η υποβολή δηλώσεων – Παράβολο 50€ θα πληρώσουν όσοι συμπληρώσουν τις δηλώσεις τους τις επόμενες 30 ημέρες</h2>
      <address><time datetime="2019-11-07T13:00:58+00:00">07 Nov 2019, 13:00</time> by <a rel="author">ΤοΒΗΜΑ Team</a></address>
      <p>Το 95% του συνόλου των υπόχρεων πολιτών υπέβαλε την ετήσια Δήλωση Περιουσιακής Κατάστασης του έτους 2019.</p>
      <p>Σύμφωνα με στοιχεία του πληροφοριακού συστήματος «ΠΟΘΕΝ ΕΣΧΕΣ» της Γενικής Γραμματείας Πληροφοριακών Συστημάτων Δημόσιας Διοίκησης (ΓΓΠΣΔΔ), υποβλήθηκαν εμπρόθεσμα 166.576 δηλώσεις επί συνόλου 175.725 υπόχρεων προσώπων.</p>
      <p>
        <a href="https://www.in.gr/2019/11/07/politics/diplomatia/kypros-esoda-93-dis-dolaria-gia-18-xronia-apo-tin-afroditi/">Κύπρος : Έσοδα 9,3 δισ. δολάρια για 18 χρόνια από την «Αφροδίτη»</a>
      </p>
      <p>Δεν υποβλήθηκαν δηλώσεις από 9.149 πρόσωπα εκ των οποίων υπάρχουν 300 αποβιώσαντες.</p>
      <p>Τα τελευταία 4 χρόνια, το πληροφοριακό σύστημα έχει λάβει και επεξεργαστεί συνολικά 1.330.000 δηλώσεις από 235.000 υπόχρεους.</p>
      <p>Η υποβολή Δηλώσεων Περιουσιακής Κατάστασης για το 2019 συνεχίζεται με την καταβολή, ωστόσο, του σχετικού μειωμένου παράβολου των 50€ για τις επόμενες 30 ημέρες.</p>
      <p>Για τυχόν τροποποιήσεις στις εμπρόθεσμες δηλώσεις, ο νόμος προβλέπει προθεσμία 30 ημερών.</p>
      <p>Η διαδικασία υλοποιήθηκε σε συνεργασία της Γενικής Γραμματείας Πληροφοριακών Συστημάτων του Υπουργείου Ψηφιακής Διακυβέρνησης με την Εθνική Αρχή Διαφάνειας.</p>
      <p>Ο Γενικός Γραμματέας Πληροφοριακών Συστημάτων Δημόσιας Διοίκησης, κ. Δημοσθένης Αναγνωστόπουλος, δήλωσε: «Η ΓΓΠΣΔΔ έφερε λειτουργικά εις πέρας και με επιτυχία τη διαδικασία ηλεκτρονικής υποβολής Δηλώσεων Περιουσιακής Κατάστασης «ΠΟΘΕΝ ΕΣΧΕΣ». Παράλληλα, συνεργαζόμαστε στενά με την Εθνική Αρχή Διαφάνειας προκειμένου να αντιμετωπίσουμε τα προβλήματα και να δρομολογήσουμε την αναβάθμιση του πληροφοριακού συστήματος «ΠΟΘΕΝ ΕΣΧΕΣ», με σκοπό την ευκολότερη και συντομότερη υποβολή των δηλώσεων για την βελτίωση της εξυπηρέτησης των υπόχρεων πολιτών».</p>
      <p>Από την πλευρά του ο διοικητής της Εθνικής Αρχής Διαφάνειας, κ. Άγγελος Μπίνης, δήλωσε: «Η ανταπόκριση των υπόχρεων στην διαδικασία υποβολής δηλώσεων περιουσιακής κατάστασης «ΠΟΘΕΝ ΕΣΧΕΣ» για το έτος 2019 υπήρξε μεγάλη, ξεπερνώντας σε ποσοστό το 95% του συνόλου των υπόχρεων. Η Αρχή έχει ως βασικό στρατηγικό στόχο την ενίσχυση των μηχανισμών πρόληψης και αποτροπής της διαφθοράς με την περαιτέρω αξιοποίηση καινοτόμων μεθοδολογιών και εργαλείων πληροφορικής και επικοινωνιών».</p>
      <p>
        <a href="https://www.tovima.gr/2019/11/07/finance/ti-allazei-sti-dei-pos-tha-idiotikopoiithei-i-depa/">Τι αλλάζει στη ΔΕΗ – Πώς θα ιδιωτικοποιηθεί η ΔΕΠΑ – Ολο το νομοσχέδιο</a>
      </p>
    </article>
  </body>
</html>