<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231282/"/>
    <meta property="og:site_name" content="Українська правда"/>
    <meta property="article:published_time" content="2019-11-07T13:16:10+00:00"/>
    <meta property="og:title" content="Президент Франції заявив про &quot;смерть мозку&quot; у НАТО"/>
    <meta property="og:description" content="Президент Франції Еммануель Макрон вважає, що Північноатлантичний альянс переживає “смерть мозку” через брак координації між Європою і США та односторонні дії ключового союзника, Туреччини, у Сирії."/>
  </head>
  <body>
    <article>
      <h1>Президент Франції заявив про "смерть мозку" у НАТО</h1>
      <address>
        <time datetime="2019-11-07T13:16:10+00:00">07 Nov 2019, 13:16</time>
      </address>
      <p>Президент Франції Еммануель Макрон вважає, що Північноатлантичний альянс переживає "смерть мозку" через брак координації між Європою і США та односторонні дії ключового союзника, Туреччини, у Сирії.</p>
      <p>Про  це він заявив в інтерв’ю журналу <a href="https://www.economist.com/europe/2019/11/07/emmanuel-macron-warns-europe-nato-is-brain-dead">The Economist</a>, повідомляє "Європейська правда" з посиланням на <a href="https://www.afp.com/">AFP.</a></p>
      <p>"Те, що ми зараз переживаємо, - це смерть мозку НАТО", - сказав Макрон.</p>
      <p>"Немає жодної координації у прийнятті стратегічних рішень між Сполученими Штатами і їх союзниками по НАТО. Жодної. Є неузгоджені агресивні дії іншого союзника НАТО, Туреччини, в області, де наші інтереси поставлені на карту", - наголосив він.</p>
      <p>На питання про те, чи вірить він, як і раніше, в положення статті 5 щодо "колективної оборони", відповідно до якого напад на одного союзника розглядається як напад на всіх союзників, французький лідер відповів: "Я не знаю."</p>
      <p>"Я б сказав, що ми повинні переглянути реальність того, що таке НАТО в світлі відданості Альянсу Сполучених Штатів", - вважає Макрон.</p>
      <p>На його думку, Сполучені Штати демонструють ознаки втрати зацікавленості у європейських союзниках, про що свідчить раптове рішення президента Дональда Трампа минулого місяця вивести війська з північно-східної Сирії без консультацій з союзниками.</p>
      <p>Франція довгий час наполягала на тіснішій співпраці в галузі оборони в Європі, але зіткнулася з опором з боку Британії та інших країн, які стверджують, що ключем до оборони Заходу залишаються Сполучені Штати.</p>
      <p>Президент США Дональд Трамп різко критикував залежність європейських країн від Сполучених Штатів в їх обороні і нездатність деяких, зокрема Німеччини, досягти мети НАТО щодо витрачання 2% ВВП на оборону.</p>
      <related>
        <a href="https://www.pravda.com.ua/columns/2019/11/6/7231159/"/>
        <a href="https://www.eurointegration.com.ua/news/2019/11/1/7102532/"/>
        <a href="https://www.pravda.com.ua/news/2019/11/1/7230729/"/>
      </related>
    </article>
  </body>
</html>