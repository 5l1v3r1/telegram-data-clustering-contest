<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/ukrayina-planuye-ponoviti-peregovori-z-turechchinoyu-schodo-zvt-na-pochatku-2020-roku-328821_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T13:40:00+00:00"/>
    <meta property="og:title" content="Україна планує поновити переговори з Туреччиною щодо ЗВТ на початку 2020 року"/>
    <meta property="og:description" content="Переговори щодо ЗВТ між Україною та Туреччиною тривають з 2012-го року."/>
  </head>
  <body>
    <article>
      <h1>Україна планує поновити переговори з Туреччиною щодо ЗВТ на початку 2020 року</h1>
      <h2>Переговори щодо ЗВТ між Україною та Туреччиною тривають з 2012-го року.</h2>
      <address>
        <time datetime="2019-11-07T13:40:00+00:00">07 Nov 2019, 13:40</time>
      </address>
      <p>В січні Україна планує розпочати черговий раунд <b><a href="https://dt.ua/POLITICS/zelenskiy-obgovoriv-z-prezidentom-turechchini-ugodu-pro-zvt-328757_.html">переговорів з турецькою стороною</a></b> щодо  зони вільної торгівлі. Про це повідомив, в ході конференції "Торгові війни: мистецтво захисту", Тарас Качка, торговий представник України.</p>
      <p>"Ці переговори - одні з найскладніших і вони триватимуть довго, але це не означає, що ми маємо зупинятися. Переконаний, що зможемо досягти успіху. В ході переговорів ми зосередимося на пошуку оптимального сценарію відкриття ринків двох країн таким чином, щоб не лише розвивати зовнішній торговий потенціал, але й зберегти баланс на внутрішніх ринках країн", - сказав він.</p>
      <p>Торговий представник зазначив, що Україна суттєво зміцнила свої позиції на зовнішніх ринках в останні роки, але не може зупинятися через глобальні зміни на зовнішніх ринках, конкуренція на них суттєво посилюється, а невизначеність вимагає постійного пошуку альтернативних ринків збуту.</p>
      <p>"Торгові війни - це не загроза, але вони вимагають зміни підходів до дипломатичної роботи: постійного пошуку альтернатив, готовності до нових протистоянь та тверезої оцінки можливих вигод або ризиків, - зазначив пан Качка. - Це все ускладнюється кризою, яку наразі переживає СОТ, фактично головний арбітр у більшості спорів. Реформування СОТ - є нагальним питанням як для світу, так і для України, яка вступала у цю організацію на дуже невигідних умовах і зацікавлена у їхній зміні. Але слід пам'ятати, що торгівля була і до створення СОТ, і по суті ця організація є лише координаційним майданчиком, але будь-які торгові відносини вимагають насамперед двосторонньої співпраці країн, яку ми будемо посилювати", - зазначив він.</p>
      <p>Переговори щодо ЗВТ між країнами тривають з 2012-го року, але досі не досягли успіху, зокрема, через різні погляди держав на розміри квот у рамках ЗВТ.</p>
      <p>Товарообіг між Україною та Туреччиною сягає майже 4 млрд дол. і, за оцінками фахівців, цей показник можна збільшити принаймні вдвічі. Втім, наразі експортно-імпортний баланс у торгівлі двох держав на 1-1,2 млрд дол. не на користь України.</p>
      <p>
        <b> </b>
      </p>
      <p>Нагадаємо, в серпні президенти домовилися <b><a href="https://dt.ua/POLITICS/zelenskiy-i-erdogan-poobicyali-aktivizuvati-peregovori-pro-zvt-319918_.html">підписати угоду про ЗВТ</a></b>. рдоган заявив, що вважає реальним більш ніж дворазове збільшення обсягів торговельного обороту між країнами: з 4 до 10 млрд доларів на рік.</p>
      <p>Детальніше про те, чому за 14 років Україна так і не підписала угоду про торгівлю з Туреччиною читайте в статті Ігоря Гужви <b><a href="https://dt.ua/business/chi-miliy-nam-bereg-tureckiy-322189_.html">"Чи милий нам берег турецький"</a></b> в тижневику "Дзеркало тижня. Україна".</p>
      <p>
        <b> </b>
      </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>