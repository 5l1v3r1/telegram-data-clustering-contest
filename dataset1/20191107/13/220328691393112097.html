<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/dunav-prodlzhava-v-prvenstvoto-zasega-406104.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T13:26:07+00:00"/>
    <meta property="og:title" content="Дунав продължава в първенството, засега"/>
    <meta property="og:description" content="Клубът намери пари, ще гостува на Царско село"/>
  </head>
  <body>
    <article>
      <h1>Дунав продължава в първенството, засега</h1>
      <address><time datetime="2019-11-07T13:26:07+00:00">07 Nov 2019, 13:26</time> by <a rel="author">Пламен Вълков</a></address>
      <p>Въпреки тежкото финансово състояние на ФК Дунав (Русе), отборът ще гостува на Царско село на 11 ноември, понеделник, предаде БТА.</p>
      <p>Ръководството на русенския клуб е успяло да намери средства за лагер, като на 10 ноември отборът ще пътува за София. Това съобщи изпълнителният директор на клуба Огнян Цветанов.</p>
      <p>Той обясни, че футболистите днес са на клубната база на стадион "Дунав". Тези, които не участваха във вчерашния мач с Ботев (Пловдив), загубен с 1:2, направиха лека тренировка, а останалите имаха процедури във възстановителния център.</p>
      <p>"Ще се настаним в неделя в София, футболистите ще си починат и на следващия ден ще излезем да изиграем футболната среща, надявам се със същите футболисти, с които и вчера", каза Цветанов.</p>
      <p>Той отправи още веднъж призив към русенския бизнес да помогне и да застане зад отбора в този труден момент.</p>
      <p>"Има достатъчно фирми в града. Със средства, които според мен няма да им повлияят кой знае колко, могат да помогнат много на отбора. Надяваме се това да бъде нашата основа и да продължим участието си в първенството", каза Цветанов.</p>
      <p>Той заяви още, че ръководството на клуба ще разговаря с новия кмет на Русе.</p>
      <p>"Ще потърсим вариант да се свържем с него възможно най-рано, за да видим какво е неговото мислене, неговата визия за отбора. Надяваме се с помощта на общината да може да стабилизираме състоянието на клуба", каза Цветанов.</p>
      <p>Изпълнителният директор на Дунав изрази надежда, че през паузата от две седмици, която предстои заради мачовете на националните отбори, да се намери кардинално решение на проблема.</p>
    </article>
  </body>
</html>