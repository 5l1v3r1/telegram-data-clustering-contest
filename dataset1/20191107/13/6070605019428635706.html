<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Cs-fiscalia-actuar-Torra-CDR_0_2339766175.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T13:06:04+00:00"/>
    <meta property="og:title" content="Cs creu que la Fiscalia &quot;ha d'actuar d'ofici&quot; contra Torra pel sumari dels CDR"/>
    <meta property="og:description" content="La candidata Carina Mejías reclama a Sánchez que adopti &quot;mesures dràstiques&quot; per les accions &quot;terroristes&quot; a Catalunya"/>
  </head>
  <body>
    <article>
      <h1>Cs creu que la Fiscalia "ha d'actuar d'ofici" contra Torra pel sumari dels CDR</h1>
      <h2>La candidata Carina Mejías reclama a Sánchez que adopti "mesures dràstiques" per les accions "terroristes" a Catalunya</h2>
      <address>
        <time datetime="2019-11-07T13:06:04+00:00">07 Nov 2019, 13:06</time>
      </address>
      <p>Ciutadans considera que la Fiscalia "hauria d'actuar d'ofici" contra Quim Torra pel sumari de l'operació Judes, en què s'ha revelat que un dels <a href="https://www.ara.cat/politica/CDR-ocupacio-Parlament-dret-protesta_0_2339766154.html">CDR empresonats va declarar que l'objectiu del president era tancar-se al Parlament "el dia D"</a>. La candidata per Barcelona de Cs Carina Mejías creu que el que es desprèn del sumari és "tan greu" que el ministeri públic ha de "posar els responsables a disposició judicial". Segons ella, ja no es pot qualificar de "presumpta" la vinculació de Torra amb els CDR, perquè "ho han declarat ells en seu judicial". A més, en una atenció als mitjans aquest dijous al barri del Singuerlín de Santa Coloma de Gramenet, ha reclamat a Pedro Sánchez que adopti "mesures dràstiques" per les accions "terroristes" a Catalunya.</p>
      <p>En paral·lel, la formació taronja ha anunciat que demanarà la celebració d'un ple extraordinari de l'Ajuntament de Barcelona per al desallotjament urgent de la plaça Universitat. La líder del partit a la capital catalana, Luz Guilarte, ha explicat que de moment té el suport del PP i de BCN pel Canvi, i s'ha adreçat al PSC perquè almenys tres regidors avalin la iniciativa i es pugui convocar formalment la sessió. Guilarte també ha reclamat mesures per contrarestar el "perjudici causat a l'entorn i l'afectació que està patint la ciutadania", amb un pla específic d'ajuda i impuls de l'activitat econòmica de la zona. També ha demanat sancions per als organitzadors de l'acampada, i ha exigit a l'alcaldessa, Ada Colau, i al tinent d'alcaldia de Seguretat, Albert Batlle, que posin els mitjans necessaris "perquè no s'alteri la jornada de reflexió i es garanteixi el dret de vot dels barcelonins" el 10 de novembre.</p>
    </article>
  </body>
</html>