<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/07/aifa-mantoan-gestione-farmaco-strategico-per-futuro-del-sistema-pn_20191107_00183/"/>
    <meta property="og:site_name" content="Askanews"/>
    <meta property="article:published_time" content="2019-11-07T13:35:17+00:00"/>
    <meta property="og:title" content="Aifa, Mantoan: gestione farmaco strategica per futuro del sistema"/>
    <meta property="og:description" content="Roma, 7 nov. (askanews) – Si è insediato oggi il nuovo presidente del Consiglio di amministrazione dell’Agenzia italiana del Farmaco, Domenico Mantoan. “Ringrazio il ministro della Salute Roberto Speranza e tutti i rappresentanti della Conferenza Permanente per i rapporti tra lo Stato, le Regioni e le Province Autonome per avermi scelto per un incarico tanto […]"/>
  </head>
  <body>
    <article>
      <h1>Aifa, Mantoan: gestione farmaco strategica per futuro del sistema</h1>
      <h2>Insediato nuovo presidente cda</h2>
      <address>
        <time datetime="2019-11-07T13:35:17+00:00">07 Nov 2019, 13:35</time>
      </address>
      <figure>
        <img src="http://www.askanews.it/wp-content/uploads/2019/11/20191107_143508_F67837DE.jpg"/>
      </figure>
      <p>Roma, 7 nov. (askanews) – Si è insediato oggi il nuovo presidente del Consiglio di amministrazione dell’Agenzia italiana del Farmaco, Domenico Mantoan.</p>
      <p>“Ringrazio il ministro della Salute Roberto Speranza e tutti i rappresentanti della Conferenza Permanente per i rapporti tra lo Stato, le Regioni e le Province Autonome per avermi scelto per un incarico tanto prestigioso e così importante per la sanità pubblica italiana”, ha dichiarato il neo presidente. “Metterò al servizio di Aifa le mie conoscenze, quanto ho imparato in questi ormai tanti anni di impegno nel settore sanitario, con la consapevolezza che la gestione del farmaco è strategica per il futuro del nostro sistema. Sarà un onore – ha concluso Mantoan – affiancare il Direttore Generale, i colleghi del Consiglio di Amministrazione e tutto il personale dell’Agenzia, impegnati per garantire ai pazienti l’accesso a farmaci sicuri, efficaci e di qualità”.</p>
      <p>“Voglio dare il benvenuto ed esprimere le mie congratulazioni a Domenico Mantoan – ha commentato il Direttore Generale dell’AIFA Luca Li Bassi – augurandogli buon lavoro a nome di tutta l’Agenzia. Sono certo che con la sua consolidata esperienza in materia di politica sanitaria apporterà un indiscusso valore aggiunto all’operato quotidiano dell’Aifa a beneficio della salute dei cittadini”.</p>
    </article>
  </body>
</html>