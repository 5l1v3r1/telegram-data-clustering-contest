<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231281/"/>
    <meta property="og:site_name" content="Українська правда"/>
    <meta property="article:published_time" content="2019-11-07T13:15:22+00:00"/>
    <meta property="og:title" content="Львівські медики радяться, як допомогти дівчинці, травмованій кіньми"/>
    <meta property="og:description" content="Стан 15-річної Олесі Шиян, яка через наляканих коней у центрі Львова отримала важкий перелом, залишається важким, дівчинка перенесла уже 7 операцій. Медики скликають консиліуми, аби врятувати ногу дитині."/>
  </head>
  <body>
    <article>
      <h1>Львівські медики радяться, як допомогти дівчинці, травмованій кіньми</h1>
      <address>
        <time datetime="2019-11-07T13:15:22+00:00">07 Nov 2019, 13:15</time>
      </address>
      <p>Стан 15-річної Олесі Шиян, яка через наляканих коней у центрі Львова отримала важкий перелом, залишається важким, дівчинка перенесла уже 7 операцій.</p>
      <p>Медики скликали консиліум, ще один планують провести 8 листопада, повідомляє <a href="https://zaxid.net/lvivski_mediki_sklikali_konsilium_dlya_poryatunku_nogi_15_richnoyi_olesi_shiyan_n1492463">Zaxid.net.</a></p>
      <p>"Воюємо за ногу Олесі. Дівчинка кожний день в операційній: учора була, нині і завтра буде", – розповіла виданню в.о. директора львівської обласної дитячої лікарні ОХМАТДИТ Олександра Бурда.</p>
      <p>"Стан важкий. У неї була ішемія нижньої кінцівки через ушкодження підколінної артерії, тобто нога якийсь час була знекровлена, а це дало негативні наслідки. Тож ми робимо все для того, аби врятувати дитині ногу, консультуємося з найкращими спеціалістами", – додала вона.</p>
      <p>6 листопада на консиліум покликали: завідувача опікового центру 8-ї міської клінічної лікарні Василя Савчина, який має великий досвід порятунку дітей з відмерлими тканинами після опіків; судинного хірурга Львівської обласної клінічної лікарні Романа Трутяка, який оперував дівчинку відразу після травми; працівників кафедри дитячої хірургії Львівського національного медуніверситету тощо.</p>
      <p>8 листопада планують провести ще один консиліум, на який запросили спеціалістів з львівського військового госпіталю.</p>
      <p>Ніхто з лікарів не дає жодних прогнозів. Про результати спільної боротьби за травмовану ногу дівчинки зможуть повідомити не раніше, ніж за два тижні.</p>
      <p>Травмовану Олесю Шиян на початку тижня провідав у лікарні мер Львова Андрій Садовий. Він пообіцяв, що мерія допоможе дівчинці усім необхідним для лікування.</p>
      <p>Батько дівчинки Руслан Шиян повідомив, що кожного дня на ліки для Олесі родина витрачає від 10 тисяч гривень – і поки що жодних коштів від Львівської міськради батьки не отримали.</p>
      <p>"Перші дні – найважчі, Олесі потрібні дорогі ліки. Наразі витрачаємо гроші, які вдалося зібрати. Але лікування доньки буде тривалим, тож від допомоги небайдужих ми не відмовимося", – зізнався батько 15-річної дівчини.</p>
      <p>Охочі допомогти можуть переказати кошти Руслану Шияну: 4149 4991 3381 6205, ПриватБанк.</p>
      <p>
        <b>Передісторія:</b>
      </p>
      <ul>
        <li>2 листопада у центрі Львова, на проспекті Свободи, налякані феєрверками <a href="https://www.pravda.com.ua/news/2019/11/3/7230834/">коні винесли прогулянкову карету</a> на пішохідну частину і знесли лавку, де сиділа 15-річна дівчинка з Турки.</li>
        <li>Олесю Шиян забрали в реанімацію ОХМАТДИТу. Лікарі поставили їй діагноз:відкритий перелом великої гомілкової кістки, забійно-рвана рана м’яких тканин лівої гомілки та стегна, кровотеча, посттравматичний тромбоз підколінної артерії, гостра ішемія лівої нижньої кінцівки.</li>
      </ul>
      <related>
        <a href="https://www.pravda.com.ua/news/2019/11/7/7231223/"/>
        <a href="https://www.pravda.com.ua/news/2019/11/4/7230942/"/>
        <a href="https://www.pravda.com.ua/news/2019/11/3/7230834/"/>
      </related>
    </article>
  </body>
</html>