<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/07/pogljad/polityka/chy-matyme-rada-pytan-svobody-slova-vazheli-vplyvu-zaxystu-zhurnalistiv-tysku"/>
    <meta property="og:site_name" content="Слово і Діло"/>
    <meta property="article:published_time" content="2019-11-07T13:40:02+00:00"/>
    <meta property="og:title" content="Чи матиме Рада з питань свободи слова важелі впливу для захисту журналістів від тиску"/>
    <meta property="og:description" content="Дорадчий орган при президенті України може пропонувати главі держави внести до Верховної ради зміни до законодавства щодо роботи та захисту ЗМІ."/>
  </head>
  <body>
    <article>
      <h1>Чи матиме Рада з питань свободи слова важелі впливу для захисту журналістів від тиску</h1>
      <address><time datetime="2019-11-07T13:40:02+00:00">07 Nov 2019, 13:40</time> by <a rel="author">Богдан Бондаренко</a></address>
      <p>
        <b>Рада з питань свободи слова та захисту журналістів, <a href="https://www.slovoidilo.ua/2019/11/06/novyna/polityka/zelenskyj-stvoryv-radu-pytan-svobody-slova">створена при президенті України,</a> навряд чи матиме якийсь практичний вплив, особливо якщо йтиметься про погрози журналістам та цензуру. Таку думку висловив експерт з конституційного права Богдан Бондаренко в коментарі «Слово і Діло». До того ж, на думку юриста, створення подібних дорадчих органів не входить до компетенції глави держави, але створюються, вочевидь, за традицією.</b>
      </p>
      <p><i>«Є таке формулювання, що президент є гарантом додержання Конституції, але у нього є конкретні повноваження: ветування законів, подання до Конституційного суду. Питання функціонування різних консультативних та дорадчих органів і тому подібного може здійснюватися лише в межах компетенції президента. У нашій ситуації це не є компетенція президента. Водночас ми розуміємо, що практика створення таких органів була й за Порошенка, і раніше»,</i> – пояснив Бондаренко.</p>
      <p>На його думку, проблема полягає в тому, що рада з питань свободи слова немає якихось важелів впливу.</p>
      <related>
        <a href="https://www.slovoidilo.ua/2019/10/21/novyna/polityka/nszhu-ozvuchyly-kilkist-napadiv-zhurnalistiv-pochatku-roku"/>
      </related>
      <p><i>«На це мають вплив уповноважений Верховної ради з прав людини шляхом надання запитів до правоохоронних органів, звернень і тому подібного, якщо, наприклад, на якогось журналіста здійснюється тиск. З проблемними ситуаціями з телеканалами має розбиратися Національна рада з питань телебачення та радіомовлення. Якщо ми говоримо про питання використання радіочастот, то це парламент або Кабмін»,</i> – зауважив юрист.</p>
      <p>Щодо захисту журналістів, зокрема від фізичного тиску, а також проблем вільної роботи незалежно від редакційної політики власників, то, на думку Бондаренка, це залежить не від президента і консультативної ради, яка при ньому створюється.</p>
      <p><i>«Специфіка цього питання в тому, що є законодавство, якого мають додержуватися. Зокрема, що стосується реагування тої ж поліції у випадках погроз журналістам»,</i> – зазначив він, додавши, що з точки зору підняття питання в медійній площині для журналістів зручно використовувати дорадчий орган при президенті, але для регіональних журналістів, яким часто місцеві силовики перешкоджають у проведенні розслідування, все одно є ця комісія чи немає, тому що у них проблеми іншого ґатунку.</p>
      <p>Юрист вважає, що практичне втілення Рада з питань свободи слова матиме у разі, коли якась резонансна історія буде медійно цікавою президентові. Тоді Рада, до складу якої входять, зокрема й журналісти, терміново проведе обговорення проблеми, а президент підтримає її висновки та заявить, що бере цю справу під особистий контроль, доручить розібратися.</p>
      <p><i>«Єдина позитивна сторона, ця Рада може використовуватись як майданчик для обговорення напрацювання якихось законодавчих змін, які президент може вносити до парламенту. В інших випадках це буде лише як дискусійна платформа»,</i> – вважає Богдан Бондаренко.</p>
      <p>Нагадаємо, раніше ми писали, що <a href="https://www.slovoidilo.ua/2019/11/07/novyna/suspilstvo/pohrozy-zhurnalistam-radio-svoboda-policziya-rozpochala-kryminalne-provadzhennya">поліція розпочала кримінальне провадження щодо огроз журналістам «Радіо Свобода».</a></p>
      <p>Також «Слово і Діло» повідомляло, <a href="https://www.slovoidilo.ua/2019/11/03/novyna/polityka/skilky-vypadkiv-tysku-zhurnalistiv-zafiksuvaly-krymu">скільки випадків тиску на журналістів зафіксували в Криму.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/30/novyna/polityka/zelenskyj-poskarzhyvsya-fejky-manipulyacziyi-ta-ahresiyu-zmi"/>
        <a href="https://www.slovoidilo.ua/2019/11/07/novyna/polityka/vlasnyka-telekanalu-pryamyj-proxodyat-obshuky"/>
        <a href="https://www.slovoidilo.ua/2019/01/17/novyna/polityka/ukrayini-zmenshylasya-kilkist-porushen-svobody-slova"/>
      </related>
    </article>
  </body>
</html>