<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76310-Vilnius-je-bod-G-Europy-Kontroverzna-kampan-pomohla-zvysit-pocet-turistov-pri-propagacii-atrakcii-pouziva-dvojzmyselne-narazky"/>
    <meta property="og:site_name" content="REFRESHER"/>
    <meta property="article:published_time" content="2019-11-07T10:01:00+00:00"/>
    <meta property="og:title" content="Vilnius je „bod G Európy“: Kontroverzná kampaň pomohla zvýšiť počet turistov, pri propagácii atrakcií používa dvojzmyselné narážky"/>
    <meta property="og:description" content="Nikto nevie, kde presne sa nachádza. Ale keď ho nájdeš, bude to úžasné."/>
  </head>
  <body>
    <article>
      <h1>Vilnius je „bod G Európy“: Kontroverzná kampaň pomohla zvýšiť počet turistov, pri propagácii atrakcií používa dvojzmyselné narážky</h1>
      <address><time datetime="2019-11-07T10:01:00+00:00">07 Nov 2019, 10:01</time> by <a rel="author">Timea Krauszová</a></address>
      <p>
        <b>Nikto nevie, kde presne sa nachádza. Ale keď ho nájdeš, bude to úžasné.</b>
      </p>
      <p><b>The G-spot of Europe (Bod G Európy)</b> – takto znie lákavý nadpis na webstránke, ktorá má za cieľ podporiť turizmus v Litve. Kontroverznú kampaň spustili v roku 2018 len krátko pred návštevou pápeža v krajine. Podľa najnovších správ <a href="https://edition.cnn.com/travel/article/vilnius-g-spot-europe/index.html"><b>CNN</b> </a>to bol úspech: <b>počet turistov sa zvýšil o 12,5 %</b>, najväčší rast zaznamenali pri nemeckých a britských návštevníkoch.</p>
      <h3>Poskladaj si svoju osobnú mapu rozkoše</h3>
      <p>Ako si si už pravdepodobne domyslel, celá <a href="https://vilniusgspot.com/"><b>kampaň</b></a> má sexuálny podtón, s narážkami typu <i>„používaj jazyk“</i> pri odporúčaniach jedál a reštaurácií,<i> „dosiahni vrchol“</i> s odkazmi na miesta s najlepším výhľadom na mesto a okolie, alebo<i> „urob to v tme“</i> pri odporúčaniach na nočný život v meste.</p>
      <figure>
        <iframe src="https://www.youtube.com/embed/I6EcGDIYIDY" width="700" height="380" data-service="Youtube" scrolling="no"/>
      </figure>
      <p>Pri návšteve webstránky uvidíš hlavné heslo kampane: <b>Nikto nevie, kde presne sa nachádza. Ale keď ho nájdeš, bude to úžasné.</b> Samozrejme, tým narážajú na povestný bod G, ktorý by mali mať ženy. Na fotografii vidieť mladú ženu s privretými očami, ktorá si zjavne užíva milostné hrátky. Jednou rukou zviera plachtu s potlačou mapy Európy.</p>
      <p>Tvorcovia kampane ťa vyzývajú vyplniť test, ktorého výsledkom je <b>personalizovaná mapa rozkoše</b>, teda miesť a atrakcií, ktoré by si pri návšteve Vilniusu nemal vynechať. Ďalšou možnosťou je vybrať si zo zoznamu odporúčaných miest. Ani tu si neodpustili narážku a nazvali to <i>„preskočením predohry“</i>.</p>
      <related>
        <a href="https://refresher.sk/68005-Mladi-ludia-maju-coraz-menej-sexu-Niektori-radsej-uprednostnia-Netflix"/>
      </related>
      <h3>Niektorým sa takáto reklama nepáči</h3>
      <p>Samozrejme, tento odvážny počin kritizovali mnohí, od politikov cez zástupcov cirkvi až po rozličné médiá. Podľa CNN sa arcibiskup ohradil a povedal, že <b>kampaň propaguje Vilnius ako hlavné mesto sexu</b>. Bývalý starosta sa zase <a href="https://www.dw.com/en/lithuania-capital-launches-provocative-g-spot-tourism-ads/a-45013081"><b>sťažoval</b></a>, že <b>nikto v západnej Európe nevyužíva sex v marketingu</b>, už vôbec nie, keď ide o verejne známe osobnosti.</p>
      <p>Napokon však projekt získal titul <b>najlepšej kampane pre mesto</b> na podujatí International Travel and Tourism Awards. Cieľom bolo prilákať najmä mladých turistov a zviditeľniť menej známe hlavné mesto v očiach cestovateľov. To sa im podarilo. <b>Mileniáli reklamu ocenili a zasmiali sa na nej</b>, okrem toho sa jej dostatok pozornosti venovalo aj vo svetových médiách.</p>
      <p>Kampaň<b> „Bod G“</b> mestu pomohla prilákať viac turistov, otázkou je, či po vzore Litvy vzniknú nové propagačné kampane s dvojzmyselnými sloganmi aj v iných krajinách Európy.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/51010-Katka-a-Tomas-nechali-pracu-a-vydali-sa-na-cestu-napriec-Europou-Pri-nizkych-nakladoch-ziskali-uzasne-zazitky-a-novy-pohlad-na-svet"/>
        <a href="https://refresher.sk/50169-Tony-je-slepy-i-hluchy-no-precestoval-uz-125-krajin-Ani-hendikep-mu-nezabranil-v-plneni-snov"/>
        <a href="https://refresher.sk/43675-Kvoli-svojmu-snu-predal-skoro-cely-majetok-Sebastian-precestoval-vyse-70-krajin-sveta-za-viac-ako-30-mesiacov"/>
        <a href="https://refresher.sk/47659-Na-eBayi-kupil-staru-sanitku-a-premenil-ju-na-svoj-domov-Teraz-je-na-potulkach-svetom-a-uziva-si-bezstarostny-zivot"/>
        <a href="https://refresher.sk/76303-Nacionalisti-chcu-pred-imigrantmi-pit-alkohol-a-jest-bravcove-maso-Odkazuju-im-ze-nie-su-vitani"/>
        <a href="https://refresher.sk/76299-Bratislavcania-sa-obavaju-vystavby-moslimskej-mesity-Starosta-Lamaca-objasnil-situaciu"/>
        <a href="https://refresher.sk/76281-Miliony-kanibalskych-mravcov-sa-v-atomovom-kryte-navzajom-pozierali-Vedci-ich-nakoniec-vypustili-do-prirody"/>
        <a href="https://refresher.sk/76268-Viac-ako-11tisic-vedcov-varuje-pred-nesmiernym-utrpenim-ktore-sposobi-klimaticka-kriza"/>
      </related>
    </article>
  </body>
</html>