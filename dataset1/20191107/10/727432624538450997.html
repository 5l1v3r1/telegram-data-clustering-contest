<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/vil-gi-storre-rett-til-a-betale-med-kontanter/71792514"/>
    <meta property="og:site_name" content="Dinside"/>
    <meta property="article:published_time" content="2019-11-07T10:03:34+00:00"/>
    <meta property="og:title" content="Vil gi større rett til å betale med kontanter"/>
    <meta property="og:description" content="Et lovforslag om å gi forbrukerne større rett til å betale med kontanter, behandles av Stortinget torsdag."/>
  </head>
  <body>
    <article>
      <h6 class="kicker">Betale med kontanter</h6>
      <h1>Vil gi større rett til å betale med kontanter</h1>
      <h2>Et lovforslag om å gi forbrukerne større rett til å betale med kontanter, behandles av Stortinget torsdag.</h2>
      <address><time datetime="2019-11-07T10:03:34+00:00">07 Nov 2019, 10:03</time> by <a rel="author">Berit B. Njarga</a></address>
      <related>
        <a href="https://www.dinside.no/reise/kontantfri-danskebat-far-kritikk/71404113"/>
      </related>
      <p>
        <i>Oppdatert 14:45: Stortinget har forkastet representantforslaget om lovendringer i finansavtaleloven for å styrke kontantenes stilling. Kun Senterpartiet stemte for. Stortinget avventer andre gangs behandling.</i>
      </p>
      <p>Det var tidligere i høst at Senterpartiets Sigbjørn Gjelsvik, Geir Pollestad og Per Olaf Lundteigen fremmet et forslag om å styrke kontantenes stilling.</p>
      <p>De foreslår en endring i finansavtaleloven for å styrke kontanter som tvungent betalingsmiddel hos mottaker.</p>
      <p>Forslaget innebærer at en forbruker alltid skal ha rett til å betale kontant opptil grensen på 40.000 kroner som står i hvitvaskingsloven. Retten til å betale med kontanter skal gjelde alle betalingsmottakerens filialer, i salgsvogner, om bord på eller helt i nærheten av påstigningsstedet til transportmidler samt på andre tilsvarende steder.</p>
      <p>Senterparti-politikernes forslag innebærer og at de som ikke tillater betaling med tvungne betalingsmidler, skal kunne straffes med bøter eller fengsel inntil tre måneder.</p>
      <h3>Ikke vedtatt i Finanskomiteen</h3>
      <p>Forbrukerrådets innspill til forslaget, som de publiserte på sine nettsider 24. september, er at forbrukere bør kunne velge betalingsmiddel selv:</p>
      <related>
        <a href="https://www.dinside.no/okonomi/kan-banken-si-nei-til-kontantene-dine/70771327"/>
      </related>
      <p>«Forbrukerrådet mener at forbrukerne selv skal kunne bestemme hvilke betalingsløsninger de vil bruke, med mindre det finnes svært tungtveiene grunner for det motsatte. Det må tas høyde for at noen mennesker står utenfor den digitale økonomien, og det må eksistere god betalingsløsninger også for slike grupper».</p>
      <p>22. oktober ble forslaget behandlet i Finanskomiteen.</p>
      <p>I <a href="https://www.stortinget.no/globalassets/pdf/innstillinger/stortinget/2019-2020/inns-201920-025l.pdf">innstillingen</a> skriver de at finanskomiteens flertall mener kontantene har en viktig rolle i samfunnet, og at forbrukerne bør kunne betale med kontanter i de situasjoner hvor man har en berettiget forventning om det og der det er hensiktsmessig. Samtidig viser flertallet i komiteen til at regjeringen har varslet at den vil utrede en eventuell lovendring i finansavtaleloven som styrker eller presiserer kontant betaling, og komme tilbake til Stortinget på egnet måte.</p>
      <p>Dermed ble endringsforslaget fra Senterpartiets representanter ikke vedtatt i Finanskomiteen.</p>
      <h3>Behandles i Stortinget</h3>
      <related>
        <a href="https://www.dinside.no/reise/hotellene-vil-at-du-skal-betale-med-kort/69808865"/>
      </related>
      <p>7. november behandles saken i Stortinget, klokken 14:00. Virke syns forslaget fra Senterpartiet er underlig, og er fornøyd med Finanskomiteens vedtak.</p>
      <p>I motsetning til Senterpartiet ønsker de at bedrifter skal kunne kan slippe å ta imot kontanter.</p>
      <p>– Jeg synes forslaget er håpløst gammeldags. Men det burde, og det er mulig det er det som kommer ut av dette, utredes. Og hvis det skal utredes, synes vi det er bra, for vi mener at man må fjerne kontantplikten, slik at bedriftene får større frihet og kan slippe kontanter uten å bryte loven, sier Virke-sjef Ivar Horneland Kristensen til <a href="https://e24.no/naeringsliv/i/Xg3EA7/reagerer-paa-forslag-om-aa-straffe-bedrifter-som-ikke-aksepterer-kontanter-haaploest-gammeldags">e24</a>.</p>
    </article>
  </body>
</html>