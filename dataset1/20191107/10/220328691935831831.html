<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/otkradnakha-kola-ot-okhranyaem-parking-v-sofiya-406091.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T10:38:16+00:00"/>
    <meta property="og:title" content="Откраднаха кола от охраняем паркинг в София"/>
    <meta property="og:description" content="Крадците са се промъкнали на паркинга, намиращ се в столичния квартал „Красна поляна”"/>
  </head>
  <body>
    <article>
      <h1>Откраднаха кола от охраняем паркинг в София</h1>
      <address>
        <time datetime="2019-11-07T10:38:16+00:00">07 Nov 2019, 10:38</time>
      </address>
      <p>Апаши откраднаха кола от охраняем паркинг в София. Според потърпевшата собственикът на обекта отказва да поеме отговорност за случилото се, съобщи<a href="https://nova.bg/news/view/2019/11/07/267899/%D0%B0%D0%BF%D0%B0%D1%88%D0%B8-%D0%BE%D1%82%D0%BA%D1%80%D0%B0%D0%B4%D0%BD%D0%B0%D1%85%D0%B0-%D0%BA%D0%BE%D0%BB%D0%B0-%D0%BE%D1%82-%D0%BE%D1%85%D1%80%D0%B0%D0%BD%D1%8F%D0%B5%D0%BC-%D0%BF%D0%B0%D1%80%D0%BA%D0%B8%D0%BD%D0%B3-%D0%B2-%D1%81%D0%BE%D1%84%D0%B8%D1%8F-%D0%B2%D0%B8%D0%B4%D0%B5%D0%BE/"> NOVA</a>.</p>
      <p>Крадците са се промъкнали на паркинга, намиращ се в столичния квартал „Красна поляна”, през дупка в оградата, която е далеч от будката на охраната. Колата е била паркирана точно от другата страна и е било много лесно за апашите да влязат необезпокоявани, да запалят тайно колата и да излязат през централния вход. Паркингът се намира на необитавано поле, далеч от жилищните сгради. Оградата му не е висока и може спокойно да бъде прескочена.</p>
      <p>„Прибрахме се от Италия с колата. Паркирахме на охраняем паркинг, тъй като е с чужди номера. Една сутрин дойдохме и видяхме, че колата липсва. От паркинга нищо не ни обясниха. Собственикът заяви, че ако искаме, можем да го съдим. Говорих с охраната, той не успя да ми даде много информация. Надявам се на разследващите. Охраната ми сподели, че към 8 часа вечерта в понеделник колата е излязла, поздравили са го, махнали са му и са си тръгнали”, разказа потърпевшата Елика Нойкова.</p>
      <p>На жената е издадена бележка, че е заплатила предварително за охраняем паркинг сумата от 50 лв. за месец. На паркинга няма охранителни камери, а тези в района не работели от дълго време.</p>
      <p>„Подобни паркинги са обекти, които подлежат на охрана по закона за частната охранителна дейност. Охранителят трябва да има лиценз или удостоверение въз основа на една наредба. Предполагам, че сега тече разследване. То ще установи обстоятелствата и фактите. Ако се окаже, че този обект няма договор за охрана и издава подобни бележки, тук вече може да се мисли за подвеждане от страна на фирмата, която държи паркинга”, смята адвокат Христо Русинов.</p>
      <p>Представителите на паркинга отказаха коментар, но изразиха съмнение, че става въпрос за застрахователна измама.</p>
    </article>
  </body>
</html>