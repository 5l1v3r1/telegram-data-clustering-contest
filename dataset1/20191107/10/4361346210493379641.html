<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/barmennyi-evesen-belevaghat-a-fogszabalyozasba/186041"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-07T10:00:00+00:00"/>
    <meta property="og:title" content="Bármennyi évesen belevághat a fogszabályozásba"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Bármennyi évesen belevághat a fogszabályozásba</mark>
      </h1>
      <address><time datetime="2019-11-07T10:00:00+00:00">07 Nov 2019, 10:00</time> by <a rel="author">B. B. A.</a></address>
      <p>
        <b>Tizenöt-húsz évvel ezelőtt még szégyellni való dolog volt a fogszabályozó, szinte nem is akadt olyan, aki felnőtt fejjel bevállalta volna, ha gyerekkorban nem esett át rajta. Ma egyenesen trendi felnőttként is helyre rakatni a rendezetlen fogsort. </b>
        <b>Tizenöt-húsz évvel ezelőtt még szégyellni való dolog volt a fogszabályozó, szinte nem is akadt olyan, aki felnőtt fejjel bevállalta volna, ha gyerekkorban nem esett át rajta. Ma egyenesen trendi felnőttként is helyre rakatni a rendezetlen fogsort.</b>
      </p>
      <p>
        <b>Egy életen át is tarthat</b>
      </p>
      <p>A budapesti Bence 25 évesen döntött úgy: szebbé teszi mosolyát azzal, hogy alulra és fölülre is állandó fogszabályozót tetet. – Azzal együtt, hogy elkezdtek nőni a bölcsességfogaim, elkezdtek összetorlódni a fogaim alul és felül is. Nekem nem egészségügyi szempontból volt fontos a fogszabályozás, hanem azért, mert zavart a látvány.</p>
      <figure>
        <img src="http://media.borsonline.hu/cikk/20/191599/big-lead/650x360/2015906_shutterstock-2829472191.jpg"/>
        <figcaption>A szép fogsor kialakítása nincs életkorhoz kötve, csak a gyerekkort elhagyva már speciálisabb a kezelés © shutterstock</figcaption>
      </figure>
      <p>Két évig lesz fent a fogamon, de nem bánom, a lényeg, hogy utána egyenes lesz a fogsorom – mesélte a Borsnak. Mindent összevetve körülbelül 500 ezer forintba kerül majd neki a fogszabályozás.</p>
      <p>A 30 éves Dórinál más a helyzet.</p>
      <p>– Mivel nekem az állkapcsom mérete nem megfelelő a fogaimhoz képest (egyszerűen nem férnek el benne), nálam az úgynevezett örökké tartó fogszabályozás egy kompromisszumos megoldás. Nem akartam, és nem is ajánlotta az orvos, hogy szétfaragtassam az állkapcsomat azért, mert folyamatosan torlódnak a fogaim.</p>
      <p>Különösebb macera nincs vele, ezek a készülékek úgynevezett lágy erőkkel dolgozók, nem feszít annyira, mint például az, ami 16 éves koromban fent volt. Plusz átlátszó, kerámia, így esztétikusabb is.</p>
      <p>A fogszabályozás után pedig feltesznek egy úgynevezett retenciós lemezt a fogak belső felére, ez tartja majd a helyén őket – magyarázta a Borsnak Dóri, akinek a technológia 160 ezer forintba került. De ez még az olcsó kategóriába tartozik, egy fogsorra akár 450 ezerre is rúghat a beavatkozás.</p>
      <p>
        <b>Felnőve bonyolultabb</b>
      </p>
      <p>Bencére és Dórira is igaz: hiába nem gyerekek már, időben vannak, nem késtek le semmiről. A legtöbb szakember úgy véli, tulajdonképpen bármeddig lehet a fogakat szabályozni. Persze érdemes minél fiatalabb korban elkezdeni, de felnőttként is megéri belevágni.</p>
      <p>Azt azonban nem árt tudni, hogy akkor az állcsontok növekedését fogszabályozással már nem lehet befolyásolni, így a kezelés is bonyolultabb, mint gyerekkorban. Emellett ilyenkor már a fogágybetegségek és a foghiányok is gyakoriak, amit szintén orvosolni kell.</p>
      <figure>
        <img src="http://media.borsonline.hu/cikk/20/191599/gallery-picture/645w/2015915_tatar-csilla-b0rs00271.jpg"/>
        <figcaption>Tatár Csilla műsorvezető, riporter is felnőtt fejjel vágott bele a fogszabályozásba</figcaption>
      </figure>
      <p>A tapasztalatok szerint a leggyakrabban a 20 és 30 év közötti felnőttek szabályoztatják a fogaikat. Általában a gyerekkori fogszabályozás elmaradása miatt, de az is előfordul, hogy fogvesztés miatt alakul ki szabálytalanság, és a fogvándorlást kell korrigálni.</p>
      <p>
        <b>Két szakaszból áll</b>
      </p>
      <p>A felnőttkori fogszabályozás két részből áll. Az első, aktív fázisban a fogakat addig mozgatják az állandó fogszabályzóval, míg ideális helyüket el nem foglalják. Ez a szakasz általában másfél-két évet vesz igénybe. A második, passzív fázis célja a fogak helyben tartása egészen addig, míg az azokat körülvevő fogágy át nem épül új helyzetének megfelelően.</p>
      <figure>
        <img src="http://media.borsonline.hu/cikk/20/191599/gallery-picture/645w/2015917_shutterstock-2471341571.jpg"/>
        <figcaption>A készülék ára is százezres nagyságrendű © shutterstock</figcaption>
      </figure>
      <p>Az első szakaszban rögzített, vagyis állandó készüléket visel az ember, amit szükség szerint hónapról hónapra ellenőriztetni, állítani kell. A második szakaszban viszont már van mód kivehető készülékre, amit elég csak éjszakánként viselni, de ennél is nagyon fontos a napi szintű használat. Ha ezt nem tartja be a páciens, akkor könnyen lehet, hogy visszarendeződnek az eredeti, keszekusza állapotba a fogak.</p>
      <blockquote><b>Később kicsit drágább</b> <br/>Felnőttként is mélyen zsebbe kell nyúlni. A készülék maga is több száz ezer forintba kerül, és a havi kontroll sem olcsó. Bence például, ha csak húzásra megy, alkalmanként 10 ezret fizet, ha egyéb beavatkozásra is szükség van, akkor 15 ezret is. Ennek ellenére mégis jobb minél előbb belekezdeni, ugyanis a szabálytalan fogak sérülésveszélyesebbek, és később sokkal nagyobb kiadást jelenthet a tönkrement fogak pótlása – tudta meg a Bors Mayer Petrától, egy Pest megyei fogorvosi rendelő rezidensétől. – Életkor szempontjából az alapvető különbség a beavatkozások között, hogy felnőtt korban állcsontokat már nem tudunk szabályozni. Emiatt speciálisabb kezelésre van szükség, ami lehet költségesebb, mint a gyerekkori fogszabályozás – magyarázta Petra hozzátéve: ők 40 százalékban felnőtteket, 60 százalékban gyerekeket kezelnek fogszabályozással.</blockquote>
    </article>
  </body>
</html>