<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1980411/rusya-gerginli%C4%9Fi-azaltma-b%C3%B6lgesi%E2%80%99ni-vurdu-6-%C3%B6l%C3%BC"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-07T10:00:00+00:00"/>
    <meta property="og:title" content="Rusya 'Gerginliği Azaltma Bölgesi’ni vurdu: 6 ölü"/>
    <meta property="og:description" content="Suriye İnsan Hakları Gözlemevi (SOHR),  Rus savaş uçaklarının Halep'in batı kırsalındaki el-Sahara bölgesinde düzenlediği hava saldırısında 6 sivilin hayatını kaybettiğini, 20 kişinin de yaralandığını duyurdu. Bu, Türkiye Cumhurbaşkanı Recep Tayyip E"/>
  </head>
  <body>
    <article>
      <h1>Rusya 'Gerginliği Azaltma Bölgesi’ni vurdu: 6 ölü</h1>
      <address>
        <time datetime="2019-11-07T10:00:00+00:00">07 Nov 2019, 10:00</time>
      </address>
      <p>Suriye İnsan Hakları Gözlemevi (SOHR),  Rus savaş uçaklarının Halep'in batı kırsalındaki el-Sahara bölgesinde düzenlediği hava saldırısında 6 sivilin hayatını kaybettiğini, 20 kişinin de yaralandığını duyurdu.<br/><br/>Bu, Türkiye Cumhurbaşkanı Recep Tayyip Erdoğan ve Rusya Devlet Başkanı Vladimir Putin arasında Eylül 2018’de Soçi’de imzalanan mutabakat kapsamında kabul edilen Gerginliği Azaltma Bölgesi’ni hedef alan üçüncü saldırı oldu.<br/><br/>SOHR’a göre Rus savaş uçakları, geçtiğimiz Cumartesi günü de İdlib’e saldırı düzenleyerek, en az 6 sivilin hayatını kaybetmesine neden oldu.<br/><br/>Rus savaş uçaklarının İdlib’in güney kırsalında yer alan Cabala köyünü hedef alan saldırısında hepsi aynı aileden 1’i çocuk ve 1’i kadın 6 sivilin öldüğünü bildiren SOHR, enkaz altında sıkışıp kalanların yanı sıra ağır yaralıların bulunması nedeniyle ölü sayısının artabileceğine dikkat çekti.<br/><br/>Heyetu Tahriru’ş Şam (HTŞ), yaklaşık 3 milyon kişinin barındığı İdlib ve çevresinin büyük kısmını kontrol ederken, bölgede daha az etkili İslamcı ve muhalif gruplar da var.<br/><br/>Şam ve müttefiki Moskova, Nisan ayı sonunda bölgedeki bombardımanı yoğunlaştırdı.<br/><br/>Ağustos ayında ise bir askeri operasyon başlatarak, İdlib'in güneyindeki çeşitli bölgelerde kontrolü ele geçirdi.<br/><br/>Birleşmiş Milletler'e (BM) göre söz konusu tırmanış yaklaşık bin sivilin hayatını kaybetmesine, 400 binden fazla insanın da evlerini terk etmesine neden oldu.<br/><br/>Moskova tarafından Ağustos ayı sonunda ilan edilen ateşkes, bölgede nispeten bir sükûnet sağlasa da ara ara yaşanan çatışmalar ve Rusya’nın hava saldırıları ile ateşkes ihlal ediliyor.<br/><br/>SOHR, “İki ay içinde ilk defa bir Rus hava operasyonunda bu kadar çok sivil öldürüldü. Ateşkes ilan edildiğinden bu yana 2’si Eylül ayında olmak üzere 8 sivil hayatını kaybetti” şeklinde bir açıklama yaptı.<br/><br/>Gözlemevi, 24 Ekim’de rejim tarafından Cisr eş-Şugur’un kuzeyinde yer alan Canudiye köyündeki bir pazarı hedef alan hava saldırısında ise en az 7 sivilin öldüğünü duyurdu.<br/><br/>Gerginliği Azaltma Bölgesi’nde 30 Nisan’da şiddetin artmaya başlamasından bu yana ise öldürülen kişi sayısı bin 112’si sivil olmak üzere 4 bin 378’e yükseldi.<br/><br/>SOHR, Putin, Erdoğan ve İran Cumhurbaşkanı Hasan Ruhani’nin Soçi’de bir araya geldiği 15 Şubat tarihinden 6 Kasım’a kadar Türkiye-Rusya ateşkes bölgesinde 4 bin 904 kişinin ölümünü belgeledi.</p>
    </article>
  </body>
</html>