<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/cea-mai-ambitioasa-tranzactie-xerox-ofera-33-miliarde-de-dolari-pentru-hp-un-gigant-cu-afaceri-de-peste-sase-ori-mai-mari-18551373"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-07T10:39:44+00:00"/>
    <meta property="og:title" content="Cea mai ambiţioasă tranzacţie: Xerox oferă 33 miliarde de dolari pentru HP, un gigant cu afaceri de peste şase ori mai mari"/>
    <meta property="og:description" content="Xerox a înaintat o ofertă de preluare a rivalului Hewlett-Packard (HP), în valoare de aproximativ 33 miliarde de dolari, transmite Reuters."/>
  </head>
  <body>
    <article>
      <h1>Cea mai ambiţioasă tranzacţie: Xerox oferă 33 miliarde de dolari pentru HP, un gigant cu afaceri de peste şase ori mai mari</h1>
      <address><time datetime="2019-11-07T10:39:44+00:00">07 Nov 2019, 10:39</time> by <a rel="author">Mihai Gongoroi, Mediafax</a></address>
      <p>Xerox a înaintat o ofertă de preluare a rivalului Hewlett-Packard (HP), în valoare de aproximativ 33 miliarde de dolari, transmite Reuters.</p>
      <p>Deşi a confirmat propunerea, HP, producător de calculatoare şi fotocopiatoare cu venituri anuale de aproape şase ori mai mari decât Xerox, a refuzat să ofere detalii despre preţul de achiziţie. Companiile au explorat o posibilă fuziune de mai multe ori în trecut, iar HP a anunţat că va lua în considerare cea mai recentă ofertă a Xerox "având în vedere cel mai bun interes al acţionarilor".</p>
      <p>Oferta de achiziţe vine la doar cinci zile de la preluarea funcţiei de director general al HP de către Enrique Lores, fost preşedinte pe divizia imagistică şi imprimante. Ambele companii au înregistrat o diminuare semnificativă a veniturilor în ultimii ani pe fondul reducerii cererii pentru produsele lor, atât pe piaţa de birouri cât şi pentru produsele de casă.</p>
      <p>Hewlett-Packard, una dintre companiile fanion ale Silicon Valley în anii de început ai revoluţiei digitale, a fost divizată în 2016 în HP Inc., divizie care a preluat producţia de calculatoare personale şi imprimante, şi HP Enterprise, care a adunat operaţiunile de cloud computing şi servere.</p>
      <p>Preţul per acţiune oferit de Xerox pentru HP este de circa 22-23 de dolari, plătit atât în numerar cât şi în acţiuni ale companiei comune, evaluare ce presupune o primă de 20% faţă de ultima cotaţie a titlurilor HP la bursa de la New York.</p>
      <p>Xerox consideră că fuziunea ar putea crea sinergii ce ar reduce costurile anuale cu 2 miliarde de dolari, potrivit unei surse. Analiştii spun că fuziunea ar putea aduce beneficii companiilor care se străduie să facă faţă unei pieţe în stagnare în materie de imprimante. Veniturile HP în cel de-al treilea trimestru din acest an au marcat o scădere de 5% iar compania a anunţat un program de reducere a cheltuielilor ce ar putea duce la concedierea a până la 9.000 de salariaţi, respectiv 16% din totalul angajaţilor săi, în următorii ani.</p>
      <p>Conducerea Xerox a anulat anul trecut o fuziune de 6,1 miliarde de dolari cu Fujifilm sub presiunea acţionarilor.</p>
    </article>
  </body>
</html>