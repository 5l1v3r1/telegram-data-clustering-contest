<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/07/kolonka/bohdan-mashai/finansy/byudzhet-2020-ne-takyj-yak-xotilosya"/>
    <meta property="og:site_name" content="Слово і Діло"/>
    <meta property="article:published_time" content="2019-11-07T10:02:40+00:00"/>
    <meta property="og:title" content="Бюджет-2020: не такий, як хотілося б"/>
    <meta property="og:description" content="Держбюджет-2020 року, запропонований до другого читання, не передбачає різкого зростання доходів і витрат, ВВП або соціального забезпечення громадян."/>
  </head>
  <body>
    <article>
      <h1>Бюджет-2020: не такий, як хотілося б</h1>
      <address><time datetime="2019-11-07T10:02:40+00:00">07 Nov 2019, 10:02</time> by <a rel="author">Богдан Машай</a></address>
      <p>
        <b>5 жовтня прем’єр-міністр України <a href="https://www.slovoidilo.ua/persony/honcharuk-oleksii-valeriiovych">Олексій Гончарук</a> презентував оновлений проєкт державного бюджету на 2020 рік, який Кабмін затвердив на позачерговому засіданні за два дні до цього. За словами представниці Кабінету міністрів у парламенті Ірини Верещук, до другого читання у майбутній кошторис країни депутати <a href="https://www.slovoidilo.ua/2019/10/28/novyna/ekonomika/byudzhet-2020-druhoho-chytannya-podaly-25-tysyach-pravok">подали понад 2500 правок</a>, з яких міністри врахували понад 700. Уряд, зокрема, заклав до бюджету фінансування перепису населення, проведення місцевих виборів та роботи ще неіснуючого Бюро фінансових розслідувань. На суттєве підвищення зарплат та пенсій українців у держави грошей досі немає.</b>
      </p>
      <h3>На перспективу</h3>
      <p>Перед першим читанням проєкту бюджету урядовці не приховували, що взяли за основу документ, напрацьований за попередньої влади. У недавньому інтерв’ю міністр фінансів Оксана Маркарова обіцяла, що до другого читання кошторис держави на 2020 рік суттєво зміниться. За словами Маркарової, показники бюджету переглянули з урахуванням оновленого <a href="https://issuu.com/mineconomdev/docs/2019_10_16_forecastpresentation________________23.">макроекономічного прогнозу</a> та «нової законодавчої бази», напрацьованої депутатами IX скликання. На практиці розбіжності виявилися не такими вже й суттєвими. Після доопрацювання міністрами видатки та доходи бюджету зросли на 15 (1195,3 млрд грн) та 13 (1092,5 млрд грн) мільярдів гривень відповідно.</p>
      <related>
        <a href="https://www.slovoidilo.ua/2019/10/18/infografika/finansy/byudzhet-2019-ochikuvani-ta-realni-pokaznyky"/>
      </related>
      <p>В уряді розраховують отримати додаткові 3 млрд грн від легалізації азартних ігор та ще по 6 млрд грн від великої та малої приватизації державних підприємств. Утім, чи будуть втілені такі плани у життя – питання відкрите. Президент <a href="https://www.slovoidilo.ua/persony/zelenskyi-volodymyr-oleksandrovych">Володимир Зеленський</a> неодноразово публічно підтримував ідею «казино у законі», але, як показує <a href="http://ratinggroup.ua/research/ukraine/dinamika_otnosheniya_ukraincev_k_igornomu_biznesu.html">соціологія</a>, до неї скептично ставиться більшість українців. Поки важко прогнозувати, чи піде голова держави проти думки великої кількості своїх виборців та чи підтримає його у цьому парламент, адже такий крок може вдарити по рейтингу влади. Високі доходи від приватизації закладалися в бюджет і в попередні роки. Утім, жодного разу реальні цифри <a href="https://www.slovoidilo.ua/2018/08/15/infografika/ekonomika/pryvatyzacziya-2018-byudzhetu-poky-nadijshlo-lyshe-02-zaplanovanoho-doxodu">навіть близько не відповідали запланованим</a>.</p>
      <h3>Вчителям більше, чиновникам менше</h3>
      <p>У <a href="https://www.kmu.gov.ua/ua/news/proyekt-byudzhetu-2020-byudzhet-rozvitku-ta-bezpeki-lyudej">презентації оновленої версії бюджету-2020</a>, яку демонстрував на великому екрані Олексій Гончарук, відсутні важливі економічні показники: зростання ВВП, прогнозований курс гривні, інфляція. Шукати ці дані слід у вже згаданому актуальному макроекономічному прогнозі Мінекономіки. Там вказано, що за базовим сценарієм у 2020 році ВВП країни зросте на 3,7%, середньорічний курс гривні до долара складе 27 грн, інфляція очікується на рівні 5,5%. Середня зарплата зросте до 12 тис. 497 грн.</p>
      <p>Прем’єр показав картинки, які демонструють зростання видатків за всіма ключовими статтями бюджету:</p>
      <ul>
        <li><b>охорона здоров’я</b> – 113,3 млрд грн (+13% – тут і далі порівняно з бюджетом 2019-го, – ред.). За словами Гончарука, пріоритетом уряду у медицині наступного року стане розвиток ланки екстреної допомоги. Для цього відкриють 25 нових спеціалізованих відділень та закуплять 470 карет швидкої допомоги. Також у понад 3 рази (до 3,3 млрд грн) зросте фінансування програми «Доступні ліки». 400 млн грн. виділять на лікування українців за кордоном;</li>
        <li><b>оборона та безпека</b> – 245,8 млрд грн (+16%). Міністерство оборони отримає 146 млрд грн. Основні гроші будуть витрачені на закупівлю нових озброєнь та техніки. У бюджеті Міністерства внутрішніх справ (93 млрд грн) передбачено, серед іншого, зростання заробітних плат рятувальникам, прикордонникам, службовцям Нацгвардії та Нацполіції;</li>
        <li><b>освіта</b> – 145,1 млрд грн (+12,7%). У видатках на освіту порівняно з варіантом бюджету до першого читання з’явилися 2,2 млрд грн на 30% доплати вчителям за престижність професії. Також вперше запроваджується підтримка молодих вчителів, яким виплатять по 21 тис. грн. 3,5 млрд грн передбачено на програму «Спроможна школа для кращих результатів», у рамках якої зросте фінансування опорних шкіл. Гончарук наголосив, що уряд планує продовжувати оптимізацію мережі середніх навчальних закладів, аби діти, особливо у сільській місцевості, отримували більш якісну освіту. 1,421 млрд грн уряд планує виділити на «Нову українську школу», 504,5 млн грн – на інклюзивну освіту, 1,5 млрд грн – на покращення соціального захисту окремих категорій вчителів;</li>
        <li><b>дорожня інфраструктура</b> – 73,7 млрд грн (+37%). 38 млрд грн з цієї суми заплановано витратити на ремонт та реконструкцію доріг. Гроші, передбачені, зокрема, на ремонт аеропортів (1,07 млрд грн), безпеку дорожнього руху (3,17 млрд грн) та обслуговування мостів (0,5 млрд грн);</li>
        <li><b>соціальна сфера</b> – 294 млрд грн (+40%). На субсидії Кабмін планує витратити 47,6 млрд грн. За словами Гончарука, в уряді прагнуть, щоб компенсацію за комірне від держави отримували лише ті, хто дійсно її потребує. 806 млн грн. у проєкті бюджету передбачені на ноу-хау: доплату одиноким пенсіонерам віком від 80 років. Виплати решті українських пенсіонерів будуть збільшені винятково у рамках індексації. <i>«Ми хотіли б, щоб у нас була можливість збільшити їх удвічі або втричі, але для цього потрібен дуже серйозний ресурс»</i>, – заявив прем’єр-міністр. 1,4 млрд грн виділені на соціальну допомогу сім’ям та дітям-сиротам. 246 млн грн – на реабілітацію учасників Революції гідності та АТО/ООС. Зростання мінімальної зарплати уряд запланував на 550 грн (до 4723 грн).</li>
      </ul>
      <p>У бюджеті-2020 також вперше передбачено видатки (240 млн грн) на «розкриття туристичного потенціалу» України. 1,5 млрд грн підуть на розвиток кіно і телебачення, 1,4 млрд грн – на підтримку національних театрів. А от на фінансування програми «держава у смартфоні» грошей не знайшлося, про що повідомив міністр цифрової трансформації Михайло Федоров. За його словами, відомство зробить ставку на міжнародно-технічну допомогу. Гончарук окремо наголосив, що у 2020 році підвищення податків не планується, а дефіцит бюджету буде скорочено. Також у середньому на 10% менше грошей піде на забезпечення роботи Кабінету міністрів та центральних органів виконавчої влади.</p>
      <p>Запропонований Кабінетом міністрів до другого читання проєкт державного бюджету не передбачає різкого зростання доходів та видатків, валового внутрішнього продукту чи соціального забезпечення громадян. В економіці, на відміну від політики, дива не сталося.</p>
      <p>
        <i>Богдан Машай, спеціально для «Слово і Діло»</i>
      </p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/05/novyna/finansy/honcharuk-nazvav-novi-cyfry-derzhbyudzhetu-2020"/>
        <a href="https://www.slovoidilo.ua/2019/10/16/pogljad/ekonomika/derzhbyudzhet-2020-yaki-holovni-ryzyky-ta-yak-zrostatymut-soczstandarty"/>
        <a href="https://www.slovoidilo.ua/2018/09/18/infografika/ekonomika/proekt-byudzhetu-2019-yak-vin-zminyvsya-porivnyanni-cym-rokom"/>
      </related>
    </article>
  </body>
</html>