<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/koeman-i-gallardo-pretendents-a-la-cadira-de-valverde/noticia/2961646/"/>
    <meta property="og:site_name" content="CCMA"/>
    <meta property="article:published_time" content="2019-11-07T10:45:28+00:00"/>
    <meta property="og:title" content="El &quot;Muñeco&quot; Gallardo s'afegeix a Koeman com a &quot;precandidat&quot; a la banqueta del Barça"/>
    <meta property="og:description" content="El &quot;Bichi&quot; Borghi, tècnic argentí i exjugador del River, assegura en un programa de televisió que Gallardo podria assumir el càrrec d'entrenador del Barça ja aquest desembre. Tant els directius del club de Buenos Aires com el Barça ho neguen"/>
  </head>
  <body>
    <article>
      <h1>El "Muñeco" Gallardo s'afegeix a Koeman com a "precandidat" a la banqueta del Barça</h1>
      <h2>El "Bichi" Borghi, tècnic argentí i exjugador del River, assegura en un programa de televisió que Gallardo podria assumir el càrrec d'entrenador del Barça ja aquest desembre. Tant els directius del club de Buenos Aires com el Barça ho neguen</h2>
      <address><time datetime="2019-11-07T10:45:28+00:00">07 Nov 2019, 10:45</time> by <a rel="author">Jordi Sunyer / Francesc Latorre</a></address>
      <p>Igual que és fàcil clissar entrenadors sense feina en camps d'equips en dificultats, la perspectiva de <b>Valverde</b> abandonant el <b>Barça</b> a final de temporada ha suscitat les primeres informacions al voltant de possibles substituts. En un gest que va irritar el mateix <b>Koeman</b>, el director esportiu de la Federació Holandesa, <b>Nico-Jan Hoogma</b>, va confirmar fa unes setmanes que el seleccionador holandès té una clàusula que li permetria abandonar l'<i>oranje</i> amb destinació al <b>Camp Nou</b> al final de l'Eurocopa. <b>Koeman</b>, per bé que molest, es va veure obligat a confirmar l'existència d'aquest acord, que només és vàlid si rep la trucada del <b>Barça</b>.</p>
      <p>Ara, s'ha sumat a les travesses <b>Marcelo "Muñeco" Gallardo</b>, que ha guiat el <b>River Plate</b> a guanyar dues Copes Libertadores i a ser finalista en l'actual, que culminarà el 23 d'aquest mes amb la final contra el <b>Flamengo</b>. Fa temps que <b>Gallardo</b> es banya en elogis. <b>Pep Guardiola</b> va declarar a <i>TNT Sports </i>que "el que ha fet és increïble, a nivell de resultats, de donar-li consistència a l'equip any rere any; no entenc com, entre els tres entrenadors nominats a millor de l'any, no hi sigui ell, sembla que només existim els tècnics europeus". I <b>Mauricio Pochettino</b> hi va coincidir: "té un mèrit enorme perquè manté en el temps la possibilitat de continuar guanyant i conquerint títols". El de Santpedor i el de Murphy són dos dels entrenadors a qui <b>Lionel Messi</b> va votar en l'última elecció dels premis<i> </i>The Best de la FIFA: el tercer va ser <b>Gallardo</b>.</p>
      <p>Ha estat un col·lega de <b>Gallardo</b>, <b>Claudio "Bichi" Borghi</b>, antic seleccionador xilè i ara comentarista, que ha posat sobre la taula la precandidatura del tècnic de River a la banqueta del Barça.</p>
      <figure>
        <iframe data-src="https://twitter.com/InsiderlyNews/status/1192240762496397313?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Borghi</b> va militar al River Plate la temporada 1988-89, i <b>Gallardo</b> hi va debutar la 1993-94. En les dues plantilles, només un nom en comú, el de <b>Leonardo "El Jefe" Astrada</b>, un altre admirador declarat del <b><i>Muñeco</i></b>, que n'ha defensat fins i tot la candidatura a l'<i>albiceleste</i>. És quimèric saber si és ell la "font directa" a qui fa referència el <b>Bichi</b> quan assegura que <b>Gallardo</b> canviarà l'estiu austral pel temperat fred de l'hivern català:</p>
      <blockquote>"La notícia em ve de Buenos Aires. El president del River Plate, Rodolfo d'Onofrio, va dir que Gallardo només marxaria si ell abandonava el club, però hi ha una informació segons la qual Gallardo podria fer-se càrrec del Barcelona el mes de desembre. I això em ve d'una font directa, i jo ja vaig dir que Alexis Sánchez aniria a l'Inter molt abans que es confirmés el fitxatge."</blockquote>
      <p>Un cop l'hàbil <b>Borghi</b> ha sacsejat les redaccions com feia amb els defenses rivals a la <i>cancha</i>, tant el president del River Plate, <b>Rodolfo d'Onofrio</b>, com el director esportiu, el llegendari <b>Enzo Francescoli</b>, han desmentit l'existència de cap contacte per la marxa de <b>Gallardo</b>, que té contracte fins a finals del 2021, coincidint amb el final del mandat de <b>D'Onofrio</b>. El Barça també ha negat cap conversa referida al <b><i>Muñeco</i></b>: des de l'àrea esportiva s'apunta que, tenint en compte la seva trajectòria d'èxit amb el<b> River Plate</b>, el pròxim destí de <b>Gallardo</b> sigui un club europeu, i que per tant és fàcil realitzar l'equació, però el <b>Barça</b> no ha fet cap gest per anar-lo a buscar. A "El Club de la Mitjanit", ahir, <b>Lluís Canut</b> ja va anunciar que el club afronta amb tranquil·litat el sotrac de les últimes setmanes, malgrat pugui tenir causes estructurals, i que fins al gener no es preveu cap moviment. La llista de futuribles, però, ja té un nou integrant.</p>
    </article>
  </body>
</html>