<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620321/%D9%82%D8%A7%D8%AA%D9%84-%D8%AF%D9%88-%D8%AE%D9%88%D8%A7%D9%87%D8%B1%D8%B2%D8%A7%D8%AF%D9%87%E2%80%8C-%D8%A7%D8%B9%D8%AF%D8%A7%D9%85-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T10:52:00+00:00"/>
    <meta property="og:title" content="قاتل دو خواهرزاده‌ اعدام شد"/>
    <meta property="og:description" content="مرد جوان که به‌خاطر اختلافات خانوادگی دو خواهرزاده‌اش را با شلیک گلوله به‌قتل رسانده بود، سحرگاه سه‌شنبه به دار مجازات آویخته شد."/>
  </head>
  <body>
    <article>
      <h1>قاتل دو خواهرزاده‌ اعدام شد</h1>
      <address>
        <time datetime="2019-11-07T10:52:00+00:00">07 Nov 2019, 10:52</time>
      </address>
      <p>
        <i>مرد جوان که به‌خاطر اختلافات خانوادگی دو خواهرزاده‌اش را با شلیک گلوله به‌قتل رسانده بود، سحرگاه سه‌شنبه به دار مجازات آویخته شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>این جنایت شامگاه ۲۳ مرداد سال ۹۶ در شهرک سینای اردبیل رخ داده بود. قاتل که صورتش را پوشانده بود با دردست داشتن سلاحی در نزدیکی خانه دو برادر ۲۴ و ۲۸ ساله کمین کرده بود و به محض رسیدن آن‌ها و زمانی که قصد ورود به پارکینگ خانه را داشتند هردو را به گلوله بست.</p>
      <p>در بررسی‌های اولیه مشخص شد دو برادر نقره ساز بوده و با دایی جوانشان اختلافاتی داشته‌اند. تحقیقات دراین باره آغاز شد و سرانجام کارآگاهان با دستگیری مظنون اصلی پرونده و اعتراف او به قتل خواهرزاده‌هایش به‌دلیل اختلاف شخصی، معمای این جنایت را حل کردند.</p>
      <figure>
        <img src="https://aftabnews.ir/files/fa/news/1398/8/16/356337_302.jpg"/>
      </figure>
      <p>متهم پس از دستگیری گفت: از یکی از خواهرزاده‌هایم به‌خاطر درگیری‌ها و اختلافاتی که داشتیم کینه به دل داشتم. به‌همین دلیل نقشه قتل او را کشیدم. می‌دانستم شب‌ها بعد از تعطیلی مغازه به خانه برمی‌گردد. به‌همین دلیل با سلاح شکاری سراغش رفتم، اما او همراه برادرش بود. بلافاصله به سمتش شلیک کردم و برادرش را هم برای اینکه شاهدی به‌جا نگذارم به قتل رساندم و فرار کردم. متهم پس از دستگیری به درخواست اولیای دم به قصاص محکوم شد.</p>
      <p>ناصر عتباتی رئیس کل دادگستری استان اردبیل با اعلام این خبر گفت: پس از رسیدگی دقیق به این پرونده دردادسرا و دادگاه کیفری یک و سپس تأیید حکم در دیوان عالی کشور و سیر مراحل قانونی استیذان، حکم قصاص قاتل، سحرگاه سه‌شنبه در محل زندان مرکزی اردبیل به اجرا درآمد.</p>
    </article>
  </body>
</html>