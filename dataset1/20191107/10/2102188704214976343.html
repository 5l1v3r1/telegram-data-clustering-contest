<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/7/653427/"/>
    <meta property="og:site_name" content="Економічна правда"/>
    <meta property="article:published_time" content="2019-11-07T10:10:00+00:00"/>
    <meta property="og:title" content="Оточення Кононенка втратило контроль над літієвим родовищем — Наші гроші"/>
    <meta property="og:description" content="Михайло Жернов став новим власником ТОВ “Петро-Консалтінг”, що володіє спецдозволом на розробку Шевченківського родовища літію в Донецькій області. З кінця вересня директором фірми є Ігор Лук’янов"/>
  </head>
  <body>
    <article>
      <h1>Оточення Кононенка втратило контроль над літієвим родовищем — Наші гроші</h1>
      <address>
        <time datetime="2019-11-07T10:10:00+00:00">07 Nov 2019, 10:10</time>
      </address>
      <p>Михайло Жернов став новим власником ТОВ "Петро-Консалтінг", що володіє спецдозволом на розробку Шевченківського родовища літію в Донецькій області. З кінця вересня директором фірми є Ігор Лук’янов.</p>
      <p>Відповідна інформація була внесена до Єдиного держреєстру в кінці серпня, повідомляє видання <a href="http://nashigroshi.org/2019/11/07/litiieve-rodovyshche-vid-otochennia-kononenka-pereyshlo-do-liudey-shcho-dopomahaly-yomu-z-mediakholdynhom/">"Наші гроші"</a>.</p>
      <p>Жернов прописаний в окупованому Донецьку, він керуючий <a href="https://millstone-co.eu/uk/team/mihail-zhernov-2/">партнер</a> інвестиційної компанії "Millstone&amp;Co." (Польща), яка працює на ринку M&amp;A (злиття і поглинання). </p>
      <p>Зараз бенефіціаром компанії вказаний поляк Роберт Квятковський. Але минулого року, коли польська компанія стала власником "Телерадіокомпанія "Погода ТБ", її бенефіціаром було вказано саме Жернова. </p>
      <p>ТРК "Погода ТБ" мала ліцензії на мовлення телеканалу "Business", який ЗМІ пов’язували з екс-першим віце-прем’єр-міністром Сергієм Арбузовим. В липні 2018 року Нацрада з питань телебачення та радіомовлення не продовжила телеканалу дію ліцензії на цифрове мовлення.</p>
      <p>Пізніше "Телерадіокомпанія "Погода ТБ" змінило назву на "ТВІ.Т2". Також нові власники телеканалу "Business" через ТОВ "Тві.сат" стали власниками ліцензії на супутникове мовлення телеканалу "TVi". </p>
      <p>За <a href="https://www.pravda.com.ua/articles/2018/10/16/7195212/">даними</a> "Української правди", інвестором рестарту "TVi" в 2018 році був бізнесмен Віталій Кропачов, який мав спільний інтерес в сфері енергетики з екс-народним депутатом Ігорем Кононенком. Тоді телеканал очолив Дмитро Носиков, якого біглий екс-нардеп Олександр Онищенко <a href="https://www.pravda.com.ua/rus/news/2016/09/26/7121769/">називав</a> медіаменеджером Кононенка.</p>
      <p>Поляк Роберт Квятковський після купівлі телеканалів в Україні <a href="https://detector.media/rinok/article/142436/2018-11-08-novii-vlasnik-tvi-robert-kvyatkovskii-ya-povnistyu-dovirivsya-svoim-ukrainskim-partneram/">зізнався</a>, що це перший досвід "Millstone&amp;Co." щодо інвестицій в телебачення. Після президентських виборів телеканал "TVi" <a href="https://detector.media/rinok/article/168103/2019-06-13-kanal-tvi-pripiniv-movlennya-genprodyuser-dmitro-nosikov-poyasniv-prichini/">припинив</a> мовлення через нібито проблеми з ліцензією.</p>
      <p>
        <b>
          <i>Нагадуємо:</i>
        </b>
      </p>
      <p>
        <i>"Петро-Консалтінг" стало власником спецдозволу на видобуток літію на Шевченківському родовищі без конкурсу в лютому 2018 року. </i>
      </p>
      <p>
        <i>Тоді засновниками фірми були Олег Большаков зі Львова та Микола Єсипенко з Києва, керівником – Ігор Коломієць. </i>
      </p>
      <p>
        <i>В "Петро-Консалтінг" повідомили, що директором фірми працює Тарас Ігнащенко – син Володимира Ігнащенка, радника міністра енергетики та вугільної промисловості Ігоря Насалика.</i>
      </p>
      <p>
        <i>Ігнащенко-старший є сусідом першого замголови парламентської фракції БПП Ігоря Кононенка – бізнес-партнера Петра Порошенка. </i>
      </p>
      <p>
        <i>У 2016 році журналісти зафіксували Ігнащенка серед тих, хто зустрічав Кононенка в аеропорту "Жуляни".</i>
      </p>
      <p>
        <i>В травні 2018 року генеральна прокуратура відкрила кримінальну справу за підозрою в незаконній видачі спецдозволу "Петро-Консалтінг", але судовий реєстр не містить жодної інформації про рух цього розслідування. </i>
      </p>
      <p>
        <i>Також прокуратура програла адміністративний спір за спецдозвіл в судах (перша і апеляційна інстанції), нині скарга прокуратури знаходиться на розгляді касації.</i>
      </p>
    </article>
  </body>
</html>