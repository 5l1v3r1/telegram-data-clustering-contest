<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Svinskoto-poskupnalo-dvoino-prez-poslednite-meseci-911877"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-07T10:56:00+00:00"/>
    <meta property="og:title" content="Свинското поскъпнало двойно през последните месеци"/>
    <meta property="og:description" content="Свинското месо достигна рекордни цени през последните месеци. Килограмът вече струва почти 8-9 лева,..."/>
  </head>
  <body>
    <article>
      <h1>Свинското поскъпнало двойно през последните месеци</h1>
      <address>
        <time datetime="2019-11-07T10:56:00+00:00">07 Nov 2019, 10:56</time>
      </address>
      <p>Свинското месо достигна рекордни цени през последните месеци. Килограмът вече струва почти 8-9 лева, и то на едро. Само през септември цените са скочили с цели 45%. Това са най-високите цени на свинското за последните 10 години, отчитат и от Комисията по стоковите борси и тържищата, която следи равнищата на едро. Търговците признават, че за месец цената на свинското е скочила с лев-два.</p>
      <p>От свинефермите обясняват високите цени с недостига на свинско след бума на африканската чума. Най-силно дефицитът се усеща в Китай, където и консумацията на свинско в света е най-голяма.</p>
      <p>Цветан Илиев от Асоциацията на индустриалните свиневъди обясни, че в Китай се произвежда повече от половината от месото в света, в момента липсват около 40% от него. Това се отразявало на търговците по целия свят.</p>
      <p>Според производителите и преработвателите месото ще поскъпва още до края на годината. По-осезаем ръст обаче търговците очакват напролет.</p>
      <p>По-скъпо ще купуваме и колбасите. Председателят на Асоциацията на месопреработвателите в България Атанас Урдужоров обясни, че цените на месото, което идва от Европа от началото на година са се повишили с 50%.</p>
      <p>"Не само, че е по-скъпо, ами и го няма",  призна той.</p>
      <p>А родното производство не може да задоволи пазара.Експерти, които следят борсите отблизо обаче твърдят, че няма основание за такова драстично покачване на цените, съобщи Нова тв.</p>
      <p>Пейо Майорски от Асоциацията за защита на потребителите смята, че търговците спекулират с африканската чума, защото световната борса не показва недостиг на месо.</p>
      <p>За спекула на пазара предупреждават и от Комисията по стоковите борси и тържища. Прогнозите им са за успокояване на цените до края на годината.</p>
      <p>А в момента, ако потребителите заместят свинското с пилешко или телешко, например, поскъпване може да се очаква и при другите меса, предупреждават търговците.</p>
    </article>
  </body>
</html>