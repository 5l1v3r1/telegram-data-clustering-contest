<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740501"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T10:14:00+00:00"/>
    <meta property="og:title" content="ไทยรับประกันภัยต่อโชว์กำไรสุทธิ 9 เดือนพลิกบวก"/>
    <meta property="og:description" content="ไทยรับประกันภัยต่อโชว์แจงผลประกอบการรอบ 9กำไรสุทธิ 109 ล้านบาท หลังติดลบกว่า 470 ล้านบาทช่วงเดียวกันปีก่อน เหตุเบี้ยประกันภัยต่อ-รายได้การลงทุน-บริการเพิ่มสูงขึ้น คาดผลตอบแทนผู้ถสือหุ้นแตะ 3-4%"/>
  </head>
  <body>
    <article>
      <h1>ไทยรับประกันภัยต่อโชว์กำไรสุทธิ 9 เดือนพลิกบวก</h1>
      <address>
        <time datetime="2019-11-07T10:14:00+00:00">07 Nov 2019, 10:14</time>
      </address>
      <figure>
        <img src="https://www.dailynews.co.th/admin/upload/20191107/news_GTLzyOzxhu171428_533.jpg?v=201911080712"/>
      </figure>
      <p>
        <b>ไทยรับประกันภัยต่อโชว์แจงผลประกอบการรอบ 9กำไรสุทธิ 109 ล้านบาท หลังติดลบกว่า 470 ล้านบาทช่วงเดียวกันปีก่อน เหตุเบี้ยประกันภัยต่อ-รายได้การลงทุน-บริการเพิ่มสูงขึ้น คาดผลตอบแทนผู้ถสือหุ้นแตะ 3-4%</b>
      </p>
      <p>นายโอฬาร วงศ์สุรพิเชษฐ์ ประธานเจ้าหน้าที่บริหาร บริษัท ไทยรับประกันภัยต่อ จำกัด (มหาชน)  หรือTHRE เปิดเผยภาพรวมผลประกอบการรอบ 9 เดือนที่ผ่านมาว่า บริษัทกำไรสุทธิ 109 ล้านบาท จากช่วงเดียวกันก่อนที่ขาดทุนสุทธิถึง 476 ล้านบาท  เนื่องจากเบี้ยประกันภัยต่อรับสุทธิเพิ่มขึ้น 6% จากช่วงเดียวกันปีก่อนอยู่ที่ 3,509 ล้านบาท ตามการเติบโตของธุรกิจ Non-Conventional หรืองานบริการร่วมพัฒนาผลิตภัณฑ์กับพันธมิตร ขณะที่ผลการรับประกันภัยต่อปรับตัวดีขึ้น 51%  เนื่องจากไม่มีรายการพิเศษเหมือนปีที่ผ่านมา ที่มีการบันทึกส่วนแบ่งกำไรจากสัญญาประกันภัยระยะยาวจำนวน 159 ล้านบาท ซึ่งเป็นรายการที่เกิดขึ้นครั้งเดียว (One Time Off)<br/><br/>นอกจากนี้บริษัทยังมีรายได้จากการลงทุนสุทธิจำนวน 208 ล้านบาท เทียบจากช่วงเดียวกันปีก่อนที่ขาดทุนสุทธิจำนวน 23 ล้านบาท เนื่องจากปีนี้ไม่มีผลกระทบจากการปรับลดลงของมูลค่ายุติธรรม (mark-to-market) ของเงินลงทุนเพื่อค้า เหมือนเช่นที่เกิดขึ้นในปีที่ผ่านมา และมีรายได้จากการให้บริการสุทธิ 64 ล้านบาท เพิ่มขึ้น 5% ตามการเติบโตของธุรกิจให้บริการ ซึ่งสะท้อนสัญญาณการพลิกกลับมาเทิร์นอะราวด์อย่างชัดเจน<br/><br/>ทั้งนี้ในปีนี้จะสามารถผลักดันอัตราผลตอบแทนผู้ถือหุ้น (ROE) ขยับแตะระดับ 3 – 4% โดยเบี้ยประกันภัยต่อรับจะเติบโตขึ้น 5% แตะระดับเกือบ 3,700 ล้านบาท  ทั้งด้านการรับประกันภัยต่อ การออกแบบผลิตภัณฑ์ บริการ และการทำการตลาดรูปแบบใหม่ๆ โดยในส่วนธุรกิจ Conventional จะเร่งเดินหน้าเพิ่มสัดส่วนประกันภัยรูปแบบใหม่ ทั้งในกลุ่มประกันภัยด้านสุขภาพ และอุบัติเหตุส่วนบุคคล ขณะที่ธุรกิจ Non-Conventional จะเร่งผลักดันให้มีสัดส่วนเพิ่มมากขึ้นเป็น 60% ภายในสิ้นปีนี้</p>
    </article>
  </body>
</html>