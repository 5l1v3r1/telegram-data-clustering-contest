<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/u-svitav-nekdo-odstavil-naves-plny-cigaret/1818261?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T10:53:00+00:00"/>
    <meta property="og:title" content="U Svitav někdo odstavil návěs plný cigaret"/>
    <meta property="og:description" content="Svitavy - Nedaleko Svitav objevili krajští celníci před několika dny odstavený návěs a v něm přibližně sedm milionů kusů cigaret. Neměly platnou tabákovou nálepku. Jejich prodejem by vznikl únik na spotřební dani 18,5 milionu korun, uvedl Celní úřad pro Pardubický kraj v tiskové zprávě."/>
  </head>
  <body>
    <article>
      <h1>U Svitav někdo odstavil návěs plný cigaret</h1>
      <address><time datetime="2019-11-07T10:53:00+00:00">07 Nov 2019, 10:53</time> by <a rel="author" href="http://www.ctk.cz/" target="_blank">ČTK</a></address>
      <p>Svitavy - Nedaleko Svitav objevili krajští celníci před několika dny odstavený návěs a v něm přibližně sedm milionů kusů cigaret. Neměly platnou tabákovou nálepku. Jejich prodejem by vznikl únik na spotřební dani 18,5 milionu korun, uvedl Celní úřad pro Pardubický kraj v tiskové zprávě.</p>
      <p>"V Pardubickém kraji strážci zákona hodnotí tento případ jako neobvyklý a také rekordní co do množství zajištěných cigaret a výše úniku na spotřební dani. Dosud se jim podařilo odhalit převoz nebo držení maximálně několika desítek tisíc kusů cigaret bez platných tabákových nálepek," uvedl mluvčí Václav Kánský.</p>
      <p>Hlídka si všimla před několika dny návěsu na odlehlém místě u Svitav. Pomohl jim služební pes cvičený na vyhledávání tabáku. Nakonec se skutečně ukázalo, že návěs byl plný cigaret různých značek.</p>
      <p>Celníci několik dní k návěsu jezdili a hlídali, zda jej někdo vyzvedne. "Proč zůstal volně stojící návěs s takovým množstvím cigaret stát opuštěný na odlehlém místě, je i nadále předmětem šetření celníků," uvedl Kánský.</p>
    </article>
  </body>
</html>