<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/07/news/spionaggio_a_favore_dell_arabia_saudia_due_ex_dipendenti_twitter_sotto_accusa-240473355/"/>
    <meta property="og:site_name" content="Repubblica.it"/>
    <meta property="article:published_time" content="2019-11-07T10:15:00+00:00"/>
    <meta property="og:title" content="Spionaggio a favore dell'Arabia Saudia, due ex dipendenti Twitter sotto accusa"/>
    <meta property="og:description" content="Avrebbero sfruttato la loro possibilità di accedere ai sistemi interni del social network per condurre operazioni di spionaggio"/>
  </head>
  <body>
    <article>
      <h1>Spionaggio a favore dell'Arabia Saudita, due ex dipendenti Twitter sotto accusa</h1>
      <h2>Avrebbero sfruttato la loro possibilità di accedere ai sistemi interni del social network per condurre operazioni di spionaggio</h2>
      <address>
        <time datetime="2019-11-07T10:15:00+00:00">07 Nov 2019, 10:15</time>
      </address>
      <p>Due ex dipendenti di Twitter sono accusati di aver sfruttato la loro possibilità di accedere ai sistemi interni del social network per condurre operazioni di spionaggio per conto dell'Arabia Saudita. E' quanto si legge in una denuncia del Dipartimento di Stato Usa, pubblicata dal Washington Post, nella quale si parla del ruolo svolto dall'Arabia Saudita per assoldare gli impiegati di <a href="https://www.repubblica.it/esteri/2018/10/29/news/manal_al_sharif_attivista_saudita_si_cancella_da_twitter-210284592/">Twitter</a> e ottenere informazioni personali, sensibili e non pubbliche sui dissidenti sauditi e su chi diffondeva commenti critici rispetto a Riad. Con l'obiettivo di controllare le voci critiche all'estero.<br/><br/>In particolare, il Dipartimento di Giustizia degli Stati Uniti ritiene che il cittadino americano Ahmad Abouammo e il saudita Ali Alzabarah abbiano avuto accesso ai dati privati di oltre seimila account di Twitter dal 2015. Tra questi, i due ex dipendenti avrebbero avuto accesso anche all'account del giornalista Omar Abdulaziz, che era legato all'editorialista del 'Washington Post' <a href="https://www.repubblica.it/esteri/2019/10/02/news/istanbul_bezos_alla_compagna_di_khashoggi_non_sei_sola_-237521724/">Jamal Khashoggi</a>, ucciso il 2 ottobre dello scorso anno nel consolato dell'Arabia Saudita a Istanbul. Una terza persona, il saudita Ahmed Almutairi, è accusato di aver agito come intermediario tra gli ex dipendenti di Twitter e il governo saudita. Ai tre, Riad avrebbe dato centinaia di migliaia di dollari.<br/><br/>Abouammo è stato arrestato, mentre il Washington Post ritiene che Alzabarah e Almutairi si trovino in Arabia Saudita. Tutti e tre sono accusati di aver agito come agenti illegali di un governo straniero. Nessun funzionario saudita è stato indicato a conoscenza del caso di spionaggio, ma il Washington Post scrive che un cittadino del Regno che gestiva i due ex dipendenti di Twitter fa parte della cerchia ristretta del principe ereditario Mohammed bin Salman.<br/><br/>Twitter ha ringraziato pubblicamente il Dipartimento di Stato americano e l'Fbi per il lavoro di indagine, si legge in una nota rilanciata anche da <i>The New York Times</i>. "Riconosciamo che ci sono persone cattive che cercheranno di danneggiare il nostro servizio - si legge in una nota - Comprendiamo i rischi incredibili affrontati dai molti che utilizzano Twitter per condividere i loro punti di vista con il mondo e rendere responsabili coloro che sono al potere".</p>
    </article>
  </body>
</html>