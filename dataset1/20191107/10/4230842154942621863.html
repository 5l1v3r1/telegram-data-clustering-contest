<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191107-dlya-lotereyi-v-ukrayini-treba-uhvalyty-okremyj-zakon-ekspert/"/>
    <meta property="og:site_name" content="ФАКТИ"/>
    <meta property="article:published_time" content="2019-11-07T10:14:19+00:00"/>
    <meta property="og:title" content="Для лотереї в Україні треба ухвалити окремий закон – експерт"/>
    <meta property="og:description" content="Лотерейний бізнес в Україні потребує ухвалення окремого спеціального закону. Регулювання лотерей не варто поєднувати в одному законі із регулюванням азартних ігор."/>
  </head>
  <body>
    <article>
      <h1>Для лотереї в Україні треба ухвалити окремий закон – експерт</h1>
      <address>
        <time datetime="2019-11-07T10:14:19+00:00">07 Nov 2019, 10:14</time>
      </address>
      <p>Лотерейний бізнес в Україні потребує ухвалення окремого спеціального закону. Регулювання лотерей не варто поєднувати в одному законі із регулюванням азартних ігор.</p>
      <p>Головною проблемою урядового законопроекту є об’єднання випуску та проведення лотерей із організацією та проведенням азартних ігор.</p>
      <p>На цьому у статті <a href="https://www.unian.ua/economics/finance/10743909-chomu-redakciya-zakonu-pro-azartni-igri-ne-zmozhe-regulyuvati-lotereji.html">Чому редакція закону про азартні ігри не зможе регулювати лотереї </a>наголосив кандидат юридичних наук, експерт з лотерейної галузі<b> Ігор Галицький</b>, коментуючи урядовий <a href="http://w1.c1.rada.gov.ua/pls/zweb2/webproc4_1?pf3511=67118">законопроект Про державне регулювання діяльності у сфері організації та проведення азартних ігор</a>.</p>
      <blockquote>– Більш ефективним способом регулювання ринку лотерей в Україні буде розробка та ухвалення окремого спеціального закону. Ще раз підкреслюємо, що, оскільки лотерея принципово відмінна від азартних ігор, вона потребує окремого особливого регулювання, – написав Галицький.</blockquote>
      <p>За його словами, лотереї внесені до переліку азартних ігор <b>нарівні із казино</b>,<b> букмекерською діяльністю та</b> <b>покером</b>.</p>
      <blockquote>– Механізм проведення державних лотерей суттєво відрізняється від механізму проведення азартних ігор. Лотереї та азартні ігри використовують різні юридичні та технічні категорії. Найголовніше, на відміну від азартних ігор, лотереї не викликають залежності, – зазначив експерт.</blockquote>
      <p>Завдання лотерей – у залученні населення до гри з <b>мінімальним ризиком залежності</b> та з <b>несуттєвими витратами</b>, без територіальних обмежень.</p>
      <p>Тим часом гральні заклади <b>обмежені територією приміщення</b>, зазвичай із <b>платним входом</b>.</p>
      <p>Найкращий гравець для лотереї – той, який один раз на тиждень витратить <b>20 грн</b>., для азартних ігор – який витратить <b>усі кошти за один раз</b>, пояснив Галицький.</p>
      <p><b>Читайте:</b> <a href="https://fakty.com.ua/ua/lifestyle/20190509-vygrashi-v-lotereyu-myttyevi-groshi-chy-dovichne-bankrutstvo/">Виграші в лотерею: миттєві гроші чи довічне банкрутство?</a></p>
      <p>Він розповів, що урядовий законопроект змішує лотереї та азартні ігри таким чином, що в деяких випадках стає незрозумілим, чи належить окреме поняття у законопроекті до лотерей чи до інших азартних ігор, або ж воно є окремим для кожного з них. </p>
      <p>Галицький переконаний, що регулювання лотерейної діяльності потребує принципово окремого підходу.</p>
      <blockquote>– Головною метою проекту закону має бути саме відокремлення лотереї від інших азартних ігор задля припинення того безладу, який відбувається на вулицях українських міст, заповнених нелегальними ігровими залами, – зазначив він. </blockquote>
      <p>Як повідомлялось раніше, <a href="https://ua.112.ua/polityka/zmi-zakonoproekt-pro-rehuliuvannia-azartnykh-ihor-stvoriuie-monopoliiu-bukmekeriv-513550.html">урядовий </a><a href="https://ua.112.ua/polityka/zmi-zakonoproekt-pro-rehuliuvannia-azartnykh-ihor-stvoriuie-monopoliiu-bukmekeriv-513550.html">законопроект</a> Про державне регулювання діяльності у сфері організації і проведення азартних ігор фактично <b>легалізує чинні букмекерські пункти</b>, встановлюючи при цьому монополію російських букмекерських компаній.</p>
      <p>Нагадаємо, з 1 листопада 2019 року Укрпошта <a href="https://fakty.com.ua/ua/ukraine/20191030-ukrposhta-prypynyt-prodavaty-lotereyi-data/">припинила продаж лотереї</a>.</p>
    </article>
  </body>
</html>