<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/alex-morgan-spodziewa-sie-dziecka-chce-zagrac-na-igrzyskach-w-tokio,983618.html"/>
    <meta property="og:site_name" content="TVN24"/>
    <meta property="article:published_time" content="2019-11-07T10:50:00+00:00"/>
    <meta property="og:title" content="Urodzi i pojedzie na igrzyska. &quot;Chcę na nich zagrać&quot;"/>
    <meta property="og:description" content="W kwietniu pierwszy raz zostanie mamą, ale długiego urlopu macierzyńskiego Alex Morgan, jedna z najlepszych piłkarek świata, nie planuje. Ledwie trzy miesiące później rozpoczną się igrzyska olimpij..."/>
  </head>
  <body>
    <article>
      <h1>Urodzi i pojedzie na igrzyska. "Chcę na nich zagrać"</h1>
      <address>
        <time datetime="2019-11-07T10:50:00+00:00">07 Nov 2019, 10:50</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/4b3d7bc8-5798-4dba-a223-55824aee4e92-480p.mp4"/>
        <figcaption>Alex Morgan zostanie mamą  Foto: Getty Images | Video: Getty Images</figcaption>
      </figure>
      <h3>W kwietniu pierwszy raz zostanie mamą, ale długiego urlopu macierzyńskiego Alex Morgan, jedna z najlepszych piłkarek świata, nie planuje. Ledwie trzy miesiące później rozpoczną się igrzyska olimpijskie i Amerykanka zamierza na nich zagrać.</h3>
      <related>
        <a href="https://eurosport.tvn24.pl/pilka-nozna,105/mistrzyni-swiata-bedzie-mama-wystep-w-tokio-bardzo-watpliwy,980023.html"/>
      </related>
      <p>Dwa tygodnie temu Morgan i jej mąż Servando Carrasco, który również zawodowo zajmuje się piłką nożną (gra w Los Angeles Galaxy), ujawnili światu, że spodziewają się pierwszego dziecka. W kwietniu na świat ma przyjść ich córka.</p>
      <p>"Już jesteśmy w niej zakochani, a nawet jej nie widzieliśmy. Nowy członek rodziny w drodze" - napisała w mediach społecznościowych jedna z trzech najlepszych strzelczyń ostatniego mundialu, który dla reprezentacji USA skończył się mistrzowskim tytułem, dla Morgan już drugim w karierze.</p>
      <h3>Wątpliwości rozwiane</h3>
      <p>Powątpiewano, czy w związku z takimi okolicznościami Amerykanka pojedzie do Tokio na igrzyska olimpijskie, które rozpoczną się 24 lipca, trzy miesiące po planowanym rozwiązaniu.</p>
      <p>Piłkarka wątpliwości rozwiała. - Chcę na nich zagrać, to mój cel. Przerwa będzie krótka, ale jeśli będę tylko w stanie, to chcę reprezentować na igrzyskach mój kraj - stwierdziła.</p>
      <p>Morgan to jedna z najlepszych piłkarek na świecie. Wygrała już wszystko. W dorobku ma mistrzostwo świata i to nawet zdobyte dwukrotnie. Wygrała Ligę Mistrzów, raz już, w Londynie siedem lat temu, zdobyła olimpijskie złoto.</p>
      <p>W 169 meczach reprezentacji strzeliła 107 goli.</p>
      <p>Razem z trzema innymi Amerykankami znalazła się w gronie finalistek do Złotej Piłki, nagrody dla najlepszej zawodniczki roku. Zwyciężczyni plebiscytu zostanie ogłoszona 2 grudnia.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/c3395dd46c34fa7fd8d729d8cf88b7a8/4de79505-7b59-4469-9dc4-24559fa29184.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Alex Morgan. Jedna z najbardziej utytułowanych i wpływowych piłkarek światek<cite>Źródło: Getty Images</cite></figcaption>
      </figure>
      <h3>Najpopularniejsza i bojowa</h3>
      <p>To także najbardziej rozpoznawalna piłkarka amerykańskiej reprezentacji. Śledzi ją na Instagramie 9,3 mln fanów. Zawodniczka klubu Orlando Pride parę lat temu znalazła się w setce najbardziej wpływowych ludzi według magazynu "Time". Regularnie znajduje się też na czele rankingów na najpiękniejsze sportsmenki.</p>
      <p>Głośno walczy z dysproporcją zarobków między piłkarzami i piłkarkami. - Musimy robić znaczniej więcej niż piłkarze, a zarabiamy mniej - oburzała się.</p>
      <p>W marcu razem z koleżankami pozwała Amerykańską Federację Piłki Nożnej w związku z "zinstytucjonalizowaną dyskryminacją" ze względu na płeć i nierówne wynagrodzenie.</p>
      <p>Nie stroni od polityki. Prezydenta Donalda Trumpa krytykuje za dyskryminację kobiet i działania wobec imigrantów. Przed mistrzostwami zapowiedziała, że jeśli reprezentacja USA obroni mistrzostwo świata, to nie skorzysta z zaproszenia do Białego Domu.</p>
      <p>Trump odpowiedział, że piłkarki mogą czuć się zaproszone nawet jeśli nie wygrają finału. Zaproszenie zignorowały.</p>
      <p>Autor: twis / Źródło: BBC, eurosport.pl</p>
    </article>
  </body>
</html>