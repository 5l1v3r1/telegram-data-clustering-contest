<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/07/iraqi-security-forces-break-up-protests-in-battle-of-the-bridges?utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-07T10:07:32+00:00"/>
    <meta property="og:title" content="معترضان عراقی بار دیگر راه‌های ورودی بندر ام قصر را مسدود کردند"/>
    <meta property="og:description" content="مقام‌های عراقی می‌گویند که ده‌های معترض ضد دولتی روز پنجشنبه بار دیگر با مسدود کردن ورودی بندر ام قصر در جنوب عراق، در فعالیت این بندر اختلال ایجاد کردند."/>
  </head>
  <body>
    <article>
      <h1>معترضان عراقی بار دیگر راه‌های ورودی بندر ام قصر را مسدود کردند</h1>
      <address><time datetime="2019-11-07T10:07:32+00:00">07 Nov 2019, 10:07</time> by <a rel="author">یورونیوز فارسی </a></address>
      <p>مقام‌های عراقی می‌گویند که ده‌های معترض ضد دولتی روز پنجشنبه بار دیگر با مسدود کردن ورودی بندر ام قصر در جنوب عراق، در فعالیت این بندر اختلال ایجاد کردند.</p>
      <p>فعالیت بندر ام قصر بیش از یک هفته پس از آنکه تظاهرکنندگان مسیرهای منتهی به بندر ام قصر را مسدود کرده بودند، متوقف شده بود. روز گذشته معترضان با پاکسازی منطقه، از این بندر خارج شدند و فعالیت ام قصر از صبح امروز پنجشنبه از سر گرفته شد اما بار دیگر در کار این بندر جنوبی عراق اختلال وارد شد.</p>
      <p>بیشتر واردات غلات، روغن‌های گیاهی و شکری که عراق به آن نیاز دارد به این بندر است. دولت عراق گفته است که توقف فعالیت این بندر بیش از شش میلیارد دلار به کشور ضرر وارد کرده است.</p>
      <p>معترضان همچنین در این بندر جنوبی از ورود تانکرهای سوخت به پالایشگاه ناصریه جلوگیری کردند که این موضوع باعث کمبود سوخت در سراسر استان‌های جنوبی عراق شده است.</p>
      <p>ناآرامی های عراق از ابتدای ماه گذشته میلادی در اعتراض به فساد دولتی، وضعیت وخیم اقتصادی، بیکاری و ناکارآمدی خدمات عمومی از جمله برق رسانی به مناطق شهری و روستایی آغاز شد و هم اکنون معترضان خواهان تغییرات گسترده هستند. طبق آمارهای رسمی، در این ناآرامی‌ها نیروهای امنیتی بیش از ۲۵۰ نفر را کشته‌اند.</p>
      <p>
        <b>بیشتر بخوانید:</b>
        <a href="https://farsi.euronews.com/2018/09/09/explainer-on-what-happened-in-violent-protest-in-basra-iraq">چرایی ناآرامی های بصره؛ تحلیلی بر علل و سرانجام بحران کنونی در عراق</a>
      </p>
    </article>
  </body>
</html>