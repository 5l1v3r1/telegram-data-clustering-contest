<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/yebrr-pogodiv-postachalnikiv-gazu-dlya-naftogazu-328789_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T10:10:00+00:00"/>
    <meta property="og:title" content="ЄБРР погодив постачальників газу для &quot;Нафтогазу&quot;"/>
    <meta property="og:description" content="НАК залучає постачальників газу на кошти ЄБРР, отримані від розміщення євробондів."/>
  </head>
  <body>
    <article>
      <h1>ЄБРР погодив постачальників газу для "Нафтогазу"</h1>
      <h2>НАК залучає постачальників газу на кошти ЄБРР, отримані від розміщення євробондів.</h2>
      <address>
        <time datetime="2019-11-07T10:10:00+00:00">07 Nov 2019, 10:10</time>
      </address>
      <p>Європейський банк реконструкції та розвитку оприлюднив список постачальників газу, які пройшли попередню кваліфікацію та отримали право брати участь в тендерах на закупівлю газу НАК "Нафтогаз України" на кошти ЄБРР у рамках <b><a href="https://dt.ua/ECONOMICS/naftogaz-ochikuye-500-mln-vid-rozmischennya-yevrobondiv-do-kincya-tizhnya-328518_.html">розміщення єврооблігацій</a></b>. Про це <a href="http://www.naftogaz.com/www/3/nakweb.nsf/0/55216B3CB5D25E0AC22584AA0056DC1A?OpenDocument&amp;year=2019&amp;month=11&amp;nt=%D0%9D%D0%BE%D0%B2%D0%B8%D0%BD%D0%B8&amp;">повідомляє</a> прес-служба "Нафтогазу".</p>
      <p>У компанії нагадують, що гроші були залучені від ЄБРР у рамках розміщення єврооблігацій "Нафтогазу" в 2019 році. "За цим проектом "Нафтогаз" може використовувати до 120 млн євро для закупівлі газу у європейських постачальників, які пройшли попередній відбір", - наголошується в повідомленні.</p>
      <p>Серед постачальників, які пройшли попередній відбір і узгодження ЄБРР 11 компаній: CEZ a.s (Чеська республіка), GHG Emissions Traders and Consultants Ltd (Великобританія), Alpiq Energy SE (Чеська республіка), MET Gas and Energy Marketing (Швейцарія), Axpo Solutions AG (Швейцарія), DXT Commodities S.A. (Швейцарія), EDF Trading Limited (Великобританія), Uniper Global Commodities SE (Німеччина), RWE Supply and Trading GmbH (Німеччина), ENGIE SA (Франція), Shell Energy Europe Ltd (Великобританія).</p>
      <p>Нагадаємо, що "Нафтогаз" продовжує залучати кошти кредиторів, розміщуючи єврооблігації. "Нафтогаз" очікує надходження залучених від розміщення 7-річних євробондів на $ 500 млн під 7,625% річних 8 листопада.</p>
      <p>У липні "Нафтогаз" розмістив трирічні єврооблігації на $ 335 млн і п'ятирічні єврооблігації на 600 млн євро. Прибутковість доларового випуску склала 7,375%, прибутковість випуску в євро - 7,125%. Великим покупцем траншу в євро виступив ЄБРР (придбав п'яту частину). Компанія тоді заявляла, що їй кошти необхідні для накопичення до зими підвищеного об'єму газу в сховищах, щоб бути готовою до вірогідного припинення "Газпромом" транзиту з 1 січня 2020 року і посилити свої позиції в переговорах з російською газовою монополією.</p>
      <p> </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>