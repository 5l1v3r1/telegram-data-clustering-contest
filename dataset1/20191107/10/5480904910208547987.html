<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-nemecku-vysetruji-smrt-trileteho-chlapce-zabila-jej-asi-nevlastni-sestra/1818262?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T10:56:00+00:00"/>
    <meta property="og:title" content="V Německu vyšetřují smrt tříletého chlapce, zabila jej asi nevlastní sestra"/>
    <meta property="og:description" content="Berlín - Policisté na západě Německa vyšetřují smrt tříletého chlapce, kterého zřejmě ubodala jeho patnáctiletá nevlastní sestra. Informovala o tom dnes agentura DPA. Po dívce z města Detmold v Severním Porýní-Vestfálsku policie několik hodin pátrala, dopadla ji nakonec v nedalekém městě Lemgo."/>
  </head>
  <body>
    <article>
      <h1>V Německu vyšetřují smrt tříletého chlapce, zabila jej asi nevlastní sestra</h1>
      <address><time datetime="2019-11-07T10:56:00+00:00">07 Nov 2019, 10:56</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Policisté na západě Německa vyšetřují smrt tříletého chlapce, kterého zřejmě ubodala jeho patnáctiletá nevlastní sestra. Informovala o tom dnes agentura DPA. Po dívce z města Detmold v Severním Porýní-Vestfálsku policie několik hodin pátrala, dopadla ji nakonec v nedalekém městě Lemgo.</p>
      <p>Chlapcovo bezvládné tělo našli rodinní příslušníci v domě v sedmdesátitisícovém Detmoldu ve středu večer. Dítě podlehlo několika bodným ranám. "Vše nasvědčuje tomu, že šlo o nůž," uvedl na dotaz k použité zbrani mluvčí státního zastupitelství Christopher Imig.</p>
      <p>O motivu činu policisté ani prokuratura zatím nic nesdělili. Rodina, ve které k tragédii došlo, pochází podle Imiga z Polska.</p>
      <p>Po nevlastní sestře, která je ze zabití chlapce podezřelá, policie od středečního večera pátrala pomocí vrtulníku i služebních psů. Dopadla ji nakonec dnes dopoledne ve městě Lemgo, asi deset kilometrů severně od Detmoldu. Na stopu se jí policisté dostali díky svědkovi.</p>
    </article>
  </body>
</html>