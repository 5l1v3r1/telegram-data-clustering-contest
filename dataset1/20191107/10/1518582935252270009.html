<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/ue-taglia-stime-crescita-italia-fatica-a-uscire-dalla-stagnazione/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-07T10:37:26+00:00"/>
    <meta property="og:title" content="Ue taglia stime crescita, Italia fatica a uscire dalla stagnazione"/>
    <meta property="og:description" content="Revisione al ribasso per l’Italia. La Commissione europea ha pubblicato le nuove stime macroeconomiche per i paesi della zona euro e il nostro paese ne esce con le ossa rotte. Nel dettaglio dice Bruxelles, la crescita del Pil dell’Italia si fermerà allo 0,4%, nel 2021 allo 0,7%, mentre nel 2019 la crescita si fermerà a quota 0,1%. Le previsioni precedenti di luglio indicavano +0,7% per il 2020. Le previsioni del governo danno per il 2020 +0,6%, per il 2021 +1%. Il deficit/pil quest’anno viene stimato dalla Commissione europea al 2,2%, nel 2020 al 2,3% (il governo prevede 2,2%), nel 2021 al 2,7% (il governo prevede 1,8%). Secondo le stime Ue il debito/pil passerà dal 136,2% nel 2019 (dopo 134,8% nel 2018) al 136,8% nel 2020 per salire ancora nel 2021 al 137,4%. Il governo prevede 135,2% nel 2020, 133,4% nel 2021. L’economia italiana – si legge nel rapporto – si è bloccata all’inizio del 2018 e non mostra ancora segni di una ripresa significativa. Nel 2020 – prevede la Commissione -, la crescita è destinata a riprendersi…"/>
  </head>
  <body>
    <article>
      <h1>Ue taglia stime crescita, Italia fatica a uscire dalla stagnazione</h1>
      <address><time datetime="2019-11-07T10:37:26+00:00">07 Nov 2019, 10:37</time> by <a rel="author">Alessandra Caparello</a></address>
      <p><b>Revisione al ribasso</b> per l’Italia. La Commissione europea ha pubblicato le nuove stime macroeconomiche per i paesi della zona euro e il nostro paese ne esce con le ossa rotte.</p>
      <p>Nel dettaglio dice Bruxelles, la <b>crescita del Pil</b> dell’Italia si fermerà allo 0,4%, nel 2021 allo 0,7%, mentre nel 2019 la crescita si fermerà a quota 0,1%. Le previsioni precedenti di luglio indicavano +0,7% per il 2020. Le previsioni del governo danno per il 2020 +0,6%, per il 2021 +1%. Il deficit/pil quest’anno viene stimato dalla Commissione europea al 2,2%, nel 2020 al 2,3% (il governo prevede 2,2%), nel 2021 al 2,7% (il governo prevede 1,8%). Secondo le stime Ue il debito/pil passerà dal 136,2% nel 2019 (dopo 134,8% nel 2018) al 136,8% nel 2020 per salire ancora nel 2021 al 137,4%. Il governo prevede 135,2% nel 2020, 133,4% nel 2021.</p>
      <blockquote>L’economia italiana – si legge nel rapporto – si è bloccata all’inizio del 2018 e non mostra ancora segni di una r<b>ipresa significativa.</b> Nel 2020 – prevede la Commissione -, la crescita è destinata a riprendersi modestamente a seguito della crescente domanda esterna e della moderata spesa delle famiglie, sebbene quest’ultima sarà parzialmente attenuata dall’indebolimento del mercato del lavoro”</blockquote>
      <p>La <b>revisione al ribasso</b> è per tutta la zona euro. A pesare, dice la Commissione, le tensioni commerciali globali. La Commissione ha così ridotto le sue previsioni economiche per la zona euro nel 2019 e nel 2020, destinata a crescere ad un ritmo dell’1,1% quest’anno e dell’1,2% nel 2020. Nelle sue precedenti previsioni, pubblicate a maggio, la Commissione europea aveva stimato un tasso di crescita dell’1,2% per la zona euro nel 2019 e dell’1,5% per il 2020.</p>
      <blockquote>Il fatto che nei prossimi due anni la crescita non dovrebbe più rimbalzare in modo significativo è un cambiamento importante rispetto alle <b>previsioni precedenti</b> e si basa sulla valutazione che molte delle caratteristiche del rallentamento globale saranno persistenti (…) La cosa più importante è che l’impennata delle tensioni commerciali e l’elevata incertezza sulle politiche commerciali hanno probabilmente causato danni durevoli al commercio mondiale.</blockquote>
      <p>Duro il commento del vicepresidente della Commissione <b>Valdis Dombrovskis</b> dopo la pubblicazione delle nuove stime Ue.</p>
      <blockquote>Esorto, da una parte, tutti i paesi della Ue con <b>livelli elevati di debito pubblico</b> a perseguire politiche di bilancio prudenti e a intraprendere un percorso di riduzione del livello del debito. Dall’altra parte, invito gli Stati membri che dispongono di margini di bilancio a utilizzarli fin d’ora.</blockquote>
    </article>
  </body>
</html>