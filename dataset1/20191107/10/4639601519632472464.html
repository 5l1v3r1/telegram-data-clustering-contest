<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/world/kina-ipa-stadiaki-arsi-dasmon-gia-tin-epiteyksi-symfonias/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T10:14:02+00:00"/>
    <meta property="og:title" content="Κίνα – ΗΠΑ : Σταδιακή άρση δασμών για την επίτευξη συμφωνίας"/>
    <meta property="og:description" content="Η Κίνα και οι ΗΠΑ συμφώνησαν τις τελευταίες δύο εβδομάδες την ακύρωση δασμών που επιβλήθηκαν κατά τη διάρκεια του εμπορικού τους πολέμου, σε διαφορετικές φάσεις, όπως ανακοίνωσε το κινεζικό υπουργείο Εμπορίου σήμερα."/>
  </head>
  <body>
    <article>
      <h1>Κίνα – ΗΠΑ : Σταδιακή άρση δασμών για την επίτευξη συμφωνίας</h1>
      <h2>Η Κίνα και οι ΗΠΑ συμφώνησαν τις τελευταίες δύο εβδομάδες την ακύρωση δασμών που επιβλήθηκαν κατά τη διάρκεια του εμπορικού τους πολέμου, σε διαφορετικές φάσεις, όπως ανακοίνωσε το κινεζικό υπουργείο Εμπορίου σήμερα.</h2>
      <address><time datetime="2019-11-07T10:14:02+00:00">07 Nov 2019, 10:14</time> by <a rel="author">ΤοΒΗΜΑ Team</a></address>
      <p>Η Κίνα και οι ΗΠΑ συμφώνησαν τις τελευταίες δύο εβδομάδες την ακύρωση δασμών που επιβλήθηκαν κατά τη διάρκεια του εμπορικού τους πολέμου, σε διαφορετικές φάσεις, όπως ανακοίνωσε το κινεζικό υπουργείο Εμπορίου σήμερα.</p>
      <p>Η Κίνα και οι ΗΠΑ πρέπει να ακυρώσουν ταυτόχρονα κάποιους δασμούς που έχει επιβάλει η μία πλευρά σε προϊόντα της άλλης προκειμένου να επιτευχθεί η «φάση 1» μιας εμπορικής συμφωνίας, δήλωσε ο Γκάο Φενγκ, εκπρόσωπος του υπουργείου.</p>
      <p>
        <a href="https://www.in.gr/2019/11/07/politics/diplomatia/kypros-esoda-93-dis-dolaria-gia-18-xronia-apo-tin-afroditi/">Κύπρος : Έσοδα 9,3 δισ. δολάρια για 18 χρόνια από την «Αφροδίτη»</a>
      </p>
      <h3>Ακύρωση δασμών για την συμφωνία</h3>
      <p>Η ακύρωση των δασμών είναι μια σημαντική προϋπόθεση για να υπάρξει μια συμφωνία, δήλωσε ο ίδιος σε τακτική ενημέρωση των δημοσιογράφων.</p>
      <p>Η αναλογία των δασμών που θα ακυρωθούν πρέπει να είναι η ίδια, και το πόσοι δασμοί θα πρέπει να αρθούν μπορεί να αποτελέσει αντικείμενο διαπραγμάτευσης, δήλωσε ο Γκάο σε δημοσιογράφους.</p>
      <p>«Ο εμπορικός πόλεμος ξεκίνησε με δασμούς και θα πρέπει να τερματιστεί με την ακύρωση των δασμών», δήλωσε ο Γκάο σε δημοσιογράφους, χωρίς ωστόσο να δίνει συγκεκριμένο χρονοδιάγραμμα.</p>
      <p>Πηγή είχε δηλώσει στο Reuters ότι Κινέζοι διαπραγματευτές θέλουν οι ΗΠΑ να ακυρώσουν τους δασμούς ύψους 15% σε κινεζικά προϊόντα αξίας περίπου 125 δισεκ. δολαρίων που τέθηκαν σε ισχύ την 1η Σεπτεμβρίου.</p>
      <h3>«Το Πεκίνο πιέζει για άρση όλων των δασμών»</h3>
      <p>Θέλουν επίσης να αρθούν παλαιότεροι δασμοί ύψους 25% σε εισαγωγές αξίας περίπου 250 δισεκ. δολαρίων όπως μηχανήματα, ημιαγωγοί και έπιπλα.</p>
      <p>Πρόσωπο που γνωρίζει τη διαπραγματευτική θέση της Κίνας δήλωσε ότι το Πεκίνο πιέζει την Ουάσινγκτον «να αρθούν όλοι οι δασμοί το συντομότερο δυνατόν».</p>
      <p>Αυτόν τον μήνα ίσως να υπογραφεί μια συμφωνία από τον Αμερικανό πρόεδρο Ντόναλντ Τραμπ και τον Κινέζο ομόλογό του Σι Τζινπίνγκ σε τοποθεσία που δεν έχει ακόμα καθοριστεί.</p>
      <p>Δεκάδες σημεία έχουν προταθεί για τη συνάντηση των δύο ηγετών, που αρχικά είχε προγραμματιστεί να λάβει χώρα στο περιθώριο της ακυρωθείσας πλέον συνόδου κορυφής του Νοεμβρίου των ηγετών των χωρών Ασίας και Ειρηνικού στη Χιλή, δήλωσε χθες στο Reuters υψηλόβαθμος αξιωματούχος της αμερικανικής κυβέρνησης.</p>
      <p>Μια πιθανή τοποθεσία ήταν το Λονδίνο, όπου οι δύο ηγέτες μπορούν να συναντηθούν ύστερα από τη σύνοδο του ΝΑΤΟ στην οποία αναμένεται να παρευρεθεί ο Τραμπ στις 3-4 Δεκεμβρίου, σύμφωνα με τον αξιωματούχο. Ο Γκάο αρνήθηκε να πει πότε και πού μπορεί να λάβει χώρα μια τέτοια συνάντηση.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/07/finance/ti-allazei-sti-dei-pos-tha-idiotikopoiithei-i-depa/">Τι αλλάζει στη ΔΕΗ – Πώς θα ιδιωτικοποιηθεί η ΔΕΠΑ – Ολο το νομοσχέδιο</a>
      </p>
    </article>
  </body>
</html>