<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188231/Winkeldief-vast-na-uitzending-opsporingsprogramma-Bureau-Rijnmond"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-07T10:34:50+00:00"/>
    <meta property="og:title" content="Winkeldief vast na uitzending opsporingsprogramma Bureau Rijnmond"/>
    <meta property="og:description" content="De politie heeft donderdagochtend een 34-jarige Rotterdammer opgepakt, nadat beelden van hem waren getoond in Bureau Rijnmond, het opsporingsprogramma van Rijnmond en de politie. De man werd gezocht voor een winkeldiefstal, waarbij een voorbijganger gewond raakte."/>
  </head>
  <body>
    <article>
      <h1>Winkeldief vast na uitzending opsporingsprogramma Bureau Rijnmond</h1>
      <address>
        <time datetime="2019-11-07T10:34:50+00:00">07 Nov 2019, 10:34</time>
      </address>
      <h4>De politie heeft donderdagochtend een 34-jarige Rotterdammer opgepakt, nadat beelden van hem waren getoond in Bureau Rijnmond, het opsporingsprogramma van Rijnmond en de politie. De man werd gezocht voor een winkeldiefstal, waarbij een voorbijganger gewond raakte.</h4>
      <p>De man sloeg afgelopen zomer zijn slag bij een supermarkt aan de Hellevoetstraat in Rotterdam-Zuid. Hij werd gesnapt door een winkelmedewerker en zette het op een lopen.</p>
      <p>Een oplettende man hoorde de medewerker roepen en hield de dief in het voorbijgaan tegen. Die wist zich los te trekken, waardoor de omstander voorover op de grond viel en zijn pols brak.</p>
      <p>Er werd een onderzoek gestart naar de winkeldief. Het Openbaar Ministerie (OM) gaf vorige maand toestemming om beelden van de man te tonen in Bureau Rijnmond. En met succes: de tips stroomden binnen. De man kon donderdagochtend in zijn huis worden opgepakt.</p>
    </article>
  </body>
</html>