<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/07/gyrciia-iska-da-e-florida-na-balkanite-za-pensioneri.428834"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T10:58:00+00:00"/>
    <meta property="og:title" content="Гърция иска да е &quot;Флорида на Балканите&quot; за пенсионери"/>
    <meta property="og:description" content="Обсъждало се въвеждане на португалския модел | Dnes.bg"/>
  </head>
  <body>
    <article>
      <h1>Гърция иска да е "Флорида на Балканите" за пенсионери</h1>
      <h2>Обсъждало се въвеждане на португалския модел</h2>
      <address><time datetime="2019-11-07T10:58:00+00:00">07 Nov 2019, 10:58</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Гърция планира да въведе стимули за пенсионери от Северна Европа да се установят в страната и по този начин да се превърне във "Флорида на Балканите", съобщава "Катимерини". <br/><br/>Такива мерки са били обсъдени вчера на заседание в резиденцията на премиера Кириакос Мицотакис. Това, което се дискутира, е въвеждането на португалския модел.<br/><br/>Според него пенсионерите, които прехвърлят данъчния си адрес в страната и пребивават в нея за определен период от време, се освобождават за десет години от данък върху доходите, които получават от родината си. <br/><br/>Както показва португалският опит, ползите за гръцката икономика от заселването на северноевропейски пенсионери биха били от увеличаване на потреблението и от вероятните инвестиции в недвижими имоти. Ако бъде взето подобно решение, от данък биха били освободени не само пенсиите на преселниците, но и всякакви доходи, които евентуално получават от недвижими имоти, както и дивиденти от акции навсякъде по света.</p>
    </article>
  </body>
</html>