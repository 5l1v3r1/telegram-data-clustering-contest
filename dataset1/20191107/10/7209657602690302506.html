<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/accoltellata-treno-1.4873793"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-07T10:54:25+00:00"/>
    <meta property="og:title" content="Bologna, donna accoltellata sul treno. E' grave, ipotesi movente passionale"/>
    <meta property="og:description" content="Aggressione sul Frecciarossa partito da Torino e diretto a Roma, due feriti. Preso addetto alle pulizie, accusato di tentato omicidio. Ritardi fino a 25 minuti"/>
  </head>
  <body>
    <article>
      <h1>Bologna, donna accoltellata sul treno. E' grave, ipotesi movente passionale</h1>
      <h2>Aggressione sul Frecciarossa partito da Torino e diretto a Roma, due feriti. Preso addetto alle pulizie, accusato di tentato omicidio. Ritardi fino a 25 minuti</h2>
      <address><time datetime="2019-11-07T10:54:25+00:00">07 Nov 2019, 10:54</time> by <a rel="author">il Resto del Carlino</a></address>
      <figure>
        <video src="https://vr-media.storage.googleapis.com/video/cre_80/encoded/e94e1e4c-f4a8-4fe6-bcda-d5ba157ab271.mp4"/>
        <figcaption>Accoltellamento Bologna, cosa è successo sul treno. Video&amp;pub_custom_params=department=bologna</figcaption>
      </figure>
      <p>Bologna, 7 novembre 2019 – Terrore sul <b>treno </b>tra le stazioni di <b>Reggio Emilia</b> e <b>Bologna</b>. Poco dopo le 10.30 una donna di 41 anni di <b>Milano</b> è stata <b><a href="https://www.ilrestodelcarlino.it/bologna/cronaca/video/accoltellata-treno-1.4873874">accoltellata (video)</a> </b>nel territorio di Modena<b> </b>sul <b>Frecciarossa AV 9309</b> partito da Torino e diretto a Roma. Diversi fendenti hanno colpito la vittima, che è stata portata via intubata ed è ricoverata in <b>Rianimazione </b>all'<b>Ospedale Maggiore</b>, in <b>prognosi riservata</b>.</p>
      <p>L'aggressore, un calabrese di 47 anni, è un operatore della ditta esterna di pulizie, la vittima una dipendente della ditta esterna che effettua i servizi di ristorazione sul treno. L'ipotesi è quella del <b>movente passionale <a href="https://www.ilrestodelcarlino.it/bologna/cronaca/video/accoltellamento-1.4874026">(video)</a></b>. Pare, infatti, che la donna e l'accoltellatore si conoscessero.</p>
      <p>Il 47enne si trova in <b>stato di fermo</b> con l'ipotesi di reato di<b> tentato omicidio. </b>Gli atti, visto che l'aggressione si è compiuta a Modena, potrebbero essere trasferiti dopo la convalida del fermo alla Procura di Modena.</p>
      <slideshow>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4874231.1573135395%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=439&amp;fmt=jpg"/>
          <figcaption>Aggressione sul treno a Bologna (FotoSchicchi)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4874232.1573135395%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=439&amp;fmt=jpg"/>
          <figcaption>Scientifica in azione (FotoSchicchi)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4874233.1573135395%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=439&amp;fmt=jpg"/>
          <figcaption>(FotoSchicchi)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4874234.1573135395%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>Gli altri treni hanno riportato ritardi fino a 25 minuti (FotoSchicchi)</figcaption>
        </figure>
        <figcaption>
          <a href="https://www.ilrestodelcarlino.it/bologna/cronaca/foto/accoltellamento-1.4874235">Accoltellamento sul treno a Bologna. Foto</a>
        </figcaption>
      </slideshow>
      <p>Anche un secondo uomo è rimasto <b>ferito</b> lievemente: si tratta di un passeggero di 44 anni, di Parma, che ha tentato di difendere la donna. L'aggressore, che impugnava un piccolo coltello a serramanico, è stato immobilizzato dalle altre persone che erano presenti sul treno e poi <b>arrestato</b> dalla Polfer.</p>
      <p>Il treno è stato fermato per consentire alla <b>polizia scientifica </b>di eseguire i rilievi (<a href="https://www.ilrestodelcarlino.it/bologna/cronaca/foto/accoltellamento-1.4874235"><b>foto</b></a>). I passeggeri sono stati trasferiti su altri convogli, mentre il Frecciarossa, una volta terminate le operazioni, è stato portato al deposito.</p>
      <p>Disagi per la <b>circolazione ferroviaria</b>, tornata alla normalità intorno all 11.40: i convogli in viaggio hanno subito <b>ritardi </b>fino a 25 minuti.</p>
      <figure>
        <video src="https://vr-media.storage.googleapis.com/video/cre_80/encoded/5b52d5a6-80df-45db-9708-bcf45309ec39.mp4"/>
        <figcaption>Bologna, accoltellata sul treno. Frecciarossa fermo in stazione, video</figcaption>
      </figure>
      <h3>L'uomo fermato sarà licenziato</h3>
      <p><b>Sarà licenziato</b> il 47enne addetto di una ditta di pulizie che in mattinata ha accoltellato e ferito una donna a bordo di un treno Frecciarossa. È la stessa <b>Dussmann Service</b>, azienda di Capriate San Gervasio (Bergamo) a riferire che si dissocia "senza riserve dal comportamento del dipendente" e che "tutte le pratiche necessarie al suo licenziamento immediato sono già state avviate".</p>
      <p>La Società dice anche che "il dipendente non aveva precedenti per reati di tipo penale e che, prima di questo episodio, la sua condotta è sempre stata conforme ad ogni regolamento. La politica aziendale prevede continui corsi di formazione e aggiornamento, per garantire sempre rapporti ineccepibili tra personale e personale ferroviario, personale di altre Società e viaggiatori".</p>
      <p>Pertanto Dussmann Service "condanna incondizionatamente la condotta del dipendente. Lo standard internazionale di certificazione SA 8000 garantisce l'assoluto rispetto dei principi promossi dall'Azienda e ne certifica l'indefesso impegno per un'osservanza senza riserve".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/cronaca/video/accoltellata-treno-1.4873874"/>
        <a href="https://www.ilrestodelcarlino.it/bologna/cronaca/video/accoltellamento-1.4874026"/>
        <a href="https://www.ilrestodelcarlino.it/bologna/cronaca/foto/accoltellamento-1.4874235"/>
      </related>
    </article>
  </body>
</html>