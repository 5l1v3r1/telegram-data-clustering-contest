<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/07/4-1-milliard-ember-internetezik?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-07T10:09:47+00:00"/>
    <meta property="og:title" content="4,1 milliárd ember internetezik"/>
    <meta property="og:description" content="Megnégyszereződött az internethasználat 2005 óta, de a nők lemaradnak a férfiak mögött."/>
  </head>
  <body>
    <article>
      <h1>4,1 milliárd ember internetezik</h1>
      <address><time datetime="2019-11-07T10:09:47+00:00">07 Nov 2019, 10:09</time> by <a rel="author">MTI </a></address>
      <p>Csaknem megnégyszereződött az internetet használók száma 2005 óta. Jelenleg mintegy 4,1 milliárd ember van a világhálón a Nemzetközi Távközlési Egyesület kedden közzétett jelentése szerint, amely arra is felhívta a figyelmet, hogy a világ egyes térségeiben a nők lemaradnak e téren a férfiak mögött.</p>
      <p>A világ női népességének több mint fele, 52 százalék még nem használja az internetet, a férfiak esetében ez az arány csak 42 százalék. Az Egyesült Államok kivételével a világ minden térségében több férfi felhasználója van a világhálónak, mint nő - derül ki a jelentésből.</p>
      <p>Az internetet mostanra a világ lakosságának 53,6 százaléka használja, ám 3,6 milliárd ember még nem csatlakozott a világhálóra, főként a kevésbé fejlett országokban.</p>
      <p>"Szükség van célzott erőfeszítésekre annak érdekében, hogy csökkentsük a szélessávhasználat árát, és innovatív politikák kellenek a hálózatok kiterjesztésének finanszírozására" - mondta Doreen Bogdan-Martin, az ITU telekommunikációs fejlesztési részlegének vezetője.</p>
      <p>Az internetre leggyakrabban mobiltelefonokról csatlakoznak a felhasználók, és az ITU becslései szerint a világ lakosságának 96 százaléka él olyan helyen, ahol könnyen elérhetőek a mobilhálózatok, amelyek 93 százaléka manapság 3G vagy annál magasabb szintű.</p>
      <p>A jelentés felhívja a figyelmet arra, hogy Afrikában, az arab országokban és az ázsiai-csendes-óceáni térségben nő a szakadék a férfi és a női internethasználók között. A szakadékot szélesíti, hogy a férfiaknak nagyobb arányban van mobiltelefonjuk.</p>
    </article>
  </body>
</html>