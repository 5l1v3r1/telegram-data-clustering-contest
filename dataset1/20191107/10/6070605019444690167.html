<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Dos-extreballadors-Twitter-Arabia-Saudita_0_2339766114.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T10:29:20+00:00"/>
    <meta property="og:title" content="Dos extreballadors de Twitter van espiar per a l'Aràbia Saudita"/>
    <meta property="og:description" content="Els acusen de passar dades personals d'usuaris opositors o crítics del règim de Riad"/>
  </head>
  <body>
    <article>
      <h1>Dos extreballadors de Twitter van espiar per a l'Aràbia Saudita</h1>
      <h2>Els acusen de passar dades personals d'usuaris opositors o crítics del règim de Riad</h2>
      <address>
        <time datetime="2019-11-07T10:29:20+00:00">07 Nov 2019, 10:29</time>
      </address>
      <p>La fiscalia nord-americana acusa dos extreballadors de Twitter i un ciutadà saudita d'espiar per al regne de l'Aràbia Saudita, al qual haurien facilitat dades personals de milers d'usuaris d'aquesta xarxa social a canvi de diners.</p>
      <p>Un dels extreballadors, el ciutadà nord-americà Ahmad Abouammo, ha estat detingut a Seattle i està empresonat a l'espera d'una vista judicial, mentre que els altres dos acusats estan presumptament a l'Aràbia saudita.</p>
      <p>La denúncia del departament de Justícia nord-americà acusa Abuoammo d'intervenir fins a 6.000 comptes de Twitter, entre els quals es compten 33 pels quals Riad havia fet un requeriment oficial a Twitter. L'extreballador va accedir repetidament al compte de Twitter d'un crític de la família reial saudita l'any 2015 i va poder extreure'n el seu mail i número de telèfon, cosa que va fer amb d'altres opositors i crítics al règim. Aquell mateix any, Twitter va descobrir el seu accés no autoritzat a dades personals i el va fer fora.</p>
      <p>Els altres dos acusats són un altre extreballador de la xarxa, el també nord-americà Ali Alzabarah, i un ciutadà saudita Ahmed Almutairi, que treballava per a la família reial saudita i servia d'enllaç dels altres dos amb el règim.</p>
      <p>L’acusació del departament de Justícia posa en entredit un aliat dels EUA, l'Aràbia Saudita, que manté una estreta relació amb el president Donald Trump, que ha reiterat el seu suport al príncep hereu saudita, Mohamed bin Salman, fins i tot després que els seus propis serveis d'intel·ligència l'assenyalessin com a responsable de <a href="https://www.ara.cat/internacional/asfixiant-Treieu-me-claustrofobic-paraules-Khashoggi_0_2123787775.html">l'assassinat brutal del periodista del <i>Washington Post</i> Jamal Khashoggi</a>.</p>
      <p><a href="https://www.ara.cat/internacional/Bufetada-Senat-Trump-Arabia-Saudita_0_2142985835.html">Legisladors republicans i demòcrates han criticat oficialment la conducta de Riad</a> en aquest cas i també pel seu paper a la guerra al Iemen. Però la Casa Blanca de Trump s'ha mantingut fidel al seu aliat.</p>
    </article>
  </body>
</html>