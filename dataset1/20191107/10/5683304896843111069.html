<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/football/2019/11/07/uefa-champions-league-2019-20-group-stage-live-updates-real-madrid-juventus-psg.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-07T10:28:00+00:00"/>
    <meta property="og:title" content="പ്രതാപകാലം ഓർമിപ്പിച്ച് ‘റിയൽ’ മഡ്രിഡ്; പതിനെട്ടുകാരൻ റോഡ്രിഗോയ്ക്ക് ഹാട്രിക്"/>
    <meta property="og:description" content="മഡ്രിഡ്∙ ക്രിസ്റ്റ്യാനോ റൊണാൾഡോ യുഗത്തിനുശേഷം 'വിസ്മൃതിയിലാണ്ട' സ്പാനിഷ് വമ്പൻമാരായ റയൽ മഡ്രി‍ഡ് തിരിച്ചുവരുന്നു. ചാംപ്യൻസ് ലീഗ് ഫുട്ബോളിന്റെ.UEFA Champions League. UCL 2019-20. Real Madrid FC. Juventus FC. Atletico Madrid. PSG. Manchester City. Malayalam Football News. മലയാളം ഫുട്ബോൾ വാർത്തകൾ. പിഎസ്‌ജി. യുവെന്റസ്. റയൽ മഡ്രിഡ്. റോഡ്രിഗോ.Football News. Malayalam Football News. Sports Magazine. Manorama Online"/>
  </head>
  <body>
    <article>
      <h1>പ്രതാപകാലം ഓർമിപ്പിച്ച് ‘റിയൽ’ മഡ്രിഡ്; പതിനെട്ടുകാരൻ റോഡ്രിഗോയ്ക്ക് ഹാട്രിക്</h1>
      <address><time datetime="2019-11-07T10:28:00+00:00">07 Nov 2019, 10:28</time> by <a rel="author">മനോരമ ലേഖകൻ</a></address>
      <p>മഡ്രിഡ്∙ ക്രിസ്റ്റ്യാനോ റൊണാൾഡോ യുഗത്തിനുശേഷം ‘വിസ്മൃതിയിലാണ്ട’ സ്പാനിഷ് വമ്പൻമാരായ റയൽ മഡ്രി‍ഡ് തിരിച്ചുവരുന്നു. ചാംപ്യൻസ് ലീഗ് ഫുട്ബോളിന്റെ ഗ്രൂപ്പ് ഘട്ടത്തിൽ തുർക്കിയിൽനിന്നുള്ള ഗലാട്ട്സറെയെ ഗോൾമഴയിൽ മുക്കിയാണ് റയൽ വീണ്ടും ‘റിയൽ’ മഡ്രിഡായത്. ബ്രസീലിയൻ കൗമാര താരം റോഡ്രിഗോയുടെ ഹാട്രിക് ചിറകിലേറി എതിരില്ലാത്ത ആറു ഗോളുകൾക്കാണ് റയൽ ഗലാട്ട്സറെയെ തകർത്തത്. ഫ്രഞ്ച് താരം കരിം ബെൻസേമ ഇരട്ടഗോളുമായി വരവറിയിച്ചപ്പോൾ, ക്യാപ്റ്റൻ കൂടിയായ പ്രതിരോധതാരം സെർജിയോ റാമോസ് വകയാണ് ശേഷിക്കുന്ന ഗോൾ.</p>
      <p>മറ്റു മത്സരങ്ങളിൽ ബയൺ മ്യൂണിക് ഒളിംപ്യാക്കോസിനെയും (2–0), യുവെന്റസ് ലോക്കോമോട്ടീവ് മോസ്കോയെയും (2–1), പിഎസ്ജി ക്ലബ് ബ്രൂഗ്സിനെയും (1–0), ടോട്ടനം ഹോട്സ്പർ റെഡ് സ്റ്റാർ ബെൽഗ്രേഡിനെയും (4–0), ബയർ ലെവർക്യൂസൻ അത്‌ലറ്റിക്കോ മഡ്രിഡിനെയും (2–1) തോൽപ്പിച്ചു. കരുത്തരായ മാഞ്ചസ്റ്റർ സിറ്റിയെ അറ്റ്‌ലാന്റയും (1–1), ഷാക്തർ ഡോണെട്സ്കിനെ ഡൈനാമോ സാഗ്രെബും (3–3) സമനിലയിൽ തളച്ചു. ഇതിൽ യുവെന്റസ്, പിഎസ്ജി, ബയേണ്‍ മ്യൂണിക് ടീമുകൾ പ്രീക്വാർട്ടർ ഉറപ്പാക്കിയിട്ടുണ്ട്.</p>
      <p>
        <b>∙ പത്തരമാറ്റുള്ള പതിനെട്ടുകാരൻ</b>
      </p>
      <p>സൂപ്പർ‌താരം നെയ്മറിന്റെ വഴിയേ ബ്രസീലിയൻ ക്ലബ് സാന്റോസിൽനിന്ന് സ്പെയിനിലേക്കെത്തിയ പതിനെട്ടുകാരൻ താരം റോഡ്രിഗോയുടെ മിന്നും പ്രകടനമാണ് ഗലാട്ട്‌സറെയ്ക്കെതിരെ റയലിന് ഉജ്വല വിജയം സമ്മാനിച്ചത്. 4, 7, 90+2 മിനിറ്റുകളിലായി ഹാട്രിക് പൂർത്തിയാക്കിയ റോ‍ഡ്രിഗോ, റയലിന്റെ തന്നെ ഇതിഹാസ താരം റൗൾ ഗോൺസാലസിനു ശേഷം ചാംപ്യൻസ് ലീഗിൽ ഹാട്രിക് നേടുന്ന പ്രായം കുറഞ്ഞ താരമായി.</p>
      <figure>
        <iframe src="https://www.youtube.com/embed/8nRawx5TUzg" width="560" height="315" data-service="Youtube" scrolling="no"/>
      </figure>
      <p>14–ാം മിനിറ്റിൽ ടോണി ക്രൂസിനെ എതിർടീം താരം വീഴ്ത്തിയതിനു ലഭിച്ച പെനൽറ്റിയിൽനിന്ന് റോഡ്രിഗോയ്ക്ക് ഹാട്രിക് തികയ്ക്കാൻ അവസരമുണ്ടായിരുന്നെങ്കിലും റയൽ നായകൻ കൂടിയായ സെർജിയോ റാമോസാണ് കിക്കെടുത്തത്. താരം ലക്ഷ്യം കാണുകയും ചെയ്തു. പിന്നീട് ഇൻജറി ടൈമിലാണ് റോഡ്രിഗോയ്ക്ക് ഹാ‍ട്രിക് പൂർത്തിയാക്കാൻ അവസരം ലഭിച്ചത്. 45, 81 മിനിറ്റുകളിലാണ് ബെൻസേമ ഗോൾ നേടിയത്. ഇതിൽ ആദ്യ ഗോളിന് വഴിയൊരുക്കിയതും റോഡ്രിഗോ ആയിരുന്നു. പിന്നീട് ഇൻജറി ടൈമിൽ റോഡ്രിഗോയ്ക്ക് ഹാട്രിക് ഗോളിന് അവസരമൊരുക്കി ബെൻസേമ ‘കടം വീട്ടി’.</p>
      <p>അതേസമയം, ഗ്രൂപ്പ് എയിലെ മറ്റൊരു മത്സരത്തിൽ ജയിച്ചകയറിയ ഫ്രഞ്ച് ക്ലബ് പിഎസ്ജി പ്രീക്വാർട്ടറിൽ സ്ഥാനമുറപ്പിച്ചു. ബൽജിയത്തിൽനിന്നുള്ള ക്ലബ് ബ്രൂഗ്സിനെ എതിരില്ലാത്ത ഒരു ഗോളിനാണ് പിഎസ്ജി തകർത്തത്. 21–ാം മിനിറ്റിൽ അർജന്റീന താരം മൗറോ ഇക്കാർഡിയാണ് വിജയഗോൾ നേടിയത്. ഇതോടെ നാലു മത്സരങ്ങളിൽനിന്ന് പിഎസ്ജിക്ക് 12 പോയിന്റായി. നാലു കളികളിൽനിന്ന് ഏഴു പോയിന്റുമായി റയലും പ്രീക്വാർട്ടർ യോഗ്യതയ്ക്കരികെയുണ്ട്.</p>
      <p>
        <b>∙ യോഗ്യത ഉറപ്പാക്കി ബയേൺ</b>
      </p>
      <p>ഗ്രൂപ്പ് ബിയിൽ റോബർട്ട് ലെവൻഡോവിസ്കിയുടെ മിന്നുന്ന ഫോമിന്റെ കരുത്തിൽ വിജയക്കുതിപ്പു തുടരുന്ന ജർമൻ വമ്പൻമാരായ ബയേൺ മ്യൂണിക്കും പ്രീക്വാർട്ടറിൽ സ്ഥാനമുറപ്പിച്ചു. ഗ്രീക്ക് ക്ലബ് ഒളിംപ്യാക്കോസിനെ എതിരില്ലാത്ത രണ്ടു ഗോളുകൾക്കാണ് ബയേൺ തോൽപ്പിച്ചത്. ലെവൻഡോവിസ്കി (69), ഇവാൻ പെരിസിച്ച് (89) എന്നിവരാണ് ഗോൾ നേടിയത്. വിജയത്തോടെ നാലു കളികളിൽനിന്ന് 12 പോയിന്റുമായാണ് ബയേൺ യോഗ്യത ഉറപ്പാക്കിയത്.</p>
      <p>ഗ്രൂപ്പിലെ മറ്റൊരു മത്സരത്തിൽ റെഡ് സ്റ്റാർ ബെൽഗ്രേഡിനെ എതിരില്ലാത്ത നാലു ഗോളുകൾക്ക് തകർത്ത് ഇംഗ്ലിഷ് ക്ലബ് ടോട്ടനം ഹോട്സ്പർ പ്രീക്വാർട്ടറിന് അരികിലെത്തി. ദക്ഷിണകൊറിയൻ താരം സൺ ഹ്യൂങ് മിന്നിന്റെ ഇരട്ടഗോളുകളാണ് ടോട്ടനത്തിന് തകർപ്പൻ വിജയം സമ്മാനിച്ചത്. 57, 61 മിനിറ്റുകളിലായിരുന്നു സണ്ണിന്റെ ഗോളുകൾ. കഴിഞ്ഞ ദിവസം എവർട്ടൻ താരം ആന്ദ്രെ ഗോമസിനെതിരായ ഗുരുതര ഫൗളിനു ശേഷം പൊട്ടിക്കരഞ്ഞ സൺ, ആദ്യ ഗോൾ നേടിയ ശേഷം ആഘോഷം ഒഴിവാക്കി. ലോ സെൽസോ (34), ക്രിസ്റ്റ്യൻ എറിക്സൻ (85) എന്നിവരുടെ വകയാണ് ശേഷിച്ച ഗോളുകൾ. അടുത്ത രണ്ടു കളികളിൽനിന്ന് ഒരു വിജയം നേടിയാൽ ടോട്ടനത്തിന് പ്രീക്വാർട്ടറിലെത്താം.</p>
      <p>
        <b>∙ ഇൻജറി ടൈം ഗോളിൽ യുവെയ്ക്കും യോഗ്യത</b>
      </p>
      <p>ഗ്രൂപ്പ് ഡിയിൽ റഷ്യൻ ക്ലബ്ബായ ലോക്കോമോട്ടീവ് മോസ്കോയെ തകർത്ത് യുവെന്റസും ചാംപ്യൻസ് ലീഗ് പ്രീക്വാർട്ടർ ഉറപ്പാക്കി. സമനിലയിലേക്കു നീങ്ങിയ മത്സരത്തിന്റെ ഇൻജറി ടൈമിൽ പകരക്കാരൻ താരം ഡഗ്ലസ് കോസ്റ്റയാണ് യുവെയുടെ വിജയഗോൾ നേടിയത്. ആരോൺ റാംസി (3) വകയാണ് യുവെയുടെ ആദ്യ ഗോൾ. അൽ മിരാന്‍ചുക്കാണ് മോസ്കോയുടെ ഏക ഗോൾ നേടിയത്. വിജയത്തോടെ നാലു കളികളിൽനിന്ന് 10 പോയിന്റുമായാണ് യുവെ പ്രീക്വാർട്ടർ ഉറപ്പാക്കിയത്.</p>
      <p>അതേസമയം, ഗ്രൂപ്പിലെ മറ്റൊരു മത്സരത്തിൽ ബയേർ ലെവർക്യൂസനോട് അപ്രതീക്ഷിത തോൽവി പിണഞ്ഞത് അത്‌ലറ്റിക്കോ മഡ്രിഡിന് തിരിച്ചടിയായി. ഒന്നിനെതിരെ രണ്ടു ഗോളുകൾക്കാണ് ലെവർക്യൂസൻ അത്‌ലറ്റിക്കോ മഡ്രിഡിനെ തകർത്തത്. 41–ാം മിനിറ്റിൽ അത്‍ലറ്റിക്കോ താരം തോമസ് പാർട്ടി വഴങ്ങിയ സെൽഫ് ഗോളാണ് ലെവർക്യൂസിന് ലീഡ് സമ്മാനിച്ചത്. 55–ാം മിനിറ്റിൽ വോളണ്ട് അവരുടെ ലീഡ് വർധിപ്പിച്ചു.  84–ാം മിനിറ്റിൽ ലെവർക്യൂസൻ താരം നദീം അമീരി ചുവപ്പുകാർഡ് കണ്ടു പുറത്തുപോയതിനു ശേഷം അൽവാരോ മൊറാത്തയാണ് അത്‌ലറ്റിക്കോയുടെ ആശ്വാസ ഗോൾ നേടിയത്.</p>
      <p>
        <b>∙ ഗോളിയുടെ ഗ്ലൗവണിഞ്ഞ് വാൽക്കർ</b>
      </p>
      <p>ഗ്രൂപ്പ് സിയിൽ ഇറ്റാലിയൻ ക്ലബ് അറ്റലാന്റയോട് സമനില വഴങ്ങിയ ഇംഗ്ലിഷ് വമ്പൻമാരായ മാഞ്ചസ്റ്റർ സിറ്റി പ്രീക്വാർട്ടർ ഉറപ്പാക്കാൻ ഇനിയും കാത്തിരിക്കണം. ഓരോ ഗോളടിച്ചാണ് ഇരു ടീമും സമനില പാലിച്ചത്. റഹിം സ്റ്റെർലിങ് ഏഴാം മിനിറ്റിൽ നേടിയ ഗോളിൽ മാ‍ഞ്ചസ്റ്റർ സിറ്റിയാണ് മത്സരത്തിൽ ലീഡു നേടിയത്. ചെൽസിയിൽനിന്ന് വായ്പാടിസ്ഥാനത്തിൽ ടീമിലെത്തിയ മാരിയോ പസാലിച്ച് 49–ാം മിനിറ്റിൽ നേടിയ ഗോളിൽ അറ്റലാന്റ സമനില പിടിച്ചു. മത്സരത്തിന്റെ 81–ാം മിനിറ്റിൽ രണ്ടാം ഗോൾകീപ്പർ ക്ലോഡിയോ ബ്രാവോ ചുവപ്പുകാർഡ് പുറത്തുപോയതിനാൽ 10 പേരുമായാണ് സിറ്റി മത്സരം പൂർത്തിയാക്കിയത്.</p>
      <p>ആദ്യപകുതിക്കുശേഷം ഒന്നാം നമ്പർ ഗോൾകീപ്പർ എഡേഴ്സനു പകരമാണ് ബ്രാവോ സിറ്റി വല കാക്കാനെത്തിയത്. രണ്ടാം ഗോൾകീപ്പറിനു ചുവപ്പുകാർഡ് ലഭിച്ചതോടെ പ്രതിരോധത്തിലെ കരുത്തൻ കൈൽ വാൽക്കറാണ് സിറ്റിക്കായി അവസാന 10 മിനിറ്റിൽ ഗോൾവല കാത്തത്. നാലു മത്സരങ്ങളിൽനിന്ന് 10 പോയിന്റുമായി സിറ്റി യോഗ്യതയ്ക്ക് തൊട്ടരികെയാണ്. ആദ്യ മൂന്നു കളികളിലും തോറ്റ അറ്റലാന്റയുടെ ആദ്യ പോയിന്റാണ് സിറ്റിക്കെതിരായ സമനിലയിൽനിന്ന് ലഭിച്ചത്. ഗ്രൂപ്പിലെ രണ്ടാം മത്സരത്തിൽ ഷാക്തർ ഡോണെട്സ്കും ഡൈനാമോ സാഗ്രെബും സമനിലയിൽ പിരിഞ്ഞു. ഇരു ടീമും മൂന്നു ഗോൾ വീതം നേടി.</p>
      <p>
        <b>English Summary: UEFA Champions League 2019-20, Group Stage, Live Updates</b>
      </p>
    </article>
  </body>
</html>