<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425317/kinhtopoihthhkan-oi-mathhtes-ths-rodoy-gia-thn-epilysh-problhmatwn-ths-ekpaideyshs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-07T10:30:02+00:00"/>
    <meta property="og:title" content="Κινητοποιήθηκαν οι μαθητές της Ρόδου για την επίλυση προβλημάτων της εκπαίδευσης"/>
    <meta property="og:description" content="Στους δρόμους βγήκαν μαθητές της Ρόδου διεκδικώντας την επίλυση των προβλημάτων που αντιμετωπίζει η εκπαίδευση."/>
  </head>
  <body>
    <article>
      <h1>Κινητοποιήθηκαν οι μαθητές της Ρόδου για την επίλυση προβλημάτων της εκπαίδευσης</h1>
      <address>
        <time datetime="2019-11-07T10:30:02+00:00">07 Nov 2019, 10:30</time>
      </address>
      <p>
        <b>Στους δρόμους βγήκαν μαθητές της Ρόδου διεκδικώντας την επίλυση των προβλημάτων που αντιμετωπίζει η εκπαίδευση.<br/>Σε ανακοίνωση που εξέδωσε η ΚΝΕ επισημαίνει:</b>
      </p>
      <p>«Το Τομεακό Συμβούλιο Ρόδου της ΚΝΕ χαιρετίζουν τους μαθητές και τις μαθήτριες του νησιού μας που βρέθηκαν στο δρόμο του αγώνα δίνοντας απάντηση στα σοβαρά προβλήματα που αντιμετωπίζουν στα σχολεία τους, τις τεράστιες ελλείψεις σε καθηγητές, βιβλία και υποδομές. Με την κινητοποίησή τους έδειξαν την αντίθεση στις εξαγγελίες της ΝΔ για τη Δευτεροβάθμια Εκπαίδευση ως συνέχεια και των περσινών μεγάλων κινητοποιήσεων για το νόμο Γαβρόγλου.</p>
      <figure>
        <img src="https://www.rodiaki.gr/medias/2019/11/06/43c03126ff8c259a74133d2af8027609.jpg"/>
      </figure>
      <p>Για μια ακόμα χρονιά και στο νησί μας οι μαθητές και οι μαθήτριες σήκωσαν το ανάστημά τους και έδειξαν τη δικαιολογημένη οργή και αγανάκτηση για τα όσα βιώνουν στο σχολείο και στις ζωές τους. Βροντοφώναξαν ενάντια στο σχολείο-εξεταστικό κέντρο, όπως το έχουν διαμορφώσει παλιές και νέες κυβερνήσεις, που δεν μορφώνει ολόπλευρα τους μαθητές, τους γεμίζει άγχος και ανασφάλεια και αδειάζει τις τσέπες των γονιών τους.</p>
      <figure>
        <img src="https://www.rodiaki.gr/medias/2019/11/06/b91eddc3efdb27a1f5ba1f93b65af30d.jpg"/>
      </figure>
      <p>Η κινητοποίηση της 4ης Νοεμβρίου με τη μαζικότητα και τη ζωντάνια της έδωσε ηχηρή απάντηση σε όλα τα κρούσματα αυταρχισμού που συνάντησαν οι μαθητές στην προσπάθειά τους να κινητοποιηθούν, από όσους υπερασπίζονται την κυβερνητική πολιτική. Όπως έγινε με τη διευθύντρια Λυκείου, που έφτασε μέχρι και στο σημείο να κλειδώσει τους μαθητές μέσα στο σχολείο για να μην κινητοποιηθούν ή αντίστοιχα η απάντηση που έδωσε ο διευθυντής της Δευτεροβάθμιας ότι οι μαθητές και οι αγώνες τους είναι παράνομοι.</p>
      <p>Το μαθητικό κίνημα μπορεί και πρέπει να δυναμώσει ακόμα περισσότερο. Να δυναμώσει η συζήτηση και η αγωνιστική πρωτοβουλία στα 5μελή και 15μελή. Με συντονισμό και οργάνωση των αγώνων των μαθητών για να ενώνονται οι αγωνίες και τα όνειρά τους για ένα σχολείο και μια κοινωνία στο ύψος των αναγκών τους».</p>
      <figure>
        <img src="https://www.rodiaki.gr/medias/2019/11/06/419be3fbb11dc8e8416578d217c5e6b4.jpg"/>
      </figure>
    </article>
  </body>
</html>