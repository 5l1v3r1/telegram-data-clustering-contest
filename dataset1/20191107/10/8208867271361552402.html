<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/07/news/lufthansa_avanti_su_alitalia_trattativa_sempre_aperta-240475098/"/>
    <meta property="og:site_name" content="Repubblica.it"/>
    <meta property="article:published_time" content="2019-11-07T10:34:00+00:00"/>
    <meta property="og:title" content="Lufthansa: Alitalia ok se ristrutturata. La scadenza del 21 novembre &quot;non è realistica&quot;"/>
    <meta property="og:description" content="Il numero uno Carsten Spohr non scopre le carte: &quot;Siamo interessati se la compagnia italiana verrà ristrutturata&quot;. I tedeschi sperano in tempi più lunghi per interagire nella trattativa. Oggi i conti per il vettore che ha bisogno di una &quot;messa a punto&quot; per superare la dura concorrenza delle low cost"/>
  </head>
  <body>
    <article>
      <h1>Lufthansa: Alitalia ok se ristrutturata. La scadenza del 21 novembre "non è realistica"</h1>
      <h2>Il numero uno Carsten Spohr non scopre le carte: "Siamo interessati se la compagnia italiana verrà ristrutturata". I tedeschi sperano in tempi più lunghi per interagire nella trattativa. Oggi i conti per il vettore che ha bisogno di una "messa a punto" per superare la dura concorrenza delle low cost</h2>
      <address><time datetime="2019-11-07T10:34:00+00:00">07 Nov 2019, 10:34</time> by <a rel="author">LUCIO CILLIS</a></address>
      <p>ROMA - Lufthansa e il suo numero uno Carsten Spohr, non scoprono le carte su Alitalia. Ma un passaggio affrontato nella conferenza stampa ha chiarito che il vettore tedesco è sempre in partita: la scadenza del 21 novembre viene considerata dai vertici dei Lufthansa come "non realistica". Quindi i tempi potrebbero allungarsi come confermato ieri dai commissari straordinari di Alitalia.<br/><br/>Il cda nelle ultime ore oltre ad approvare i conti trimestrali ha anche affrontato il dossier della linea aerea italiana in amministrazione straordinaria. "La nostra posizione su Alitalia non è cambiata. Siamo interessati a una compagnia nuova e ristrutturata per l'importanza del mercato italiano. Ma non siamo interessati all'Alitalia attuale" ha ribadito Spohr, durante la conference call con gli analisti a proposito dell'interesse per il gruppo italiano.<br/>"Prima di investire c'è bisogno di una newco Alitalia perché ci sia il nostro interesse a investire". Inoltre, ha aggiunto Spohr, devono essere presenti alcuni "elementi di ristrutturazione. Per noi è un requisito". Per il ceo di Lufthansa Carsten Spohr basta, dunque, un accordo commerciale: "Crediamo che la sovrapposizione del mercato di Alitalia renda più interessante avere accordi commerciali". L'expertise Lufthansa permetterà "una ristrutturazione che tenga fuori alcune problematiche". E quindi, prima di un impegno, c'è bisogno di una nuova società".<br/><br/>Intanto cresce l'utile netto di Lufthansa nell'ultimo trimestre, nonostante il "rallentamento" dell'economia e i maggiori costi del carburante: 1,15 miliardi nel periodo luglio-settembre 2019, +4% rispetto a 1,10 miliardi dello stesso periodo del 2018. E' quanto reso noto dalla società di Francoforte in un comunicato. Il reddito operativo rettificato (ebit adjusted) è invece di 1,3 miliardi di euro, "leggermente" inferiore ai 1,4 miliardi registrati nello stesso periodo del 2018. I ricavi del gruppo sono aumentati del 2% attestandosi a 10,2 miliardi.<br/>A pesare soprattutto il rallentamento delle compagnie satelliti Austrian e Brussels, oltre alla doverosa messa a punto del settore cargo la cui flotta verrà rivista e resa "omogenea".<br/><br/>Intanto lo sciopero di due giorni dichiarato dai sindacati del gruppo ha portato alla cancellazione di 1.300 voli e 180 mila persone coinvolte nella protesta.</p>
    </article>
  </body>
</html>