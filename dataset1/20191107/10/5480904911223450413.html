<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policie-odhalila-rozsahle-zneuzivani-leku-u-deti-a-mladistvych/1818239?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T10:24:00+00:00"/>
    <meta property="og:title" content="Policie odhalila rozsáhlé zneužívání léků u dětí a mladistvých"/>
    <meta property="og:description" content="Přerov - Osm desítek dětí a mladistvých bylo na Přerovsku a Olomoucku zapojeno do rozsáhlého zneužívání léků na předpis a drog, které se podařilo v létě rozkrýt přerovským kriminalistům. Nelegálně distribuované léky mají u zdravých lidí podobný účinek jako pervitin. Policisté nakonec zahájili 13 trestních řízení osob ve věku 14 do 20 let. Dva případy byly odloženy kvůli nízkému věku pachatelů. Novinářům to dnes řekl Michal Hradil z územního odboru policie v Přerově."/>
  </head>
  <body>
    <article>
      <h1>Policie odhalila rozsáhlé zneužívání léků u dětí a mladistvých</h1>
      <address><time datetime="2019-11-07T10:24:00+00:00">07 Nov 2019, 10:24</time> by <a rel="author" href="http://www.ctk.cz/" target="_blank">ČTK</a></address>
      <p>Přerov - Osm desítek dětí a mladistvých bylo na Přerovsku a Olomoucku zapojeno do rozsáhlého zneužívání léků na předpis a drog, které se podařilo v létě rozkrýt přerovským kriminalistům. Nelegálně distribuované léky mají u zdravých lidí podobný účinek jako pervitin. Policisté nakonec zahájili 13 trestních řízení osob ve věku 14 do 20 let. Dva případy byly odloženy kvůli nízkému věku pachatelů. Novinářům to dnes řekl Michal Hradil z územního odboru policie v Přerově.</p>
      <p>Děti a mladiství podle Hradila zneužívali léky Ritalin a Xanax, které se předepisují hyperaktivním dětem. Lék má na zdravého člověka povzbuzující účinky, podobně jako drogy, což se dětem zalíbilo. Případy zneužívání kriminalisté zaznamenali na školách na Přerovsku i Olomoucku.</p>
      <p>"Celkem do této řekněme kauzy bylo zapojeno a vyslýcháno zhruba 80 nezletilých a mladistvých osob, nebo osob ve věku kolem 20 let," podotkl Hradil, podle kterého mládež kromě léků užívala a distribuovala i marihuanu a extázi.</p>
      <p>Ritalin a Xanax si lze podle Hradila objednat na internetu, nabízí se třeba prostřednictvím sociálních sítí. Jedna tableta se prodává za 100 korun. Některé děti z vyšetřované skupiny léky braly rodičům a dávaly je kamarádům. Ritalin distribuovaly také osoby, které mají tento lék předepsaný a neužívají ho.</p>
      <p>"Slangově se mu (Ritalinu) říká dětský koks, protože obsahuje methylfenidát, což je látka podobná amfetaminu. Lék na osoby, které netrpí ADHD (porucha pozornosti s hyperaktivitou), působí stejně jako metamfetamin. Děti takzvaně nastřelí a poté mají euforické stavy a jsou bez zábran," řekl Hradil.</p>
      <p>Na možné zneužívání léků a drog kriminalisty upozornil otec jednoho školáka. "Měl podezření u svého nezletilého syna, že bere nějaké omamné a psychotropní látky," uvedl Hradil, podle kterého se poté policistům podařilo odhalit skupinu dětí a mladistvých, kteří léky a drogy užívali či šířili.</p>
      <p>Důležitou roli sehrály sociální sítě, s jejichž pomocí omladina komunikovala. "Mladiství se v momentě, kdy nějaké drogy získali, chtěli pochlubit. Fotili se s drogami a posílali to dalším osobám s nabídkou prodeje nebo společného užití," podotkl Hradil.</p>
      <p>Kriminalisté letos na Přerovsku řeší více drogové kriminality než loni. Evidují jich už osm desítek. "Letos jich ve srovnání s loňskem bude o 15 až 20 procent více," uvedl Hradil, podle kterého statistiky výrazně ovlivnil právě případ zneužívání léků dětmi a mladistvými.</p>
      <p>Trestné činy se podle Hradila týkají výroby a distribuce drog, hlavně konopí, hašiše, pervitinu, LSD a extáze. Policisté na Přerovsku odhalili čtyři varny pervitinu a přistihli sedm desítek řidičů pod vlivem omamných a psychotropních látek. Věk pachatelů drogové kriminality se pohybuje od 14 do 65 let.</p>
    </article>
  </body>
</html>