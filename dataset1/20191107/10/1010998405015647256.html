<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/mona-liza-ozhivjava-s-dobavena-realnost-po-sluchaj-500-godini-ot-smartta-na-da-vinchi-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T10:33:00+00:00"/>
    <meta property="og:title" content="Мона Лиза оживява с добавена реалност по случай 500 години от смъртта на Да Винчи (ВИДЕО)"/>
    <meta property="og:description" content="„Мона Лиза: Отвъд стъклото“ е последният сегмент от голямата ретроспективна изложба на ренесансовия гений"/>
  </head>
  <body>
    <article>
      <h1>Мона Лиза оживява с добавена реалност по случай 500 години от смъртта на Да Винчи (ВИДЕО)</h1>
      <h2>„Мона Лиза: Отвъд стъклото“ е последният сегмент от голямата ретроспективна изложба на ренесансовия гений</h2>
      <address><time datetime="2019-11-07T10:33:00+00:00">07 Nov 2019, 10:33</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Известната картина на ренесансовия художник Леонардо да Винчи „Мона Лиза“ оживява пред очите на посетителите на Лувъра. Музеят си партнира с HTC, за да създаде първия си проект с добавена реалност по случай 500 години от смъртта на великия художник.</p>
      <p>Френският „Лувър“ е домакин на първата по рода си толкова голяма изложба на творби на Да Винчи. В галерията са изложени над 120 негови произведения, дадени от цял свят по случай кръглата годишнина от смъртта на ренесансовия гений.</p>
      <figure>
        <img src="https://img.bg.sof.cmestatic.com/media/images/640x/Nov2019/2112016684.jpg"/>
      </figure>
      <p>„Мона Лиза: Отвъд стъклото“ е последният сегмент от изложбата на Да Винчи. За първи път посетителите на Лувъра ще имат възможност да се „доближат“ до картината, която винаги е била предпазвана от голям стъклен куб. Добавената реалност ще разкаже как е била създадена тази емблематична картина.</p>
      <p>„Използвайки виртуална реалност, ние разказваме историята на Мона Лиза в много по-интимна обстановка за всеки посетител. Надяваме се това да обогати преживяването на всички“, казва директорът на артистичната програма на HTC Виктория Чанг.</p>
      <figure>
        <iframe src="https://www.youtube.com/embed/Au_UpzhzHwk" width="640" height="360" data-service="Youtube" scrolling="no"/>
      </figure>
      <p>Виртуалната история е с продължителност седем минути, в които всеки ще разбере за техниките, използвани от Да Винчи, както и повече от биографията на Лиза дел Джокондо – моделът за картината.</p>
      <p>Изложбата с творби на Леонардо да Винчи ще бъде в Лувъра до 20 февуари 2020 г.</p>
    </article>
  </body>
</html>