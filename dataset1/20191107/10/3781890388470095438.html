<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740502"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T10:03:00+00:00"/>
    <meta property="og:title" content="กกมท.-ม.รังสิตประชุมเทคนิคพร้อมเปิดฉากกีฬาปัญญาชน"/>
    <meta property="og:description" content="กกมท. ร่วมกับ ม.รังสิต จัดประชุมฝ่ายเทคนิค กีฬามหาวิทยาลัย ครั้งที่ 47 จ่อ 100 เปอร์เซ็นต์ความพร้อมเจ้าภาพปีหน้า"/>
  </head>
  <body>
    <article>
      <h1>กกมท.-ม.รังสิตประชุมเทคนิคพร้อมเปิดฉากกีฬาปัญญาชน</h1>
      <address>
        <time datetime="2019-11-07T10:03:00+00:00">07 Nov 2019, 10:03</time>
      </address>
      <p>
        <b>กกมท. ร่วมกับ ม.รังสิต จัดประชุมฝ่ายเทคนิค กีฬามหาวิทยาลัย ครั้งที่ 47 จ่อ 100 เปอร์เซ็นต์ความพร้อมเจ้าภาพปีหน้า</b>
      </p>
      <p>เมื่อวันที่ 7 พ.ย. ที่ห้องประชุม 1-801 อาคารอาทิตย์ อุไรรัตน์ มหาวิทยาลัยรังสิต  รศ.ดร.วิชิต คนึงสุขเกษม ประธานอนุกรรมการฝ่ายส่งเสริมกีฬาเพื่อความเป็นเลิศ คณะกรรมการบริหารกีฬามหาวิทยาลัยแห่งประเทศไทย (กกมท.) เป็นประธานประชุมคณะอนุกรรมการฝ่ายเทคนิค ว่าด้วยการจัดการแข่งขันกีฬามหาวิทยาลัยแห่งประเทศไทย ครั้งที่ 47 ซึ่ง ม.รังสิต จะเป็นเจ้าภาพ โดยมี ผศ.ชาญชัย สุขสุวรรณ์ ประธานอนุกรรมการฝ่ายสิทธิประโยชน์ คณะกรรมการบริหารกีฬามหาวิทยาลัย แห่งประเทศไทย (กกมท.) และผู้ช่วยอธิการบดี ฝ่ายกีฬา ม.รังสิต และคณะกรรมการฝ่ายเทคนิค ร่วมประชุม</p>
      <figure>
        <img src="https://www.dailynews.co.th/admin/upload/20191107/news_JALcIdTReL171413_533.jpg?v=20191107179?v=2629"/>
      </figure>
      <p>สำหรับประเด็นสำคัญ เป็นการเสนอชนิดกีฬาที่จะให้มีการแข่งขันดังนี้ กีฬาบังคับ 10 ชนิดกีฬา กีฬาเลือก 22 ชนิดกีฬา กีฬาเลือกทั่วไป 4 ชนิดกีฬา กีฬาสาธิต  6 ชนิดกีฬา กีฬาไทย 1 ชนิดกีฬา รวมทั้งสิ้น 43 ชนิดกีฬา นอกจากนี้ในที่ประชุมได้มีการชี้แจงถึงสถานที่สำหรับจัดแข่งกีฬาทั้งศูนย์การค้าฟิวเจอร์พาร์ค รังสิต, ห้างเซียร์ รังสิต, โรงเรียนนายเรืออากาศนวมินทกษัตริยาธิราช, หน่วยบัญชาการป้องกันภัยทางอากาศกองทัพบก, สนามจันทรุเบกษา กองทัพอากาศ, โรงเรียนสายปัญญา, ศูนย์พัฒนากีฬาเทนนิสแห่งชาติ เมืองทองธานี, สนามไทยโปโล แอนด์ อีเควสเทรี่ยนคลับ พัทยา, สนามกอล์ฟเมืองเอก, สนามยิงปืนการกีฬาแห่งประเทศไทย, สนามกีฬาเฉลิมพระเกียรติ กรมพลศึกษา เป็นต้น </p>
      <figure>
        <img src="https://www.dailynews.co.th/admin/upload/20191107/news_mTIALRQcli171417_533.jpg?v=20191107179?v=5460"/>
      </figure>
      <p>ทางด้าน รศ.ดร.วิชิต คนึงสุขเกษม ประธานอนุกรรมการฝ่ายส่งเสริมกีฬาเพื่อความเป็นเลิศ กกมท. กล่าวว่า ครั้งนี้เป็นการพบกันหนแรกของคณะกรรมการฝ่ายเทคนิคของ กกมท. และคณะกรรมการฝ่ายเทคนิคของ ม.รังสิต เพื่อปรึกษาหารือร่วมกัน เพื่อทำอย่างไรให้การจัดการแข่งขันในครั้งนี้มีประสิทธิภาพสูงสุด ซึ่งเจ้าภาพเองมีความพร้อมมากกว่า 90 เปอร์เซ็นต์แล้ว จะเหลือแค่มีการปรับปรุงในด้านต่าง ๆ อีกนิดหน่อย และเจ้าภาพ ม.รังสิต ก็ได้มีการเตรียมความพร้อมไว้เป็นอย่างดี ซึ่งอยากจะเชิญชวนให้มหาวิทยาลัยต่าง ๆ ให้ส่งนักกีฬาเข้าร่วมการแข่งขันครั้งนี้ให้มากที่สุด พร้อมกับให้นิสิตนักศึกษาของแต่ละสถาบัน มาชมมาเชียร์และให้กำลังใจนักกีฬาของตนเองให้มากอีกด้วย</p>
    </article>
  </body>
</html>