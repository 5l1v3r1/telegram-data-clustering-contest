<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/e11ada225fe58ba9/dodon-continua-intalnirile-cu-ambasadorii-ce-a-discutat-cu-seful-delegatiei-ue-la-chisinau.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-07T10:11:59+00:00"/>
    <meta property="og:title" content="Dodon continuă întâlnirile cu ambasadorii; Ce a discutat cu șeful Delegației UE la Chișinău"/>
    <meta property="og:description" content="Președintele Igor Dodon continuă întrevederile cu ambasadorii, în contextul unei eventuale demiteri a Guvernului. După întâlnirea cu ambasadorul SUA, acesta a avut o discuție cu șeful Delegației Uniunii Europene în Republica Moldova, Peter Michalko."/>
  </head>
  <body>
    <article>
      <h1>Dodon continuă întâlnirile cu ambasadorii; Ce a discutat cu șeful Delegației UE la Chișinău</h1>
      <address><time datetime="2019-11-07T10:11:59+00:00">07 Nov 2019, 10:11</time> by <a rel="author">Jurnal.md</a></address>
      <p>
        <b>Președintele Igor Dodon continuă întrevederile cu ambasadorii, în contextul unei eventuale demiteri a Guvernului. După întâlnirea cu ambasadorul SUA, acesta a avut o discuție cu șeful Delegației Uniunii Europene în Republica Moldova, Peter Michalko.</b>
      </p>
      <p>„Am discutat mai multe chestiuni legate de parteneriatul strategic dintre țara noastră și Uniunea Europeană. Am reafirmat angajamentul conducerii Republicii Moldova în implementarea acordurilor semnate cu Uniunea Europeană și aprofundarea raporturilor comercial-economice cu statele UE”, a declarat Dodon.</p>
      <p>„De asemenea, l-am informat pe dl Michalko despre evoluția situației politice interne din țara noastră și, în context, am făcut un schimb de opinii privind necesitatea menținerii proceselor politice în cadrul normelor juridice, în conformitate cu principiile europene ale unui stat de drept”, a adăugat șeful statului.</p>
      <p>Precizăm că Igor Dodon a declarat în cadrul emisiunii Secretele Puterii de la Jurnal TV că proiectul de asumare a răspunderii, înaintat de Guvern, „nu poate fi susținut” și că, dacă premierul nu-și retrage proiectul înscris deja la Parlament, atunci există „șanse mari” ca Guvernul să cadă.</p>
      <p>De cealaltă parte, premierul Maia Sandu a anunțat că nu intenționează să renunțe la decizia prin care Guvernul și-a asumat răspunderea pentru modificarea Legii Procuraturii și nici nu va îndeplini solicitarea socialiștilor de demisie a ministrei Justiției.</p>
    </article>
  </body>
</html>