<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Turski-TIR-padna-v-dere-i-pomete-dvama-dushi-911880"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-07T10:56:00+00:00"/>
    <meta property="og:title" content="Турски ТИР падна в дере и помете двама души"/>
    <meta property="og:description" content="ТИР падна в дере, помете и двама души от друг аварирал автомобил. На 6 ноември в село Медовница (гла..."/>
  </head>
  <body>
    <article>
      <h1>Турски ТИР падна в дере и помете двама души</h1>
      <address>
        <time datetime="2019-11-07T10:56:00+00:00">07 Nov 2019, 10:56</time>
      </address>
      <p>ТИР падна в дере, помете и двама души от друг аварирал автомобил. На 6 ноември в село Медовница (главен път Е-79) е катастрофирал турски влекач "Волво“ с прикачено полуремарке, управляван от 48-годишен водач. Движейки се с несъобразена с пътните условия скорост на мокър асфалт, при навлизане в десен завой с надлъжен наклон, шофьорът изгубил контрол над управлението.</p>
      <p>Товарната композиция поднесла, навлязла в насрещната лента, излязла в ляво от пътя, при което задната лява част на полуремаркето ударила аварирал извън платното лек автомобил "Мерцедес“ със софийска регистрация. </p>
      <p>Товарният автомобил паднал в крайпътно дере, там били отхвърлени стоящите в близост до Мерцедес-а шофьор и спътничката му. Пътни полицаи тествали на място с дрегер двамата водачи, пробите им не отчели наличие на алкохол. Тримата, без опасност за живота, били транспортирани в болницата във Видин.</p>
      <p>След оказана медицинска помощ 31-годишният мъж - (с фрактура на рамо) и 52-годишната жена - (с фрактура на глезен) били освободени за домашно лечение.  </p>
      <p>Турският водач - с комоцио, бил настанен за лечение в болницата. Дежурна оперативна група извършила оглед на местопроизшествието, по случая е образувано досъдебно производство, съобщава "Дарик".</p>
      <p>От началото на месеца това е трета катастрофа с турски водач на ТИР. В неделния ден във видинско бе убит колоездач, а преди това три тежкотоварни камиона се удариха.</p>
    </article>
  </body>
</html>