<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/domaci-traci/clanek/foto-pred-martinovim-so-nazdravili-s-pubeci-246538"/>
    <meta property="og:site_name" content="Slovenske novice"/>
    <meta property="article:published_time" content="2019-11-07T10:07:00+00:00"/>
    <meta property="og:title" content="FOTO: Pred martinovim so nazdravili s pubeci"/>
    <meta property="og:description" content="Kar 25 jih je stalo v dolgi vrsti v mariborskem avtomobilskem salonu Porsche na Ptujski cesti. Vsi moški, opremljeni s prepoznavnim metuljčkom, zaščitnim znakom znamke Pubec, ki sta jo na svet pot..."/>
  </head>
  <body>
    <article>
      <h1>FOTO: Pred martinovim so nazdravili s pubeci</h1>
      <h2>Mlada štajerska vina, združena pod imenom Pubec, so že peto leto zapovrstjo navdušila Mariborčane, danes bodo še Ljubljančane.</h2>
      <address><time datetime="2019-11-07T10:07:00+00:00">07 Nov 2019, 10:07</time> by <a rel="author">Aleš Andlovič</a></address>
      <slideshow>
        <figure>
          <img src="https://www.slovenskenovice.si/images/slike/2019/11/06/1582677.jpg"/>
          <figcaption>Na prireditvi Pubec se je v Mariboru zbralo približno 1000 obiskovalcev. FOTO: Aleš Andlovič</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1583207.jpg"/>
          <figcaption>Borut in Natalija Cvetko sta zaslužna za pubece. FOTO: Mediaspeed.net</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1583205.jpg"/>
          <figcaption>Predstavilo se je 25 ponudnikov suhih in polsuhih mladih vin letošnje trgatve. FOTO: Mediaspeed.net</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1583199.jpg"/>
          <figcaption>Letošnja vinska kraljica, 23-letna Meta Frangež FOTO: Mediaspeed.net</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1583208.jpg"/>
          <figcaption>Seveda je bilo poskrbljeno tudi za glasbo. FOTO: Mediaspeed.net</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1575946.jpg"/>
          <figcaption>Filip Flisar je prišel v družbi prijatelja Domna Jaunika, ki že prevzema domačo vinogradniško kmetijo. FOTO: Mediaspeed.net</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1583215.jpg"/>
          <figcaption>Jurij in Slavica Cvitanič FOTO: Mediaspeed.net</figcaption>
        </figure>
      </slideshow>
      <p>Kar 25 jih je stalo v dolgi vrsti v mariborskem avtomobilskem salonu Porsche na Ptujski cesti. Vsi moški, opremljeni s prepoznavnim metuljčkom, zaščitnim znakom znamke Pubec, ki sta jo na svet potegnila <b>Borut </b>in <b>Natalija Cvetko</b>. Sicer strastna lastnika fotografske agencije se predvsem zadnja leta lotevata novih podvigov. »Število ponudnikov se je ustalilo. Zaupajo nam tisti, ki poznajo koncept in prodornost zgodbe. Razumemo, da se nekateri odločijo za drugo pot, a spoznavamo, da so del zgodbe predvsem mladi vinogradniki in prevzemniki, ki razumejo pomembnost povezovanja in marketinga. Poistovetili so se z znamko, odraščajo z njo, tudi s starši. Slikajo se za kataloge, plakate, objavijo produkte na družabnih omrežjih, kar vsem koristi. Ponosni so, da so pubeci. In imajo razlog za to,« razvoj ocenjuje Cvetkova.</p>
      <h3>Iz vinogradniških družin</h3>
      <p>Pogled na 25 ponudnikov suhih in polsuhih mladih vin letošnje trgatve je potrdil tezo organizatorke že petega salona. Veliko mladih obrazov je bilo videti za improviziranim točilnim pultom, večinoma hčera ali sinov sicer znanih štajerskih vinogradnikov. Seveda je v množici izstopala letošnja vinska kraljica, 23-letna <b>Meta Frangež </b>iz Hercegovščaka. Pa ne samo s svojim mladim vinom, ki sta ga pridelala z očetom <b>Jernejem Frangežem</b>, ampak tudi z videzom in očarljivim pogledom, ki sta vse bolj potrjevala pravilnost izbire žirantov na letošnjem izboru za vinsko kraljico. Seveda na mariborskem delu letošnjega Pubeca ni manjkala ministrica za kmetijstvo dr. <b>Aleksandra Pivec</b>, ki je navdušena zapuščala štajersko prestolnico: »Imamo izrazito razvito kulturo pitja vina, imamo vrhunska vina, s katerimi se lahko promoviramo ne le v Sloveniji, ampak tudi zunaj naših meja.« Danes bodo mladi štajerski vinarke in vinarji gostovali še v prestolnici, ko bodo ob 17. uri začeli svojo predstavitev v Festivalni dvorani.</p>
      <h3>Dobro vino ima zgodbo</h3>
      <p>Znanih obrazov je bilo veliko, med njimi pa smo pogrešali mariborskega župana <b>Sašo Arsenovića</b>, čeprav bi kot stari gostinec moral sodelovati na tovrstnih prireditvah. Zato pa sta izstopala dva znana mariborska obraza – pevec <b>Domen Kumer </b>in smučar prostega sloga <b>Filip Flisar</b>. Medtem ko je Kumer spominjal na legendarnega pevca iz šestdesetih in sedemdesetih let<b> Elvisa Presleyja</b>, je Flisar tokrat nastopal brez svoje izbranke <b>Monike</b>. Ob bok si je postavil prijatelja s smučarskih strmin <b>Domna Jaunika</b>. Ta namreč spada med tiste, ki postajajo sinonim za znamko Pubec – mladenič pri rosnih srednjih dvajsetih prevzema vinogradniško kmetijo Jaunik v Limbušu in se je letos prvič predstavil med izbranimi pubeci. »Dobra priložnost, da se pokažeš širšemu krogu ljudi,« pravi Domen.<br/><br/>In tam je bil tudi <b>Jurij Cvitanič </b>iz Zamušanov pri Gorišnici, čigar dedek se je pred 75 leti z Brača preselil na Koroško, hkrati pa kupil še vinograd, zidanico in posestvo: »V vinogradništvu megle ne moreš prodajati. Vino mora biti dobro in zato so pomembne tudi obrobne zgodbe.« Mlado vino jurček, zvrst iz petih sort, je poimenovano po vnuku, že peti generaciji Jurijev v družini. Jurij se nadeja, da se bo tudi nova generacija zapisala vinogradništvu.</p>
    </article>
  </body>
</html>