<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Treva-comercial-Xina-arribat-EUA_0_2339766121.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T10:25:38+00:00"/>
    <meta property="og:title" content="Treva en la guerra comercial: la Xina diu que ha arribat a un pacte amb els EUA"/>
    <meta property="og:description" content="El govern xinès anuncia la cancel·lació per fases d'aranzels segons avancin les negociacions"/>
  </head>
  <body>
    <article>
      <h1>Treva en la guerra comercial: la Xina diu que ha arribat a un pacte amb els EUA</h1>
      <h2>El govern xinès anuncia la cancel·lació per fases d'aranzels segons avancin les negociacions</h2>
      <address>
        <time datetime="2019-11-07T10:25:38+00:00">07 Nov 2019, 10:25</time>
      </address>
      <p>El govern de la Xina ha anunciat aquest dijous que ha arribat a un acord amb els Estats Units per cancel·lar per fases els aranzels que les dues parts s'han anat imposant mútuament durant la guerra comercial, que va començar el març del 2018.</p>
      <p>El portaveu de ministeri de Comerç xinès, Gao Feng, ha assegurat en una roda de premsa que només queda que els dos estats facin el pas d'abolir els aranzels per complir així l'anomenada <i>primera fase</i> d'un acord entre les dues potències per resoldre el conflicte. Aquesta cancel·lació d'aranzels serà una condició per poder seguir avançant cap a un acord definitiu, ha dit Gao.</p>
      <p>El portaveu xinès ha informat que els equips negociadors de la Xina i els Estats Units han arribat a "consensos" després de les converses "extenses, constructives i serioses" de les últimes setmanes. "Les dues parts han acordat eliminar els aranzels a mesura que es vagin fent progressos", ha dit. "Si la Xina i els Estats Units arriben a un acord en la primera fase, les dues parts haurien d'eliminar aranzels simultàniament i en la mateixa proporció", ha afegit. Segons Gao, els equips negociadors esperen "resoldre" el conflicte "basant-se en la igualtat i el respecte mutu".</p>
      <p>El 26 d'octubre el govern xinès va confirmar l'avenç de les negociacions per a un acord comercial parcial i va assegurar que les consultes tècniques sobre part del text ja s'havien completat.<br/>Per la seva banda, el president nord-americà, Donald Trump, va descriure el pacte com una "primera fase" en un procés que pot desenvolupar-se en fins a tres etapes, i va aparcar els seus plans de pujar els aranzels a les importacions del gegant asiàtic.</p>
      <p>La Xina es va comprometre a augmentar les seves compres de productes agrícoles nord-americans fins a arribar a entre 40.000 i 50.000 milions de dòlars, una xifra que, segons Trump, és entre "2,5 i 3 vegades superior" al que Pequín "havia comprat fins ara en el seu punt més àlgid", quan va fregar els 17.000 milions de dòlars.</p>
      <p>Cap dels dos governs ha publicat fins ara detalls de l'acord, però Trump va precisar que inclou algunes mesures relatives a la devaluació de la moneda xinesa i temes de propietat intel·lectual, encara que no tracta la transferència forçada de tecnologia a la Xina, un tema que es discutirà "en la segona fase". L'acord tampoc resol el tema dels vetos a l'exportació que afecten el gegant xinès de la telefonia Huawei, una cosa que s'està negociant en un procés paral·lel.</p>
      <p>El Fons Monetari Internacional (FMI) ha advertit dels efectes globals de la disputa comercial entre els dos gegants econòmics, i ha rebaixat les previsions de creixement tant dels EUA com de la Xina per a aquest any i el que ve.</p>
    </article>
  </body>
</html>