<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/07/papa-francesco-riceve-lopera-di-calisti-non-dimenticarti-di-pregare-per-me/1321983/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-07T10:12:41+00:00"/>
    <meta property="og:title" content="Papa Francesco riceve l’opera di Calisti: «Non dimenticarti di pregare per me»"/>
    <meta property="og:description" content="DONO - La dedica del Santo Padre dopo la consegna del quadro dell'artista maceratese da parte della Confraternita dei frati minori Cappuccini"/>
  </head>
  <body>
    <article>
      <h1>Papa Francesco riceve l’opera di Calisti: «Non dimenticarti di pregare per me»</h1>
      <h2>DONO - La dedica del Santo Padre dopo la consegna del quadro dell'artista maceratese da parte della Confraternita dei frati minori Cappuccini</h2>
      <address><time datetime="2019-11-07T10:12:41+00:00">07 Nov 2019, 10:12</time> by <a rel="author">Elisabetta Pugliese</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F07%2Fpapa-francesco-riceve-lopera-di-calisti-non-dimenticarti-di-pregare-per-me%2F1321983%2F">Condividi200</a><a href="https://twitter.com/intent/tweet?text=Papa+Francesco+riceve+l%27opera+di+Calisti%3A++%C2%ABNon+dimenticarti+di+pregare+per+me%C2%BB&amp;url=https%3A%2F%2Fwww.cronachemaceratesi.it%2F2019%2F11%2F07%2Fpapa-francesco-riceve-lopera-di-calisti-non-dimenticarti-di-pregare-per-me%2F1321983%2F">Tweet</a>Email200 Condivisioni</p>
      <p> </p>
      <p> </p>
      <p><b>I 73 frati minori cappuccini, che hanno incontrato Papa Francesco il mese scorso, hanno voluto fargli dono di un quadro dell’artista maceratese Stefano Calisti, in memoria della nostra meravigliosa terra. </b>L’opera, appositamente personalizzata per l’evento, è stata illustrata al Santo Padre da Fra Lorenzini, ministro provinciale, che ha tenuto anche a ringraziare il pontefice a nome di tutti i frati per le visite nella nostra regione, in particolare per quelle a Camerino e alle popolazioni terremotate, occasioni molto sentite e apprezzate. <b>«La gioia è la vostra fortezza»</b>, ha poi detto loro Papa Francesco, con l’intento di incoraggiarli e invitarli a seguire un programma di vita che affonda le sue radici nella fraternità e nella semplicità.</p>
      <figure>
        <img src="https://cdn.cronachemaceratesi.it/wp-content/uploads/2019/11/calisti-papa-300x400.jpg"/>
        <figcaption>Stefano Calisti con il quadro donato al pontefice</figcaption>
      </figure>
      <p><b>«Quando mi è arrivata sul cellulare la prima foto del pontefice con il mio quadro – dice l’artista – la gioia è stata immensa, ma quando mi è giunta quella in cui di suo pugno scrive una dedica sul mio catalogo, l’emozione è stata talmente forte che mi sono commosso»</b>. In effetti, il Santo Padre non ha mancato di esprimere all’artista la sua gratitudine e la gioia di ricevere questo dono. <b>«Caro Stefano, grazie tante – scrive Papa Francesco – che Dio ti benedica e non dimenticarti di pregare per me»</b>. L’artista ha anche raccontato la sua totale sorpresa nel raggiungere con le sue opere anche il pontefice: «I miei quadri – afferma Calisti – sono andati in tutto il mondo, a vescovi, prelati, ambasciatori, politici, attori, registi, cantanti, direttori d’orchestra, poeti, scrittori, conduttori televisivi, ministri, ecc., ma <b>non avrei mai pensato di arrivare al Papa</b>». Non sono mancati i ringraziamenti rivolti ai suoi compaesani: «Voglio dedicare questo magnifico evento ai miei concittadini e a tutti i marchigiani, che dall’inizio della mia carriera artistica fino ad oggi hanno creduto e credono ancora in me». Un motivo di orgoglio per la città di Macerata e per l’intero territorio.</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/calisti-papa-5.jpg"/>
        <figcaption>La dedica di Papa Francesco sul catalogo dell’artista</figcaption>
      </figure>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/calisti-papa-2-432x650.jpg"/>
        <figcaption>Papa Francesco con Fra Lorenzini</figcaption>
      </figure>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/calisti-papa-6.jpg"/>
        <figcaption>Il quadro di Calisti donato al pontefice in occasione dell’incontro</figcaption>
      </figure>
      <p> </p>
    </article>
  </body>
</html>