<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/kerala/news/manjakandi-mavoist-attack-crime-branch-investigation-officer"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-07T10:35:00+00:00"/>
    <meta property="og:title" content="മാവോയിസ്റ്റ് ഏറ്റമുട്ടല്‍; ഉദ്യോഗസ്ഥന് മാറ്റം"/>
    <meta property="og:description" content="പാലക്കാട്:  മഞ്ചക്കണ്ടിയിലെ മാവോയിസ്റ്റ് ഏറ്റമുട്ടല്‍ അന്വേഷിക്കുന്ന ഉദ്യോഗസ്ഥന് മാറ്റം. കേസ് അന്വേഷിച്ചിരുന്ന പാലക്കാട് ഡിവൈഎസ്പി ഷെഫീക്ക് എം ഫിറോസിനെയാണ് മാറ്റിയത്. മലപ്പുറം ഡിവൈഎസ്പി വി എ ഉല്ലാസിനാണ് പുതിയ അന്വേഷണ ചുമതല. രണ്ടാം ദിവസത്തെ..."/>
  </head>
  <body>
    <article>
      <h1>മാവോയിസ്റ്റ് ഏറ്റമുട്ടല്‍; ഉദ്യോഗസ്ഥന് മാറ്റം</h1>
      <address><time datetime="2019-11-07T10:35:00+00:00">07 Nov 2019, 10:35</time> by <a rel="author" href="http://anweshanam.com/author/veena" target="_blank">veena</a></address>
      <p>പാലക്കാട്:  മഞ്ചക്കണ്ടിയിലെ മാവോയിസ്റ്റ് ഏറ്റമുട്ടല്‍ അന്വേഷിക്കുന്ന ഉദ്യോഗസ്ഥന് മാറ്റം. കേസ് അന്വേഷിച്ചിരുന്ന പാലക്കാട് ഡിവൈഎസ്പി ഷെഫീക്ക് എം ഫിറോസിനെയാണ് മാറ്റിയത്. മലപ്പുറം ഡിവൈഎസ്പി വി എ ഉല്ലാസിനാണ് പുതിയ അന്വേഷണ ചുമതല. രണ്ടാം ദിവസത്തെ ഏറ്റുമുട്ടലിന്റെ അന്വേഷണത്തില്‍ നിന്നാണ് ഉദ്യോഗസ്ഥനെ മാറ്റിയത്. </p>
      <p>മഞ്ചക്കണ്ടിയിലുണ്ടായ മാവോയിസ്റ്റ് ഏറ്റുമുട്ടലുമായി ബന്ധപ്പെട്ട് രണ്ട് കേസുകളാണ് ക്രൈംബ്രാഞ്ച് എടുത്തിരിക്കുന്നത്. ആദ്യ ദിവസം പൊലീസിനു നേരെ മാവോയിസ്റ്റുകള്‍ വെടിയുതിര്‍ക്കുകയായിരുന്നുവെന്നാണ് പൊലീസ് വാദം. ഇതിലാണ് ക്രൈംബ്രാഞ്ച് ആദ്യ കേസ് രജിസ്റ്റര്‍ ചെയ്ത് അന്വേഷണം ആരംഭിച്ചത്. </p>
      <p>ഏറ്റുമുട്ടലില്‍ മരിച്ച മാവോയിസ്റ്റുകളുടെ ഇന്‍ക്വസ്റ്റ് തയാറാക്കാന്‍ പൊലീസ് ഉദ്യോഗസ്ഥരും റവന്യൂ ഉദ്യോഗസ്ഥരുമടക്കം സംഭവം നടന്ന സ്ഥലത്തേയ്ക്ക് പോകുമ്പോള്‍ ഉണ്ടായ വെടിവയ്പ്പിനെക്കുറിച്ചാണ് രണ്ടാമത്തെ കേസ്. നിലവില്‍ രണ്ട് കേസുകളുടെയും അന്വേഷണ ചുമതല പാലക്കാട് ഡിവൈഎസ്പി ഷെഫീക്ക് എം ഫിറോസിനായിരുന്നു. </p>
      <p>എന്നാല്‍ രണ്ടാം ദിവസത്തെ ഏറ്റുമുട്ടലില്‍ ഉള്‍പ്പെട്ടിട്ടില്ലെങ്കിലും അവിടെ സാക്ഷിയായി ഫിറോസ് ഉണ്ടായിരുന്നു. ഇതിനാലാണ് രണ്ടാം ദിവസത്തെ ഏറ്റുമുട്ടലിന്റെ അന്വേഷണത്തില്‍ നിന്നുമാത്രം ഫിറോസിനെ നീക്കിയത്. നിഷ്പക്ഷ അന്വേഷണത്തിനായി ഫിറോസിനെ മാറ്റിയെന്നാണ് ക്രൈംബ്രാഞ്ച് അറിയിക്കുന്നത്. </p>
    </article>
  </body>
</html>