<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/erdogan-sikayetini-geri-cekti-sehit-analari-dernegi-baskani-pakize-akbaba-beraat-etti-888986"/>
    <meta property="og:site_name" content="Onedio"/>
    <meta property="article:published_time" content="2019-11-07T10:27:05+00:00"/>
    <meta property="og:title" content="Erdoğan Şikayetini Geri Çekti: Şehit Anaları Derneği Başkanı Pakize Akbaba Beraat Etti"/>
    <meta property="og:description" content="Şehit Anaları Derneği Başkanı Pakize Akbaba, 'Cumhurbaşkanına hakaret' iddiasıyla yargılandığı davada, Cumhurbaşkanı Erdoğan'ın avukatlarının şikayett..."/>
  </head>
  <body>
    <article>
      <h1>Erdoğan Şikayetini Geri Çekti: Şehit Anaları Derneği Başkanı Pakize Akbaba Beraat Etti</h1>
      <address><time datetime="2019-11-07T10:27:05+00:00">07 Nov 2019, 10:27</time> by <a rel="author" href="https://onedio.com/profil/batuhan" target="_blank">Batuhan</a></address>
      <h4><a href="https://onedio.com/etiket/sehit/50444e790228f609176018a7">Şehit</a> Anaları Derneği Başkanı Pakize Akbaba, 'Cumhurbaşkanına hakaret' iddiasıyla yargılandığı davada, <a href="https://onedio.com/etiket/recep-tayyip-erdogan/50187b65295c0432640034e7">Cumhurbaşkanı Erdoğan</a>'ın avukatlarının şikayetten vazgeçildiğini bildirmesinin ardından suçun unsurlarının oluşmadığı gerekçesiyle beraat etti.</h4>
      <figure>
        <img src="https://img-s2.onedio.com/id-5dc3efc26eb71d9d19e1a1d9/rev-0/w-500/s-b22e2da9711bccf6d695a27a54b2d717a0a49939.jpg"/>
      </figure>
      <p>2017 yılında yaptığı bir konuşma nedeniyle Cumhurbaşkanı'na hakaret suçlamasıyla hakkında 4 yıl hapis istemiyle dava açılan <a href="https://onedio.com/etiket/sehit/50444e790228f609176018a7">Şehit</a> Anaları Derneği Başkanı Pakize Akbaba, bugün hakim karşısına çıktı.</p>
      <h3>"Herkesin bildiği şeyleri bir şehit annesi olarak dile getirdim"</h3>
      <figure>
        <img src="https://img-s2.onedio.com/id-5dc3ec72e41acf201819357f/rev-0/w-500/s-900054121cc2425722a541a2d00f80be60e2a4a0.jpg"/>
        <figcaption>Cumhurbaşkanı <a href="https://onedio.com/etiket/recep-tayyip-erdogan/50187b65295c0432640034e7">Recep Tayyip Erdoğan</a>'a asla hakaret etmediğini belirten Akbaba, "Kadınlara yönelik bir etkinlikte kürsüye çıkıp konuştum. Herkesin bildiği şeyleri bir <a href="https://onedio.com/etiket/sehit/50444e790228f609176018a7">şehit</a> annesi olarak dile getirdim. Yanlış bir şey konuşmadım. Bir şehit annesinin öğrenmek istediği konuları sordum. Suçlamaları kabul etmiyorum. Beraat istiyorum" diye konuştu.<br/>Akbaba hakime, "Oğlunuz şehit olduktan sonra ne sıkıntılar yaşadınız? Kanun ne kadar sizin yanınızdaydı? Bunları sormanızı bekliyordum. Teşekkür ederim" dedi.</figcaption>
      </figure>
      <h3>"Erdoğan'ın avukatı şikayetten vazgeçtiklerini mahkeme heyetine bildirdi"</h3>
      <figure>
        <img src="https://img-s1.onedio.com/id-5dc3ec765f53cdbf173774a8/rev-0/w-500/s-94dd8bdc5754965f926b366a6055214e0387e054.jpg"/>
        <figcaption>Akbaba’nın avukatı, müşteki avukatına, "Sayın <a href="https://onedio.com/etiket/recep-tayyip-erdogan/50187b65295c0432640034e7">Recep Tayyip Erdoğan</a> davaya devam etmek istiyor mu?" diye sordu. Erdoğan’ın avukatı ise "Evet, davaya katılımımız devam edecek" cevabını verdi.<br/>Duruşmaya daha sonra Erdoğan'ın diğer avukatı geldi. İkinci avukatın gelmesinin ardından Erdoğan'ın avukatları <a href="https://onedio.com/etiket/sehit/50444e790228f609176018a7">Şehit</a> Anaları Derneği Başkanı Akbaba hakkındaki şikayetten vazgeçtiklerini mahkeme heyetine bildirdi. Mahkeme, suçun unsurlarının oluşmadığı gerekçesiyle Akbaba'nın beraatine karar verdi.</figcaption>
      </figure>
      <h3>Akşener, Akbaba'yı kapıda karşıladı</h3>
      <figure>
        <img src="https://img-s2.onedio.com/id-5dc3e47c5942637013779939/rev-0/w-500/s-16e9255e3ac32042d4bd094b6985e218c0e16be9.jpg"/>
        <figcaption><a href="https://onedio.com/etiket/iyi-parti/5adefdc5579d31e20e625914">İYİ Parti</a> Genel Başkanı <a href="https://onedio.com/etiket/meral-aksener/5b0d32a0c54b1352189df1fd">Meral Akşener</a>, Genel Başkan Yardımcıları Berna Sukas, Şenol Sunat, Tuğba Vural Çokal ile İYİ Parti milletvekilleri Ümit Özdağ, Ayhan Erel, Feridun Bahşi ve Yasin Öztürk de duruşmayı takip etmek için <a href="https://onedio.com/etiket/ankara/501c490fcc161f8ec13422aa">Ankara</a> Adliyesi'ne geldi. <a href="https://onedio.com/etiket/cumhuriyet-halk-partisi/50187b65295c0432640034ea">CHP</a> Genel Başkan Yardımcısı Veli Ağbaba ile Ali Türkşen de, Pakize Akbaba'ya destek için adliyeye gelenler arasında yer aldı.<br/>​İYİ Parti lideri <a href="https://onedio.com/etiket/meral-aksener/5b0d32a0c54b1352189df1fd">Meral Akşener</a>, Akbaba'yı mahkeme salonunun kapısında karşıladı. Akbaba'ya sarılan Akşener, kendisinin yanında olduklarını söyledi.</figcaption>
      </figure>
      <h3>"Bir şehit annesine mahkeme açılmaz"</h3>
      <figure>
        <img src="https://img-s2.onedio.com/id-5dc3edffab8e0ef717b3777b/rev-0/w-500/s-4ae1c02841d8562e744b9f9676cbe0c19c826970.jpg"/>
        <figcaption><a href="https://onedio.com/etiket/ankara/501c490fcc161f8ec13422aa">Ankara</a> Adliyesi önünde basın mensuplarına yaptığı açıklamada, <a href="https://onedio.com/etiket/sehit/50444e790228f609176018a7">şehit</a> annesine dava açılmasını şiddetle kınadığını söyleyen Akşener, "Pakize Akbaba'yı uzun yıllardır tanırım. Şehit annelerinin, babalarının, eşlerinin, çocuklarının biz siyasilere çok şey söyleme hakları vardır. Dolayısıyla Pakize ablanın bugün burada yargılanmasını şiddetle kınıyorum. Bir şehit annesine mahkeme açılmaz" diye konuştu.</figcaption>
      </figure>
      <h3>Pakize Akbaba beraat haberini sosyal medya hesabından şöyle verdi</h3>
      <figure>
        <iframe data-src="https://twitter.com/Pakize_Akbaba/status/1192356450087178240?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>