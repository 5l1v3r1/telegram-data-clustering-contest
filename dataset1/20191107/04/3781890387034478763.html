<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740240"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T04:00:00+00:00"/>
    <meta property="og:title" content="'กิ๊ฟ-สิรินาถ'พับเพียบเรียบหรู ชวนทำกระทงสุดเก๋"/>
    <meta property="og:description" content="yimyim ชวนทำกระทงไปลอยเสริมสร้างความสัมพันธ์และสืบสานประเพณีไทย บอกเลยชวนน้องสาวมาด้วย ห้ามพลาดจ้า"/>
  </head>
  <body>
    <article>
      <h1>'กิ๊ฟ-สิรินาถ'พับเพียบเรียบหรู ชวนทำกระทงสุดเก๋</h1>
      <address>
        <time datetime="2019-11-07T04:00:00+00:00">07 Nov 2019, 04:00</time>
      </address>
      <p>
        <b>yimyim ชวนทำกระทงไปลอยเสริมสร้างความสัมพันธ์และสืบสานประเพณีไทย บอกเลยชวนน้องสาวมาด้วย ห้ามพลาดจ้า</b>
      </p>
      <p><i>วันเพ็ญเดือนสิบสอง น้ำก็นองเต็มตลิ่ง เราทั้งหลายชายหญิง สนุกกันจริงวันลอยกระทง ลอย ลอย ลอยกระทง</i> อิอิ &gt;&lt; <b>yimyim </b>คนสวยคนเดิมมารายงานตัวแล้วจ้า สัปดาห์นี้ดีใจมากเพราะจะได้ไปลอยกระทงกับแฟนหนุ่มสามสิบคนของเราแล้ว อุ้ย!เยอะไปเนอะ ว่าแต่จะลอยกระทงทั้งที เรายังไม่มีความรู้เลยว่าจะทำกระทงแบบไหนดี ส่วนใหญ่ซื้อจ้าเลยไม่ทราบวิธีทำ โชคดีที่น้องสาวของเรา <b>กิ๊ฟ</b><b>-</b><b>สิรินาถ สุคันธรัต</b> จากละครกลับไปสู่วันฝัน ช่องพีพีทีวี ว่างจากการถ่ายละครน้องกิ๊ฟเลยชวนเราไปขอความรู้ในการทำกระทงกับ <b>อ</b><b>.</b><b>สกุล อินทกุล </b>ผู้อำนวยการพิพิธภัณฑ์วัฒนธรรมดอกไม้ ซึ่งอาจารย์ก็สอนแบบตัวต่อตัวให้  <b>yimyim</b> จึงมีเวลาเก็บบทสัมภาษณ์ชิลๆ นี้มาฝากกันด้วยจ้า</p>
      <figure>
        <img src="https://www.dailynews.co.th/admin/upload/20191106/news_FDXXVPMpGJ150832_533.jpg?v=20191107123?v=5678"/>
      </figure>
      <p> <br/><b>ขั้นตอนแรกของการทำกระทงคืออะไร</b><b>?</b><br/><br/><b>อ</b><b>.</b><b>สกุล</b> “ก็ต้องเตรียมอุปกรณ์ในการทำกระทงก่อน ซึ่งก็มีหยวกกล้วย ซึ่งย่อยสลายได้ ใบตอง ดอกบานไม่รู้โรย ดอกดาวเรือง ดอกพุด ตะปู ซึ่งจะใช้สองไซส์คือไซส์ใหญ่และเล็ก เพราะตอนที่เราปักเหน็บกระทงไว้ ถ้าตะปูไซส์เล็กจะเอาไม่อยู่เลยต้องมีสองไซส์เป็นอย่างต่ำ จากนั้นเราจะใช้ใบตองมาพับเป็นสามเหลี่ยม โดยซ่อนดอกพุดไว้ข้างในพับให้แน่น แล้วใช้ลวดเย็บกระดาษติดไว้ก็จะได้หนึ่งชิ้น เราก็ทำไปเรื่อยๆ ให้พอสำหรับปักรอบหยวกกล้วยได้”</p>
      <figure>
        <iframe src="https://www.youtube.com/embed/wAfhcictGZM" width="640" height="360" data-service="Youtube" scrolling="no"/>
      </figure>
      <p> <br/><b>ประวัติความเป็นมาลอยกระทงเป็นอย่างไร</b><b>?</b><br/><br/><b>กิ๊ฟ</b>  “หนูเห็นประเพณีการลอยกระทงมาตั้งแต่เด็ก ก็เลยอยากรู้ว่าจริงๆ เป็นมาอย่างไรคะ”<br/><b>อ</b><b>.</b><b>สกุล</b>  “ก็สืบเนื่องมาจากการที่คนเราบูชาพระแม่คงคา เป็นความเชื่อที่เราใช้สักการะพระแม่คงคาที่เราได้ใช้ประโยชน์จากแม่น้ำลำคลองมาตลอด ในประเทศไทยก็สืบมาตั้งแต่สมัยพ่อขุนรามคำแหงมหาราช ที่มีนางนพมาศเป็นคนที่ประดิษฐ์คิดค้นทำกระทงขึ้นมาในสมัยสุโขทัยเลยนานมากๆ”</p>
      <figure>
        <img src="https://www.dailynews.co.th/admin/upload/20191106/news_wtAEuIJqxh111420_533.jpg?v=20191107123?v=7250"/>
      </figure>
      <p> <b>กระทงหลายๆ แบบที่มีในปัจจุบันจะมีผลเสียต่อแม่น้ำลำคลองไหม</b><b>?</b><br/><br/><b>กิ๊ฟ</b> “ปัจจุบันมีการทำกระทงด้วยวัสดุอื่นๆ มากมาย มันจะมีผลกระทบต่อแม่น้ำลำคลองมากไหมคะ หรือว่าเราสามารถทำกระทงได้ทุกวัสดุเลย”<br/><b>อ</b><b>.</b><b>สกุล</b> “อาจารย์ว่าคนสมัยนี้พยายามที่จะคิดหลากหลายมากขึ้น อย่างกระทงขนมปังเขาก็อยากให้ปลาเอาไปกินได้ ส่วนยุคโฟมคนก็ไม่อยากใช้แล้วเพราะเขาต้องคำนึงถึงเรื่องสิ่งแวดล้อมกัน แต่เราใช้หยวกกล้วยกันก็เป็นการกลับมาใช้วัสดุแบบเดิมที่เป็นธรรมชาติ ซึ่งโชคดีมากที่คนสมัยนี้หันมาใช้วัสดุธรรมชาติมากขึ้นและคิดในด้านของผลกระทบทางด้านสิ่งแวดล้อมมากขึ้นด้วย”<br/> <br/><b>ในมุมมองคนรุ่นใหม่มองการทำกระทงและประเพณีนี้เป็นอย่างไร</b><b>?</b><br/><br/><b>อ</b><b>.</b><b>สกุล</b> “ขั้นตอนต่อมาใช้ตะปูติดใบตองที่เราพับแล้วรอบๆ หยวกกล้วย โดยเว้นระยะและระดับความสูงให้สวยงาม จริงๆ อาจารย์อยากรู้ว่าในมุมมองคนรุ่นใหม่หนูมองการทำกระทงเป็นอย่างไร”<br/><b>กิ๊ฟ</b> “ตอนเด็กๆ หนูมองว่ามันสนุกเพราะได้ทำกับเพื่อนและโรงเรียนก็ให้ทำทุกปี ซึ่งหนูว่ามันไม่ได้เป็นกิจกรรมที่ดูโบราณเลย แต่มันเป็นการอนุรักษ์ด้วยซ้ำที่ได้ทำกระทงเพราะว่ามันเป็นประเพณีที่เราทำสืบต่อกันมาตั้งแต่อดีตและเราก็อยากจะสืบต่อไปเรื่อยๆ(ยิ้ม) ยิ่งได้มาเรียนจริงจังกับอาจารย์ก็ยิ่งรู้ขั้นตอนทำกระทงที่ลึกและถูกต้อง ก็ดีใจมากๆ”<br/><b>อ</b><b>.</b><b>สกุล</b>  “จริงๆ หนูอาจจะทำกระทงกับเพื่อน หรือครอบครัวก็ได้ ซึ่งมันเป็นการเสริมสร้างความ สัมพันธ์ระหว่างกัน เป็นการสร้างความเข้มแข็งให้สถาบันครอบครัวและสังคมด้วย ถ้ามองในมุมครอบครัวก็เหมือนคนในครอบครัวได้ร่วมแรงร่วมใจกันทำกระทง ทำให้ครอบครัวแน่นแฟ้นมากขึ้น ในขณะเดียวกันเราก็ได้สืบสานวัฒนธรรมที่ดีงามของคนไทยต่อไปด้วย”</p>
      <figure>
        <img src="https://www.dailynews.co.th/admin/upload/20191106/news_BoWwxBXENy150834_533.jpg?v=20191107123?v=4007"/>
      </figure>
      <p> <br/><b>กำลังมีผลงานละครด้วยใช่ไหม</b><b>?</b><br/><br/><b>อ</b><b>.</b><b>สกุล</b> “ตอนนี้เห็นว่าหนูถ่ายละครอยู่ด้วย”<br/><b>กิ๊ฟ </b>“ใช่ค่ะ(ยิ้ม) ชื่อละครกลับไปสู่วันฝัน เป็นละครโรแมนติกแฟนตาซี มีสวมแหวนเปลี่ยนร่าง ตอนถ่ายต้องตั้งใจนิดนึง แต่พอพักกองจะรีแลกซ์เป็นอีกคนหนึ่งเพราะเรารับบทเป็นสองคาแรกเตอร์ ตอนนี้เรามีการพักกองสักพักนึง เลยได้มาทำกระทง ก็รู้สึกแฮปปี้มากๆ”<br/><b>อ</b><b>.</b><b>สกุล</b> “พอเราติดใบตองรอบหยวกกล้วยแล้ว เราจะซ้อนสลับติดใบตองอีกชั้นหนึ่งเพื่อให้หนาและดูสวยงาม ก็ทำไปเรื่อยๆ ได้เลยจนครบอีกรอบ”</p>
      <figure>
        <img src="https://www.dailynews.co.th/admin/upload/20191106/news_ssVNwGZEBA150833_533.jpg?v=20191107123?v=6065"/>
      </figure>
      <p> <br/><b>พิพิธภัณฑ์ดอกไม้มีคนไทยหรือต่างชาติมาเยี่ยมชมมากกว่ากัน</b><b>?</b><br/><br/><b>กิ๊ฟ </b>“อาจารย์เปิดพิพิธภัณฑ์ดอกไม้มีคนไทยหรือต่างชาติสนใจมาชมมากกว่ากันคะ”<br/><b>อ</b><b>.</b><b>สกุล</b> “จริงๆ บางคนจะคิดว่ามีเฉพาะชาวต่างชาติเนอะ แต่คนไทยก็มาไม่น้อยเหมือนกัน ที่นี่เป็นแหล่งเรียนรู้ทางวัฒนธรรม ที่คนจะได้มาศึกษาหรือเรียนรู้ คนไทยที่มาก็จะได้ตระหนักและเห็นคุณค่าของศิลปวัฒนธรรมของชาติตัวเอง คนญี่ปุ่น ยุโรปมาเยอะมาก ตอนนี้ก็เริ่มมีคนจีนมาด้วย ซึ่งสถานที่เราตั้งอยู่ตรงเมืองเก่า บริเวณเขตดุสิตคนก็ผ่านมาง่าย เที่ยววัด กินข้าวและมาที่พิพิธภัณฑ์ชมวัฒนธรรมไทยต่อ”</p>
      <figure>
        <img src="https://www.dailynews.co.th/admin/upload/20191106/news_qDWlUtYOZD150833_533.jpg?v=20191107123?v=6804"/>
      </figure>
      <p> <br/><b>อาจารย์สอนวัฒนธรรมหรือให้ความรู้ตลอดหรือไม่</b><b>?</b><br/><br/><b>อ</b><b>.</b><b>สกุล </b>“พอเราติดใบตองครบอีกชั้น เราก็นำดอกบานไม่รู้โรยติดตะปูและติดให้ครบตรงกลางของกระทงที่ว่างอยู่ให้สวยงาม”<br/><b>กิ๊ฟ</b> "ปกติอาจารย์สอนคนอื่นๆ ทำกระทงหรือสอนวัฒนธรรมไทยไหมคะ”<br/><b>อ</b><b>.</b><b>สกุล </b>“ที่พิพิธภัณฑ์จะมีการเปิดสอนเวิร์คช้อปอยู่เป็นประจำ อย่างใกล้ๆ นี้คือวันที่ 16 พ.ย.จะมีสอนเครื่องแขวน ถ้าใครสนใจก็สามารถติดตามได้แฟนเพจของพิพิธภัณฑ์ ซึ่งก็จะมีข้อมูลต่างๆ อยู่ นอกจากนี้เราก็เพิ่งทำหนังสือ “มาลีมาลัย” ขึ้นมาเกี่ยวกับวัฒนธรรมของไทยต่างๆ ทั้งพับดอกบัว ทำกระทง บายศรี พานพุ่ม ฯลฯ พิมพ์แจกจ่ายไปโรงเรียนและที่อื่นๆ ซึ่งไม่จำเป็นเฉพาะคนที่มีหนังสือจะดูได้ แต่ด้านหลังหนังสือจะมีคิวอาร์โค้ดที่ต่อไปในยูทูป ถ้าใครไม่มีคิวอาร์โค้ดก็สามารถเข้าแฟนเพจของพิพิธภัณฑ์เราได้ ก็จะเห็นการสอนทำของไทยๆ มากมาย ทุกคนสามารถเรียนได้เพราะความรู้เราให้เป็นสาธารณะ”<br/><b>กิ๊ฟ </b>“สุดยอดเลย ต่อไปจะพูดไม่ได้แล้วว่าหาที่เรียนไม่ได้ เพราะตอนนี้เราสามารถเรียนได้ทางออนไลน์แล้ว(ยิ้ม) จริงๆ หนูเป็นคนชอบทำงานดีไอวายอยู่แล้ว กระทงยังไม่เคยทำจริงจัง ส่วนใหญ่เพ้นท์ ปักเสื้อผ้า เหมือนรีไซเคิลเอาหลายอย่างมาผสมกัน รู้สึกว่ามันเป็นงานที่ได้ใช้สมาธิและโฟกัสจดจ่อ ทำให้เราสามารถนำมาปรับใช้ในการแสดงได้ให้เรามีสมาธิมากขึ้นด้วยค่ะ”</p>
      <figure>
        <img src="https://www.dailynews.co.th/admin/upload/20191106/news_GHjAorDnhH150834_533.jpg?v=20191107123?v=6138"/>
      </figure>
      <figure>
        <img src="https://www.dailynews.co.th/admin/upload/20191106/news_zfQwMwAKvm150835_533.jpg?v=20191107123?v=8390"/>
      </figure>
      <p> <br/><b>ขั้นตอนสุดท้ายทำกระทงคืออะไร</b><b>?</b><br/><br/><b>อ</b><b>.</b><b>สกุล</b> “ที่ขาดไม่ได้ในวันไปลอยกระทงก็คือธูปและเทียนเราต้องปักลงไปตรงกลางด้วย แล้วปีนี้หนูจะไปลอยกระทงกับใคร”<br/><b>กิ๊ฟ</b> “ไปกับคุณแม่ค่ะ(ยิ้ม)คุณแม่อยู่ที่กรุงเทพฯด้วย จริงๆ กิ๊ฟก็อยากจะฝากถึงทุกคนว่าการลอยกระทง ถ้าไปกับครอบครัวจะเป็นการสร้างความสัมพันธ์ในครอบครัวที่ดีมากๆ ทางหนึ่ง ซึ่งถ้าจะให้ดีหนึ่งกระทงต่อหนึ่งครอบครัว จะช่วยลดโลกร้อนไปในตัวด้วย ครั้งนี้ก็รู้สึกดีใจมากที่ได้มาเรียนทำกระทงกับอาจารย์สกุล ได้ความรู้มากมาย ได้สืบสานวัฒนธรรมไทยให้คงอยู่ แล้วกิ๊ฟท์ก็อยากให้ทุกคนใช้เวลาว่างให้เกิดประโยชน์ อย่าไปยุ่งกับยาเสพติด ที่สำคัญอย่าลืมติดตามละครกลับไปสู่วันฝันของกิ๊ฟด้วยน้า”<br/><br/><i><b>จะว่าไปวัฒนธรรมและประเพณีไทยคือเอกลักษณ์ประจำชาติที่ไม่เหมือนใครในโลก </b></i><i><b>yimyim </b></i><i><b>ดีใจนะที่เห็นคนรุ่นใหม่มาเรียนทำกระทง มาสานต่อให้วัฒนธรรมที่สวยงามของเราคงอยู่ต่อไป </b></i><i><b>T^T </b></i><i><b>ปลื้มจนหัวใจเต้นรัว ไว้เจอกันครั้งหน้านะ สวัสดีวันลอยกระทงจ้า</b></i><br/>........................................... <br/>คอลัมน์ <br/><mark><b>“1 Day With ซุปตาร์”</b></mark><br/>โดย<mark><b> “yimyim”</b></mark></p>
      <figure>
        <img src="https://www.dailynews.co.th/admin/upload/20191106/news_YBqdBtEYuh133455_533.jpg?v=20191107123?v=9579"/>
      </figure>
    </article>
  </body>
</html>