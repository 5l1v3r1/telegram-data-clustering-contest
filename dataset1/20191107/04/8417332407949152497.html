<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/07/Full-stans-i-norsk-Amazonas-st%C3%B8tte-20338738.ece"/>
    <meta property="og:site_name" content="adressa.no"/>
    <meta property="article:published_time" content="2019-11-07T04:00:01+00:00"/>
    <meta property="og:title" content="Full stans i norsk Amazonas-støtte"/>
    <meta property="og:description" content="Avskogingen i Brasil øker kraftig under landets høyrepopulistiske president Jair Bolsonaro, og Norge stanser alle overføringer til Amazonasfondet."/>
  </head>
  <body>
    <article>
      <h1>Full stans i norsk Amazonas-støtte</h1>
      <address><time datetime="2019-11-07T04:00:01+00:00">07 Nov 2019, 04:00</time> by <a rel="author">(NTB) NTB-Nils-Inge Kruhaug</a></address>
      <p>Avskogingen i Brasil øker kraftig under landets høyrepopulistiske president Jair Bolsonaro, og Norge stanser alle overføringer til Amazonasfondet.</p>
      <aside><a href="https://www.adressa.no/nyheter/utenriks/2019/11/07/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/07/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/07/javascript:void(0);">Del denne artikkelen på e-post</a></aside>
      <p>I den siste halvårsrapporten fra Norges ambassade i Brasil, som NTB har fått tilgang til, tegner de norske diplomatene et urovekkende bilde av utviklingen i landet.</p>
      <p>Norge har det siste tiåret bidratt med hele 8,3 milliarder kroner for å bremse hogsten i verdens største regnskog Amazonas, som et ledd i innsatsen for å redusere utslipp av skadelige klimagasser.</p>
      <p>Norske myndigheter mener at pengene har vært vel anvendt og peker på at avskogingen i Brasil har falt med 60 prosent siden samarbeidet ble innledet. Det kan ifølge eksperter ha spart atmosfæren for opptil 3 milliarder tonn CO2.</p>
      <h3>Stanser utbetalinger</h3>
      <p>Nå er miljøsamarbeidet truet, og klima- og miljøminister Ola Elvestuen (V) stanser alle nye overføringer til Amazonasfondet.</p>
      <p>Den siste utbetalingen var på 600 millioner kroner og fant sted i desember i fjor, og i august varslet Elvestuen at Norge holdt tilbake 300 millioner kroner.</p>
      <p>–Inntil videre er det ikke aktuelt med nye norske bidrag til Amazonasfondet, og uforpliktede norske midler i fondet er frosset, sier Elvestuen til NTB.</p>
      <p>Ifølge ham er Norge nå i samtaler med brasilianske myndigheter og den brasilianske utviklingsbanken om Amazonasfondets framtid.</p>
      <h3>Kraftig hogst-økning</h3>
      <p>Avskogingen i Amazonas økte i årets første sju måneder med 67 prosent, sammenlignet med i fjor, ifølge det brasilianske romforskningsinstituttet (INPE).</p>
      <p>Bolsonaro hevder dataene er «fabrikkert», sparket i august INPEs leder Ricardo Galvão og ga i stedet jobben til den pensjonerte obersten Darcton Policarpo Damiao.</p>
      <p>Den nye presidenten har også nedlagt Miljødepartementets sekretariater med ansvar for klima og avskoging, og 2.500 stillinger i miljøpolitiet (IBAMA) er nå ubesatt, konstaterer de norske diplomatene i rapporten hjem til Utenriksdepartementet.</p>
      <p>Hundrevis av offentlige styrer og råd er oppløst siden Bolsonaro overtok, blant dem over 20 som hadde ansvar for å fordele midler til bekjemping av avskoging, inkludert styringskomiteen i Amazonasfondet.</p>
      <h3>Avtalebrudd</h3>
      <p>Det siste er i et klart brudd på avtalen mellom Norge og Brasil, der det slås fast at styringsstrukturen i fondet kun kan endres etter samtykke fra begge parter.</p>
      <p>– Brasil har ensidig endret styringsstrukturen til fondet og forutsetningene for klima- og skogsamarbeidet med Norge, sier Elvestuen.</p>
      <p>– Norge har hittil ikke mottatt noen konkrete forslag til å endre styringsstrukturen i fondet, heter det i ambassadens rapport fra august.</p>
      <h3>Avviser klimaendringer</h3>
      <p>Signalene fra Bolsonaro og hans regjering er heller ikke oppløftende, påpeker de norske diplomatene.</p>
      <p>Bolsonaro selv har stilt spørsmål ved om klimaendringene er reelle, landets miljøminister Ricardo Salles kaller dem «mindre viktige» og utenriksminister Ernesto Araujo kaller klimaendringene «en kinesisk konspirasjon for å lamme vestlige lands økonomi».</p>
      <p>Foruten å åpne for tømmerhogst, har Bolsonaros regjering også åpnet for gruvedrift og annen industri i tidligere vernede områder i Amazonas.</p>
      <p>– Sentrale medlemmer av Brasils regjering uttrykker en tydelig skepsis til klimaendringer og fremhever at deres viktigste oppgave er å skape økonomisk vekst, heter det i rapporten.</p>
      <h3>Bekymret for savanneskog</h3>
      <p>De norske diplomatene er også dypt bekymret for framtida til den brasilianske savanneskogen, som har store karbonlagre og et rikt biologisk mangfold.</p>
      <p>Halvparten av savanneskogen er alt borte, blant annet som følge av voksende global etterspørsel etter soya, konstaterer de.</p>
      <p>– Hvis avskogingen fortsetter på samme nivå, kan hele økosystemet være tapt i 2050, konkluderer ambassaden i sin rapport.</p>
      <p>(©NTB)</p>
    </article>
  </body>
</html>