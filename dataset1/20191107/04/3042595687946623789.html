<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/kilde-trodde-pence-ville-fjerne-trump/71791687"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T04:29:42+00:00"/>
    <meta property="og:title" content="Kilde: Trodde Pence ville fjerne Trump"/>
    <meta property="og:description" content="En ikke navngitt tjenestemann i Det hvite hus hevder i en ny bok at betrodde rådgivere ikke var i tvil om at visepresident Mike Pence var beredt til å felle president Trump i 2017."/>
  </head>
  <body>
    <article>
      <h1>Kilde: Trodde Pence ville fjerne Trump</h1>
      <h2>En ikke navngitt tjenestemann i Det hvite hus hevder i en ny bok at betrodde rådgivere ikke var i tvil om at visepresident Mike Pence var beredt til å felle president Trump i 2017.</h2>
      <address><time datetime="2019-11-07T04:29:42+00:00">07 Nov 2019, 04:29</time> by <a rel="author">Frode Andresen</a></address>
      <p>Natt til torsdag gjengir <a href="https://www.huffpost.com/entry/anonymous-book-warning-mike-pence_n_5dc376a1e4b00551388271cd?fwj&amp;guccounter=1&amp;guce_referrer=aHR0cHM6Ly90LmNvL01vVGlJYVFudU0&amp;guce_referrer_sig=AQAAAKT3zFlGNkOIrOcd0500fe3PktBWUsSEQHvrmLhljHnpv1LKCG3DeduPbVBta8r796GGWTggNbL-6mpZbYa4xK4KvymaYZDUgWIDP_amsJjmBw6I23TimGf4zX_y9d7oecmMVnsusNaHQLjkrqjCEDlNbtBc61ljprS3sxKH3cA8">Huffington Post</a> en påstand om at betrodde rådgivere i Det hvite hus var sikre på at visepresident Mike Pence ville gi sin støtte til å anvende det 25. grunnlovstillegget for å fjerne president Donald Trump.</p>
      <p>
        <b>Grunnlovstilleget sikrer at dersom presidenten erklæres uskikket til å utføre sine oppgaver, så vil visepresidenten overta hans rolle.</b>
      </p>
      <p>Påstanden kommer i forbindelse med utgivelsen av boka «A Warning», som ifølge forlaget og New York Times skal være skrevet av en høytstående tjenestemann i Det hvite hus.</p>
      <h3>«Ingen tvil»</h3>
      <p>Tjenestemannen hevder at i etterkant av at Trump sparket FBI-sjef James Comey i 2017, så ble det utført en rundspørring om hvem som var villige til anvende grunnlovstillegget.</p>
      <p>For at dette skal skje, trenger man underskriften til et flertall av regjeringsmedlemmene, samt Pences underskrift. Forfatteren hevder at det ikke var noen tvil blant rådgiverne om at Pence ville undertegne dersom flertallet ville det.</p>
      <p>
        <b>Til tross for at det skal ha blitt heftig diskutert, ble brevet aldri formalisert.</b>
      </p>
      <p>«A Warning» skal etter planen utgis 19. november. I et brev til forlaget har justisdepartementet advart om at forfatteren kan gjøre seg skyldig i å bryte taushetsplikten. Departementet ba også forlaget om informasjon om forfatteren, noe forlaget nektet å gi.</p>
      <h3>Kronikk</h3>
      <p>For omkring et år siden publiserte <a href="https://www.nytimes.com/2018/09/05/opinion/trump-white-house-anonymous-resistance.html">New York Times</a> en kronikk av en ikke navngitt tjenestemann i Trump-administrasjonen, som også hevdet at å fjerne presidenten var et diskusjonstema i gangene i Det hvite hus.</p>
      <p>«Gitt ustabiliteten mange bevitnet, ble det på et tidlig tidspunkt snakket om å anvende det 25. grunnlovstillegget innad i regjeringen. Dette ville ha satt i gang en komplisert prosess for å få presidenten fjernet, men ingen ønsket å skape en konstitusjonell krise», skrev vedkommende.</p>
      <h3>Pence nektet</h3>
      <p>Kronikken skapte storm i amerikansk politikk, og visepresident Pence ble spurt direkte om han noen gang hadde diskutert å anvende grunnlovstillegget.</p>
      <p>
        <b>- Nei. Aldri. Hvorfor skulle jeg ønske å gjøre det? var Pences kontante svar til CBS News.</b>
      </p>
      <p>Uker etter at kronikken ble publisert, skrev New York Times at tidligere visejustisminister Rod Rosenstein hadde snakket om å verve regjeringsmedlemmer til å anvende grunnlovstillegget for å fjerne Trump.</p>
      <p><a href="https://www.dagbladet.no/nyheter/derfor-startet-han-fbi-etterforskning-av-trump/70779740">På CBS-programmet «60 Minutes» sa fungerende FBI-direktør</a>, Andrew McCabe, at Rosenstein hadde snakket med ham om dette. McCabe ble seinere sparket av Trump og anklaget for å være lite sannferdig om en lekkasje i FBI.</p>
    </article>
  </body>
</html>