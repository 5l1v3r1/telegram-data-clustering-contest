<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/bekrefter-ryktene-om-houston/71791678"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T04:17:54+00:00"/>
    <meta property="og:title" content="Bekrefter ryktene om Houston"/>
    <meta property="og:description" content="Whitney Houstons bestevenninne, Robyn Crawford, sier for første gang at de hadde et romantisk forhold før superstjerna slo gjennom."/>
  </head>
  <body>
    <article>
      <h1>Bekrefter ryktene om Houston</h1>
      <h2>Whitney Houstons bestevenninne, Robyn Crawford, sier for første gang at de hadde et romantisk forhold før superstjerna slo gjennom.</h2>
      <address><time datetime="2019-11-07T04:17:54+00:00">07 Nov 2019, 04:17</time> by <a rel="author">Frode Andresen</a></address>
      <p>I flere tiår har det versert rykter om at superstjerna Whitney Houston og hennes assistent og bestevenninne, Robyn Crawford, hadde et romantisk forhold. Seinest i fjor fikk disse ryktene nytt liv i dokumentaren «Whitney».</p>
      <h3>Åpner opp</h3>
      <p>I forbindelse med utgivelsen av boka «A Song For You: My Life with Whitney Houston», sier Crawford for første gang at ryktene stemmer.</p>
      <p>Houston og Crawford møttes i New Jersey i slutten av tenåra.</p>
      <p>- Vennskapet vårt gikk dypt. I startfasen var det et fysisk vennskap, sier Crawford til <a href="https://www.nbcnews.com/pop-culture/pop-culture-news/whitney-houston-s-friend-robyn-crawford-opens-about-their-romance-n1077241">NBC News</a>.</p>
      <p>Reporteren spør henne om når det utviklet seg til noe mer enn et vanlig vennskap.</p>
      <p>- Det var den første sommeren etter at vi møttes. Det var den første gangen vi kysset. Og det var ikke noe vi hadde planlagt, det bare skjedde. Og det føltes vidunderlig. Ikke lenge etter, så tilbrakte vi natta sammen. Det var den kvelden at vi befølte hverandre. Og det brakte oss bare nærmere hverandre, sier hun.</p>
      <h3>Døde</h3>
      <p>Houston døde av drukning i 2012, bare 48 år gammel. Hjertesykdom og kokainbruk var også medvirkende årsaker til dødsfallet til den prisbelønte artisten.</p>
      <p>NBC får bekreftet Crawfords historie av uavhengige kilder. Både dem og <a href="https://people.com/music/robyn-crawford-breaks-silence-whitney-houston-love-affair-memoir/">People Magazine</a> har publisert utdrag fra Crawfords nye bok.</p>
      <p>Der skriver hun at Huston var bekymret for at forholdet til Crawford var noe som ville bli brukt mot henne, da karrieren hennes tok av. Like etter at Huston signerte platekontrakt på 80-tallet, avsluttet hun det fysiske forholdet til Crawford.</p>
      <h3>Kvinnen bak</h3>
      <p>«Hun sa at vi ikke skulle være fysiske med hverandre fordi det ville gjøre vår reise vanskeligere. Hun sa at dersom folk fikk vite om dem, så ville de bruke det mot oss. Det var slikt det føltes på 80-tallet», skriver hun.</p>
      <p>Crawford skriver videre at hun bestemte seg for å dele sin historie, fordi hun «følte trangen til å stå opp for vennskapet deres».</p>
      <p>«Jeg følte en trang til å stå fram og dele kvinnen bak det utrolige talentet. Jeg ville styrke hennes ettermæle, gi henne respekt og dele historien om hvem hun var før hun ble kjent».</p>
    </article>
  </body>
</html>