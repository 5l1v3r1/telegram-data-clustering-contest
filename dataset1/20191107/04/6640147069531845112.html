<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/amd-cpu-mercury-research-q3-2019-quota-mercato/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-07T04:26:00+00:00"/>
    <meta property="og:title" content="Processori desktop, AMD raggiunge una quota di mercato del 18%"/>
    <meta property="og:description" content="La rincorsa di AMD su Intel continua trimestre dopo trimestre. Ecco gli ultimi dati sulle quote di mercato diffusi da Mercury Research."/>
  </head>
  <body>
    <article>
      <h1>Processori desktop, AMD raggiunge una quota di mercato del 18%</h1>
      <address><time datetime="2019-11-07T04:26:00+00:00">07 Nov 2019, 04:26</time> by <a rel="author">Manolo De Agostini</a></address>
      <p>Secondo Mercury Research (via <a href="https://www.tomshardware.com/news/amd-vs-intel-cpu-market-share-7nm-makes-landfall-as-price-war-begins">Tom’s USA</a>), realtà che analizza il mercato delle CPU, <b>AMD ha raggiunto una quota del 18% nel settore dei microprocessori desktop</b> nel terzo trimestre di quest’anno. Si tratta di un risultato decisamente buono, soprattutto se confrontato con lo <b>stesso periodo di un anno fa, quando l’azienda raggiunse il 13%</b>.</p>
      <p>AMD sta <b>capitalizzando il lavoro svolto sull’ottima gamma di CPU Ryzen 3000, introdotta a inizio luglio</b>. I processori Ryzen 3000 si sono dimostrati competitivi a tutto tondo con le proposte della rivale Intel e in generale – ma ci sono delle eccezioni – godono anche di un miglior rapporto tra prezzo e prestazioni.</p>
      <figure>
        <img src="https://www.tomshw.it/images/images/2019/09/amd-ryzen-3000-50843.768x432.jpg"/>
      </figure>
      <p>Questo non solo per scelte di posizionamento delle rispettive aziende, ma anche perché <b>Intel <a href="https://www.tomshw.it/hardware/intel-ancora-difficolta-nella-produzione-di-cpu-a-14-nanometri/">sta ancora vivendo un periodo di “shortage”</a>, ossia non riesce a tenere il passo di una domanda troppo elevata</b> e per questo è costretta a scegliere a quali modelli dare priorità.</p>
      <p>La decisione è stata quella di concentrarsi sulle CPU Xeon e i Core ad alte prestazioni, il che lascia evidentemente più spazio ad AMD, seppur sul mercato esistano delle eccezioni come il <a href="https://toms.it/2vKO0">Core i5-9400F</a>.</p>
      <p>A questa situazione si aggiunge il fatto che Intel è <b>ancorata da 5 anni al processo produttivo a 14 nanometri e all’architettura Skylake</b>, e per quanti miglioramenti al processo produttivo siano stati fatti, parallelamente all’aumento del numero di core, AMD è riuscita a recuperare il gap e persino a superarla su entrambi gli aspetti, cosa che le dà alcuni vantaggi tecnici ma anche sul fronte del marketing.</p>
      <p>A inizio 2020 Intel è attesa a una nuova <a href="http://www.tomshw.it/hardware/intel-comet-lake-data-uscita-specifiche-prestazioni-prezzo/">revisione della gamma Core, nome in codice Comet Lake</a>, che si spingerà fino a 10 core. È possibile però che ciò non basti e serva anche parallelamente una revisione dei listini, similmente a quanto fatto per la gamma <a href="http://www.tomshw.it/hardware/intel-cascade-lake-x-hedt-prezzi-modelli/">Core X di decima generazione (Cascade Lake)</a>. Staremo a vedere.</p>
      <table bordered="">
        <tr>
          <td align="center"/>
          <td align="center">
            <b>4Q17</b>
          </td>
          <td align="center">
            <b>1Q18</b>
          </td>
          <td align="center">
            <b>2Q18</b>
          </td>
          <td align="center">
            <b>3Q18</b>
          </td>
          <td align="center">
            <b>4Q18</b>
          </td>
          <td align="center">
            <b>1Q2019</b>
          </td>
          <td align="center">
            <b>2Q19</b>
          </td>
          <td align="center">
            <b>3Q19</b>
          </td>
        </tr>
        <tr>
          <td align="center">
            <b>Quota AMD settore desktop</b>
          </td>
          <td align="center">12.0%</td>
          <td align="center">12.2%</td>
          <td align="center">12.3%</td>
          <td align="center">13%</td>
          <td align="center">15.8%</td>
          <td align="center">17.1%</td>
          <td align="center">17.1%</td>
          <td align="center">18%</td>
        </tr>
        <tr>
          <td align="center">
            <b>Differenza trimestrale</b>
          </td>
          <td align="center">+1.1</td>
          <td align="center">+0.2</td>
          <td align="center">+0.1</td>
          <td align="center">+0.7</td>
          <td align="center">+2.8</td>
          <td align="center">+1.3</td>
          <td align="center">Flat</td>
          <td align="center">+0.9</td>
        </tr>
        <tr>
          <td align="center">
            <b>Differenza su base annua</b>
          </td>
          <td align="center">+2.1</td>
          <td align="center">+0.8</td>
          <td align="center">+1.2</td>
          <td align="center">+2.1</td>
          <td align="center">+3.8</td>
          <td align="center">+4.9</td>
          <td align="center">+4.8</td>
          <td align="center">+5</td>
        </tr>
      </table>
      <p>Per quanto riguarda AMD, nelle prossime settimane arriveranno nuove soluzioni come il Ryzen 9 3950X con 16 core e la gamma di CPU HEDT Ryzen Threadripper 3000, in grado sicuramente di ravvivare l’attenzione su tutta l’offerta desktop.</p>
      <p>Per quanto concerne il mercato dei <b>server</b>, AMD è passata secondo gli analisti <b>dall’1,6% del Q3 2018 al 4,3% del Q3 2019</b>. Il dato è più basso di quello che in genere predica la casa di Sunnyvale, in quanto l’azienda basa le stime sulle previsioni di IDC, che tiene conto solo del mercati single e dual-socket, eliminando i server four-socket e oltre, le infrastrutture di rete e le soluzioni edge come quelle rappresentate dagli Xeon D.</p>
      <p>A ogni modo, in un mercato caratterizzato da due forze, il fatto che AMD abbia aumentato la propria quota significa che parallelamente Intel ha perso qualcosa, malgrado <a href="https://www.tomshw.it/hardware/intel-trimestrale-record-q3-2019/">la trimestrale record</a> delle scorse settimane.</p>
      <table bordered="">
        <tr>
          <td align="center"/>
          <td align="center">
            <b>4Q17</b>
          </td>
          <td align="center">
            <b>2Q18</b>
          </td>
          <td align="center">
            <b>3Q18</b>
          </td>
          <td align="center">
            <b>4Q18</b>
          </td>
          <td align="center">
            <b>1Q2019</b>
          </td>
          <td align="center">
            <b>2Q19</b>
          </td>
          <td align="center">
            <b>3Q19</b>
          </td>
        </tr>
        <tr>
          <td align="center">
            <b>Quota AMD settore server</b>
          </td>
          <td align="center">0.8%</td>
          <td align="center">1.4%</td>
          <td align="center">1.6%</td>
          <td align="center">3.2%</td>
          <td align="center">2.9%</td>
          <td align="center">3.4%</td>
          <td align="center">4.3%</td>
        </tr>
        <tr>
          <td align="center">
            <b>Trimestre su trimestre / Base annua</b>
          </td>
          <td align="center"/>
          <td align="center"/>
          <td align="center">+0.2 / –</td>
          <td align="center">+1.6 / 2.4</td>
          <td align="center">-0.3 / –</td>
          <td align="center">+0.5 / +2.0</td>
          <td align="center">+0.9 / +2.7</td>
        </tr>
      </table>
      <p>Il CEO di AMD Lisa Su, a margine dei <a href="https://www.tomshw.it/hardware/amd-ryzen-3000-fatturato-mai-cosi-alto-dal-2005/">risultati finanziari</a>, disse che <b>le consegne di CPU EPYC Rome erano cresciute di oltre il 50% dal debutto della nuova generazione a luglio</b>. L’azienda si aspetta che il fatturato della divisione cresca a doppia cifra nel quarto trimestre in corso, mentre <b>la quota dovrebbe raggiungere due cifre (10% o più) a metà 2020</b>.</p>
      <p>Tutto questo senza dimenticare il segmento HPC, dove EPYC sta riscuotendo un buon successo grazie al supporto del PCIe 4.0. Solo ieri vi abbiamo informato della <a href="http://www.tomshw.it/hardware/amd-epyc-supercomputer-vulcan-awe/">“conquista” di un nuovo supercomputer</a> destinato alla gestione dell’arsenale nucleare britannico.</p>
      <p><b>Sul fronte delle CPU dedicate ai portatili</b>, AMD ha potuto godere non solo di una gamma più competitiva che in passato (tanto che abbiamo visto debuttare il primo <a href="https://toms.it/MnTgs">Microsoft Surface con CPU AMD</a>), ma soprattutto dei problemi di <b>shortage</b> di Intel (specie nella fascia bassa), e per questo in un anno la quota di mercato <b>è passata dal 10,9% al 14,7%</b>.</p>
      <table bordered="">
        <tr>
          <td align="center"/>
          <td align="center">
            <b>2Q18</b>
          </td>
          <td align="center">
            <b>3Q18</b>
          </td>
          <td align="center">
            <b>1Q2019</b>
          </td>
          <td align="center">
            <b>2Q19</b>
          </td>
          <td align="center">
            <b>3Q19</b>
          </td>
        </tr>
        <tr>
          <td align="center">
            <b>Quota AMD settore mobile</b>
          </td>
          <td align="center">8.8%</td>
          <td align="center">10.9%</td>
          <td align="center">13.1%</td>
          <td align="center">14.1%</td>
          <td align="center">14.7%</td>
        </tr>
        <tr>
          <td align="center">
            <b>Trimestre su trimestre / Base annua</b>
          </td>
          <td align="center"/>
          <td align="center"/>
          <td align="center"/>
          <td align="center">+1.0 / +5.3</td>
          <td align="center">+0.7 / +3.8</td>
        </tr>
      </table>
      <p>AMD a ogni modo è già proiettata ai primi mesi del 2020, quando introdurrà la gamma di CPU <b>Ryzen 4000 Mobile</b>, basata probabilmente sugli stessi pilastri che caratterizzano le CPU Ryzen 3000 desktop: Zen 2 e processo produttivo a 7 nanometri.</p>
      <p>A questi si aggiungerà anche un comparto grafico probabilmente – ma non c’è ancora la certezza – basato sul design Navi. I nuovi chip dovrebbero migliorare ulteriormente la competitività di AMD nel settore, visto che la gamma Ryzen 3000 Mobile ha comunque mostrato il fianco per quanto concerne i consumi, almeno nel confronto con le proposte di Intel.</p>
      <p>Quest’ultima è pienamente concentrata nel portare sul mercato portatili con processori <b>Ice Lake a 10 nanometri e spingere le soluzioni Project Athena. Insomma, sarà una battaglia interessante.</b></p>
      <p>Per finire, Mercury Research afferma che AMD detiene ora il 15,8% del mercato client nel suo complesso e il 14,6% di quello x86 generale, facendo segnare rispettivamente un +4,2% e un 4%.</p>
      <blockquote>Stai cercando il processore giusto per il tuo PC? È facile se segui i <a href="https://www.tomshw.it/guide/quale-cpu-scegliere/">consigli della nostra guida</a>.</blockquote>
    </article>
  </body>
</html>