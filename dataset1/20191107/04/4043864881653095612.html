<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/rus/articles/2019/11/7/7231213/"/>
    <meta property="og:site_name" content="Украинская правда"/>
    <meta property="article:published_time" content="2019-11-07T04:00:00+00:00"/>
    <meta property="og:title" content="Жизнь бывших. Чем занимаются люди Порошенко: Ложкин и Райнин"/>
    <meta property="og:description" content="Чем сейчас занимается костяк Администрации президента Порошенко. (укр.)"/>
  </head>
  <body>
    <article>
      <h1>Жизнь бывших. Чем занимаются люди Порошенко: Ложкин и Райнин</h1>
      <address><time datetime="2019-11-07T04:00:00+00:00">07 Nov 2019, 04:00</time> by <a rel="author" href="https://www.pravda.com.ua/rus/authors/528dc828b6d62/" target="_blank">Роман Романюк</a></address>
      <p>
        <i>Кожній новій владі здається, що вона приходить назавжди. Але кожна влада зникає так само непомітно, як і з'являється.</i>
      </p>
      <p>
        <i>Від великих і сильних режимів на самому кінці лишаються тільки люди. Конкретні чиновники і політики. Розгублені, невпевнені у майбутньому, втомлені люди, кожному з яких слід швидко рахувати і прораховувати що шукати: </i>
        <a href="https://www.pravda.com.ua/articles/2019/10/9/7228610/">
          <i>місце у новій системі </i>
        </a>
        <i>чи </i>
        <a href="https://www.pravda.com.ua/news/2019/10/18/7229352/">
          <i>місця у найближчому літаку до Китаю</i>
        </a>
        <i>.</i>
      </p>
      <p>
        <i>Так стається завжди. Це закон політики. Турбулентність переходу влади переживали люди Кучми, люди Ющенка і Януковича, а після весняного тріумфу на виборах Володимира Зеленського черга дійшла і до людей Петра Порошенка. </i>
      </p>
      <p>
        <i>"Українська правда" вирішила з'ясувати, чим зараз займаються люди з кістяка Адміністрації президента Порошенка.</i>
      </p>
      <h3>Монако. Глава АП Борис Ложкін</h3>
      <p>Петро Порошенко був у схожій ситуації, що й Володимир Зеленський, коли виграв вибори у 2014: у нього не було своєї команди, здатної швидко взяти до рук усю вертикаль президентської влади.</p>
      <p>Він до останнього тримав інтригу щодо того, хто стане главою його Адміністрації. І коли він оголосив свого кандидата, то на подив багатьох, це був не системний політик, а людина з бізнесу – партнер Порошенка у медіа, <a href="https://www.pravda.com.ua/news/2014/06/10/7028611/">власник "Українського медіа-холдингу" Борис Ложкін</a>.</p>
      <figure>
        <img src="https://img.pravda.com/images/doc/e/8/e8be55a-lozhkin.jpg"/>
        <figcaption>За тих два роки, що Ложкін обіймав посаду глави АП, він встиг стати головним переговірником Банкової з олігархами, у тому числі з групою "Приват" Коломойського-Боголюбова</figcaption>
      </figure>
      <p>Ложкін намагався перебудувати АП за бізнесовими канонами: саме він започаткував практику прийому на державні посади іноземних фахівців типу Наталки Яресько чи Айвараса Абромавичуса. </p>
      <p>Але державне життя, як виявив Ложкін, не зовсім його. Особливо, коли замайоріла перспектива подавати електронні декларації. Тож через трохи більш як два роки на посаді Борис Євгенович <a href="https://www.pravda.com.ua/articles/2016/08/29/7118958/">подав у відставку.</a></p>
      <p>Решту президентського терміну Порошенка Ложкін робив усе, щоб дистанціюватись від політики. Спершу він очолив <a href="https://www.epravda.com.ua/news/2016/08/29/603544/">Інвестиційну раду</a> при президентові, а тоді й поготів згадав своє єврейське коріння, навернувся до юдаїзму і <a href="https://www.pravda.com.ua/news/2018/05/25/7181336/">переключився на Єврейську конфедерацію. </a></p>
      <figure>
        <img src="https://img.pravda.com/images/doc/7/3/73ebaa3-lpzhkin-poroshenko.jpg"/>
        <figcaption>Ложкін намагався перебудувати АП за бізнесовими канонами<cite>фото: уніан</cite></figcaption>
      </figure>
      <p>Але політика однаково наздогнала Ложкіна. </p>
      <p>Усе почалось за три дні до першого туру президентських виборів. </p>
      <p>28 березня, після повернення з Ізраїлю, де тоді жив Ігор Коломойський, прокурор Костянтин Кулик спробував <a href="https://www.pravda.com.ua/news/2019/03/28/7210535/">оголосити підозру</a> цілій плеяді першорядних діячів часів Порошенка. За що, до речі, отримав прізвисько "ПРИВАТний прокурор".</p>
      <p>По одній <a href="https://www.pravda.com.ua/news/2019/03/28/7210535/">справі младоолігарха Сергія Курченка</a> підозри виписали цілому пулу людей: від глави Нацбанку Валерії Гонтаревої, замглави АП Олексія Філатова до колишнього бізнес-партнера Ігоря Коломойського Вадима Шульмана. </p>
      <p>Потрапив у цей список і Борис Ложкін, який продав Курченку свій медіа-холдинг. Є підозри, що у тій угоді могло мати місце <a href="https://www.pravda.com.ua/news/2015/09/24/7082506/">відмивання коштів.</a></p>
      <p>Але в очі кидалось інше: у "справі Курченка" оголошувались підозри тим, хто мав відношення до супроводження націоналізації "ПриватБанку". </p>
      <p>За тих два роки, що Ложкін обіймав посаду глави АП, він встиг стати головним переговірником Банкової з олігархами, у тому числі з групою "Приват" Коломойського-Боголюбова. </p>
      <p>З Боголюбовим у Ложкіна завжди були теплі стосунки. Коломойський спілкувався із посланцем Банкової, бо мусив.</p>
      <p>Власне, саме кейс "Привату" і визначив майбутнє ексглави АП. </p>
      <p><i>"Ви мусите розуміти, що ким би ти не був, а вибудувати довірливі стосунки, коли з одного боку Коломойський, а з іншого Порошенко – це нездійсненна місія. Якби хоч з одного боку був такий непередбачуваний персонаж, а з іншого хтось більш-менш прогнозований! А так, як би Ложкін не старався, це було неможливо", – </i>розводить руками співробітник з оточення ексглави АП.</p>
      <p>Через кримінальні справи, які ГПУ продовжує розслідувати, Ложкін тимчасово не з'являється в Україні.</p>
      <p>Поки у кріслі президента сидів Порошенко, генпрокурор Юрій Луценко не погоджував скандальні підозри Кулика. Але одразу після парламентських виборів, 6 вересня, <a href="https://www.pravda.com.ua/news/2019/08/6/7222914/">всі вони були підписані. </a></p>
      <p>За даними УП, востаннє Ложкін був в Україні на межі липня-серпня.</p>
      <p><i>"У нього податкове резидентство Монако. Ложкін мусить 183 дні на рік там жити, щоб не втратити його. У нього ж бізнес, тому це важливо. Першу половину року Ложкін активно літав між Україною, Ізраїлем і Монако. Тому зараз вимушений перебувати в Монако", – </i>переконує співрозмовник з оточення Ложкіна.</p>
      <p>Але куди ймовірнішим сценарієм є той, що озвучив на питання УП Ігор Коломойський на форумі YES.</p>
      <p><i>"Ложкін де? В Монако сидить. Не приїжджає, бо боїться сісти в тюрму. Тут же йому підозру підписали", </i>–<i> </i>відповів олігарх, видаючи свою обізнаність і цікавість до долі колишнього переговірника від Банкової.</p>
      <p>Найбільша проблема Ложкіна в тому, що він не знає, чого, власне, хоче від нього олігарх і за що має претензії.</p>
      <p>Наприклад, в <a href="https://www.pravda.com.ua/news/2019/05/27/7216281/">інтерв'ю УП Коломойський</a> говорив, що Ложкін начебто хотів завадити виходу на екрани серіалу "Слуга народу" і навіть "погрожував забрати "Приват".</p>
      <p>У Ложкіна категорично це спростовують. Джерела з його найближчого оточення божаться, що ексглава АП взагалі уникав будь-яких погроз чи зобов'язань.</p>
      <p><i>"Насправді Ложкін сам не розуміє, які до нього претензії у Коломойського. Хтось каже, що Ложкін начебто взяв на себе якісь зобов'язання перед "Приватом", які Порошенко не виконав. Але це неправда. Він жодних зобов'язань не брав, він нічого не обіцяв, бо і не міг. А по бізнесу вони з Коломойським після УМХ нічого не мали спільного",</i> – розводить руками співрозмовник.</p>
      <p><i>"Це або щось ірраціональне, якась образа, або навпаки – бажання створити проблеми, щоб потім попросити чогось, наприклад, якусь "інформацію" на Порошенка чи щось таке", </i>–<i> </i>додає він.</p>
      <p>А поки відповіді немає, Ложкін продовжує жити у Монако, часом літає до Лондона, де живе його дочка, часом до Ізраїлю, у "єврейських справах". </p>
      <p>УП вдалося отримати коментар самого ексглави Адміністрації Порошенка, де він розповів, чим зараз займається.</p>
      <p><i>"Я зараз займаюсь бізнесом. Інвестую у різні проекти, у тому числі ІТ. Багато займаюсь єврейськими проектами, це мені цікаво і здається важливим", – </i>сказав у коментарі УП Ложкін.</p>
      <h3>Харків. Глава АП Ігор Райнін</h3>
      <p>Якщо Борис Ложкін вимушено "насолоджується" чужиною після роботи в Адміністрації Петра Порошенка, то кар'єру його наступника Ігоря Райніна можна описати словами "з Харкова в Харків".</p>
      <p>Вперше Райнін приїхав з Харкова до Києва на посаду заступника глави АП Ложкіна. Однак після недовгої роботи на Банковій став губернатором Харківської області та повернувся у рідне місто.</p>
      <figure>
        <img src="https://img.pravda.com/images/doc/4/e/4e87364-raynin1.jpg"/>
        <figcaption>Позаочі Ігоря Райніна на роботі подражнювали главою Адміністрації президента Харківської області. <cite>фото: українські новини</cite></figcaption>
      </figure>
      <p>Коли Порошенко <a href="https://www.pravda.com.ua/articles/2017/02/14/7135334/">погодив звільнення Ложкіна</a>, Райніну довелося знову пакувати валізи на Київ – керувати Адміністрацією президента випало саме йому. </p>
      <p>Другий прихід Райніна на Банкову, як і перший, нічим особливим не запам'ятався. Ігор Львович тихо і непомітно виконував свої функції і в публічну політику намагався не встрявати. Це дуже контрастувало із медійноорієнтованим Ложкіним, але президента напередодні виборів цілком задовільняло.</p>
      <figure>
        <img src="https://img.pravda.com/images/doc/3/7/37ae9b6-poroshenko-raynin.jpg"/>
        <figcaption>За кілька місяців до виборів президента Порошенко опинився у патовій ситуації – глава його Адміністрації грав, скажімо так, не в його команді<cite>фото: пресслужба президента</cite></figcaption>
      </figure>
      <p>Райніна не цікавили київські пости чи крісло президента. Його інтереси були куди більш конкретними – контроль області. Позаочі Ігоря Львовича на роботі навіть подражнювали главою Адміністрації президента Харківської області. </p>
      <p>І Райнін давав для цього більш ніж досить приводів. Областю на посаді губернатора керувала його протеже Юлія Світлична. Главі АП вдалося пролобіювати своїх людей на керівні посади в обласні СБУ, прокуратуру, податкову.</p>
      <p>Для Райніна все йшло добре, поки між президентом Порошенком і главою його Адміністрації не став мер Харкова Геннадій Кернес. </p>
      <p>Готуючись до президентських виборів, команда Порошенка вирішила робити ставку на місцевих "лідерів" типу мера Одеси Геннадія Труханова, мера Дніпра Бориса Філатова і… <a href="https://www.pravda.com.ua/articles/2017/12/20/7166135/">мера Харкова Кернеса.</a></p>
      <p>Саме останній, а не глава АП, отримав "підряд" від штабу Порошенка на проведення виборів у Харкові й області. Це змусило тихого, але затятого Райніна шукати собі нових союзників.</p>
      <p>Пошуки були недовгими, адже одночасно проти Порошенка і проти Кернеса виступала інша помітна фігура з Харкова – глава МВС Арсен Аваков, який і став новим сюзереном для Райніна. </p>
      <figure>
        <img src="https://img.pravda.com/images/doc/4/3/438e1af-avakov-raynin-640x448.jpg"/>
        <figcaption>Глава МВС Арсен Аваков став новим сюзереном для Райніна<cite>фото: цензор.нет</cite></figcaption>
      </figure>
      <p>За кілька місяців до виборів президента Порошенко опинився у патовій ситуації – глава його Адміністрації грав, скажімо так, не в його команді. </p>
      <p>Звільнити його не було можливості, адже це означало б визнати перед усією країною, що президент не контролює навіть главу власної Адміністрації. Тож Райнін спокійно досидів на Банковій президентську каденцію Порошенка і знову повернувся у Харків. </p>
      <p>На місцевих виборах 2015 року Райнін був обраний депутатом облради від БПП. Оскільки місцеві народні обранці мають змогу суміщати депутатство з іншою роботою, то працевлаштування в АП не заважало Райніну бути членом Харківської облради. </p>
      <blockquote>Читайте також: <a href="https://www.pravda.com.ua/articles/2019/02/13/7206469/">Харківський глухий кут. Як Кернес посварив Порошенка і Райніна</a></blockquote>
      <p>Навпаки, воно пішло йому тільки на користь. Адже, будучи главою АП, він представляв президента в переговорах з різними людьми, у тому числі олігархами. </p>
      <p>Комунікація з одним із них, Сергієм Льовочкіним, мала несподіване продовження. Повернувшись у Харків після виборів 2019-го, Райнін несподівано для всіх став одним із кандидатів на місце керівника місцевого осередку партії Льовочкіна-Медведчука "Опозиційна платформа - За життя".</p>
      <p>На початку жовтня, за даними УП, глава МВС <a href="https://www.pravda.com.ua/articles/2019/10/3/7227958/">Аваков "відмовив" Райніна</a> від ідеї переходити до ОПЗЖ. Але зараз співрозмовники у партії Льовочкіна не виключають, що їхні лави можуть таки поповнитись главою Адміністрації Порошенка.</p>
      <p>Цей процес збігся у часі з певним розходженням інтересів між Райніним і губернаторкою Світличною. На відміну від свого колишнього покровителя, вона обрала шлях інтеграції у нову владу. </p>
      <p>Не так давно пані <a href="https://www.pravda.com.ua/news/2019/10/9/7228539/">Світлична подала декларацію</a>, щоб зайняти місце заступниці нового <a href="https://www.pravda.com.ua/articles/2019/10/3/7228051/">секретаря РНБО Олексія Данілова</a>. За даними УП, її кандидатура уже навіть отримала усі необхідні схвалення, але призначення досі не відбулось.</p>
      <p>
        <i>***</i>
      </p>
      <p>
        <i>"Якщо Порошенко програє, то, звичайно, нас будуть намагатись "доганяти". Це очевидно. Чи вийде – питання. Але намагатись спробують", – казав якось у розмові з УП ще за півтора роки до виборів один із представників найближчого оточення Порошенка.</i>
      </p>
      <p>
        <i>І як у воду дивився. </i>
      </p>
      <p>
        <i>Шлях у владу представників команди президента Петра Порошенка був приблизно схожим. А от шляхи відходу виглядають куди більш різноманітними.</i>
      </p>
      <p>
        <i>Комусь, як ексглаві АП Ложкіну, доводиться відмовитись від повернення в Україну, комусь, як його наступнику Райніну – шукати нових партнерів всередині країни.</i>
      </p>
      <p>
        <i>Це тільки дві історії з-поміж десятків інших. Що роблять бізнес-партнери Порошенка, які прийшли з ним у владу? Як справи у ключових заступників глави його Адміністрації? Куди і чому виїхали члени його найближчого оточення?</i>
      </p>
      <p>
        <i>Відповіді на ці запитання достойні окремої історії, яку УП незабаром вам розкаже. </i>
      </p>
      <p>
        <i>Роман Романюк, УП</i>
      </p>
      <related>
        <a href="https://www.pravda.com.ua/rus/articles/2019/02/13/7206469/"/>
        <a href="https://www.pravda.com.ua/rus/articles/2019/02/1/7205412/"/>
        <a href="https://www.pravda.com.ua/rus/news/2018/03/6/7173771/"/>
      </related>
    </article>
  </body>
</html>