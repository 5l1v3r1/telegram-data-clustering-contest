<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/07/ha-nem-muszaj-ne-uljon-autoba-budapesten-jon-a-torok-elnok"/>
    <meta property="og:site_name" content="infostart"/>
    <meta property="article:published_time" content="2019-11-07T04:47:00+00:00"/>
    <meta property="og:title" content="Ha nem muszáj, ne üljön autóba Budapesten, jön a török elnök"/>
    <meta property="og:description" content="Ideiglenes forgalomkorlátozásokra kell számítani a fővárosban csütörtökön Recep Tayyip Erdogan látogatása miatt, ezért több közösségi közlekedési járat rövidített vagy módosított útvonalon közlekedik – közölte a Budapesti Közlekedési Központ."/>
  </head>
  <body>
    <article>
      <h1>Ha nem muszáj, ne üljön autóba Budapesten, jön a török elnök</h1>
      <address><time datetime="2019-11-07T04:47:00+00:00">07 Nov 2019, 04:47</time> by <a rel="author">Infostart / MTI</a></address>
      <h3>Ideiglenes forgalomkorlátozásokra kell számítani a fővárosban csütörtökön Recep Tayyip Erdogan látogatása miatt, ezért több közösségi közlekedési járat rövidített vagy módosított útvonalon közlekedik – közölte a Budapesti Közlekedési Központ.</h3>
      <p>A közleményben azt írták, hogy a változások főleg az Andrássy út–Lánchíd útvonalat és az ezt keresztező utcákat, valamint a budai Vár környékét érintik.</p>
      <p>A BKK arra kéri a fővárosban közlekedőket, hogy</p>
      <blockquote>ha tehetik, használják a kötöttpályás közösségi közlekedési vonalakat, főképp az M2-es, az M3-as és az M4-es metrót.</blockquote>
      <p>Rövidebb időszakra korlátozzák a Liszt Ferenc Nemzetközi Repülőtér környéki utakat is, ezért akinek a repülőgépe 10 és 12 óra között, illetve 19 és 21 óra között indul, annak érdemes lényegesen korábban elindulnia otthonról – tették hozzá.</p>
      <p>A Budapesti Rendőr-főkapitányság <a href="http://www.police.hu/hu/hirek-es-informaciok/utinfo/forgalmirend-valtozasok/ideiglenes-forgalomkorlatozas-budapesten-158">a rendőrség honlapján arról adott tájékoztatást</a>, hogy</p>
      <p>csütörtök éjfélig sok helyen tilos parkolni, egyebek mellett</p>
      <ul>
        <li>a Mexikói úti parkoló felüljáró melletti útszakaszának mindkét oldalán,</li>
        <li>a Városligeti körút mindkét oldalán a Kós Károly sétánytól 50 méter hosszú szakaszon,</li>
        <li>a Hősök terén,</li>
        <li>az Andrássy úton és szervizútján,</li>
        <li>a Kodály körönd,</li>
        <li>az Oktogon és a Széchenyi István tér teljes területén,</li>
        <li>a Magyar Tudományos Akadémia előtti nagy parkolóban,</li>
        <li>a pesti és a budai alsó rakparton a Lánchíd körül,</li>
        <li>a Clark Ádám téren,</li>
        <li>a Dózsa György téren, valamint</li>
        <li>a Dísz téri parkolóban.</li>
      </ul>
      <p>A forgalmi változások részletei az alábbi térképen láthatók, illetve a <a href="https://infostart.hu/belfold/2019/11/07/a%20http://www.police.hu/hu/hirek-es-informaciok/utinfo/forgalmirend-valtozasok/ideiglenes-forgalomkorlatozas-budapesten-158">rendrőség hivatalos oldalán olvashatók</a>.</p>
      <figure>
        <iframe src="https://www.google.com/maps/d/embed?mid=1NzVK3DH90BA_vP8HXYQLNDfXmGD7TYab" width="640" height="480" data-service="GoogleMaps" scrolling="no"/>
      </figure>
      <p>
        <i>Nyitókép: police.hu</i>
      </p>
    </article>
  </body>
</html>