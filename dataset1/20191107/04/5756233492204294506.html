<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620297/%D8%AE%D9%88%D8%AF%D8%B1%D9%88%D8%B3%D8%A7%D8%B2%D8%A7%D9%86-%D8%A8%D9%87-%D9%81%DA%A9%D8%B1-%D8%B3%D8%A8%D9%82%D8%AA-%D8%A7%D8%B2-%DB%8C%DA%A9%D8%AF%DB%8C%DA%AF%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T04:02:00+00:00"/>
    <meta property="og:title" content="خودروسازان به فکر سبقت از یکدیگر"/>
    <meta property="og:description" content="پیکان و سایپا در دیداری حساس برای تیم‌های نیمه دوم جدول به مصاف هم می‌روند."/>
  </head>
  <body>
    <article>
      <h1>خودروسازان به فکر سبقت از یکدیگر</h1>
      <address>
        <time datetime="2019-11-07T04:02:00+00:00">07 Nov 2019, 04:02</time>
      </address>
      <p>
        <i>پیکان و سایپا در دیداری حساس برای تیم‌های نیمه دوم جدول به مصاف هم می‌روند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در ادامه هفته دهم لیگ برتر امروز (پنج‌شنبه) یک دیدار بین پیکان و سایپا برگزار می‌شود، دیداری که به داربی خودروسازان معروف است.</p>
      <p>شرایط دو تیم در جدول رده‌بندی در آستانه این دیدار تقریبا یکسان است و هر دو ۹‌ امتیازی هستند. هم‌چنین پیکان و سایپا جزو خطوط دفاعی ضعیف لیگ برتر محسوب می‌شوند و به ترتیب ۱۵ و ۱۴ گل دریافت کردند. البته تفاوت این دو تیم در خط حمله آن‌هاست جایی که پیکان با ۱۵ گل‌زده در بین خطوط حمله خوب لیگ محسوب می‌شوند. پیکانی‌ها شهریار مغانلو را هم با ۶ گل زده به عنوان بهترین گل‌زن لیگ در اختیار دارند.</p>
      <figure>
        <img src="https://aftabnews.ir/files/fa/news/1398/8/16/356293_689.jpg"/>
      </figure>
      <p>حسین فرکی، سرمربی تیم فوتبال پیکان بعد از ظهر چهارشنبه در ابتدای نشست خبری پیش از بازی با سایپا گفت: من این بازی را داربی در سکوت نام‌گذاری می‌کنم. مردم یکی از فاکتورهای زیبا بودن فوتبال هستند. تماشاگرانی که در شرایط سخت خودشان را به ورزشگاه می‌رسانند. این یک سرمایه است که این دیدار از این سرمایه محروم است. ما بازی را برگزار می کنیم که اگر تماشاگر داشت زیباتر می‌شد. ما محکومیم که این مسابقه را در سکوت برگزار کنیم. امیدواریم که این سکوت مانع از این نشود که زیبایی این بازی دیده نشود.</p>
      <p>او درباره ۱۵ گل خورده و ۱۵ گل زده تیمش هم توضیح داد: در این بخش از سایپا جلوتر هستیم. آن‌ها تعداد گل‌های خورده‌شان زیاد است اما گل زده‌شان کم‌تر از ما است. در این دو سه هفته اخیر در گل خوردن شرایط ما بهتر شده است. سعی می‌کنیم که اشتباهات گذشته که به صورت شخصی بوده و نه تیمی را تکرار نکنیم. با توجه به خط حمله خوب و بازیکنان توانمندی که داریم می‌خواهیم بازی‌هایی را انجام دهیم که حتما گل داشته باشد.</p>
      <p>ابراهیم صادقی، سرمربی تیم فوتبال سایپا بعد از ظهر چهارشنبه در نشست خبری پیش از بازی با پیکان در پاسخ به این پرسش که آیا راهکاری برای جلوگیری از افزایش گل‌های خورده تیمش دارد یا خیر؟ بیان کرد: ما روی این موضوع کار کرده‌ایم و تیمی جوان هستیم. در خیلی از بخش‌ها کار می‌کنیم. سعی می‌کنیم نقاظ ضعف مان را برطرف کنیم. وظیفه من این است بازیکنانم در عین جوانی با تجربه شوند.</p>
      <p>با توجه به این که تیم‌های نیمه پایین جدول اختلاف امتیاز کمی با یکدیگر دارند، پیروزی برای پیکان یا سایپا در این بازی که بک بازی ۶ امتیازی است، از اهمیت بالایی برخوردار است.</p>
    </article>
  </body>
</html>