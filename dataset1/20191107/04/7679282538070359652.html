<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-bjp-leaders-to-meet-maharashtra-governor-today-2836238.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T04:01:13+00:00"/>
    <meta property="og:title" content="सरकार में शामिल हों, बाद में CM पद पर करेंगे चर्चा: पर्दे के पीछे बातचीत में शिवसेना से बोली BJP"/>
    <meta property="og:description" content="महाराष्ट्र में सरकार गठन को लेकर उत्पन्न अड़चनों के बीच राज्य के बीजेपी नेता राज्यपाल भगत सिंह कोशियारी से गुरुवार को मुलाकात करेंगे। बीजेपी प्रतिनिधिमंडल का नेतृत्व महाराष्ट्र बीजेपी अध्यक्ष..."/>
  </head>
  <body>
    <article>
      <h1>सरकार में शामिल हों, बाद में CM पद पर करेंगे चर्चा: पर्दे के पीछे बातचीत में शिवसेना से बोली BJP</h1>
      <address><time datetime="2019-11-07T04:01:13+00:00">07 Nov 2019, 04:01</time> by <a rel="author">केतकी घोघे, हिन्दुस्तान टाइम्स, मुंबई</a></address>
      <p>महाराष्ट्र में सरकार गठन को लेकर उत्पन्न अड़चनों के बीच राज्य के बीजेपी नेता राज्यपाल भगत सिंह कोशियारी से गुरुवार को मुलाकात करेंगे। बीजेपी प्रतिनिधिमंडल का नेतृत्व महाराष्ट्र बीजेपी अध्यक्ष चंद्रकांत पाटिल करेंगे। मालूम हो कि महाराष्ट्र में सरकार के गठन के लिए दो दिन का समय शेष रह गया है। इस वजह से सरकार के गठन के लिए सियासी हलचल भी तेज हो गई है।</p>
      <p>शिवसेना अध्यक्ष उद्धव ठाकरे ने भी अपने विधायकों की बैठक बुलाई है और जिसमें राज्य में सरकार गठन को लेकर चर्चा होगी। वहीं, भाजपा के एक वरिष्ठ नेता ने नाम न छापने की शर्त पर कहा कि सहयोगी दलों के बीच शुरू हुई बैक-चैनल वार्ता हल निकाल सकती है। शिवसेना और भाजपा के बीच बैक-चैनल वार्ता दो मध्यस्थों के माध्यम से हो रही है जोकि दोनों दलों के नजदीकी हैं। उन्होंने कहा, 'हमने उन्हें सरकार में शामिल होने के लिए कहा है क्योंकि हमारे पास गठबंधन के लिए स्पष्ट जनादेश है। सीएम पद को लेकर 50-50 फॉर्मूले को लेकर दिल्ली नेतृत्व के साथ छह-सात महीनों में चर्चा की जा सकती है। मौजूदा समय में हमारा शीर्ष नेतृत्व इसे स्वीकार करने के लिए तैयार नहीं है।' </p>
      <p>
        <b>ये भी पढ़ें: <a href="https://www.livehindustan.com/national/story-next-24-hours-are-important-for-maharashtra-government-formation-2836174.html">BJP और शिवसेना अड़ीं, अगले चौबीस घंटे अहम; ये हैं 5 संभावनाएं</a></b>
      </p>
      <p>नेता ने कहा कि बीजेपी ने शिवसेना को अवगत कराया था कि यदि वे अभी के लिए सीएम पद के लिए अपनी जिद छोड़ दें तो वे कुछ महत्वपूर्ण विभागों सहित मंत्री पद के बराबर बंटवारे की मांग पर विचार करेंगे। उन्होंने कहा कि अगर पूरी तरह से बहुमत नहीं होता है तो फिर सरकार बनाने का दावा बीजेपी नहीं करेगी। </p>
      <p>वहीं, इससे पहले बुधवार को शिवसेना के सांसद संजय राउत ने एनसीपी प्रमुख शरद पवार से मुलाकात की थी। दोनों के बीच करीब आधे घंटे बातचीत हुई। इस बैठक के बाद शरद पवार ने कहा कि उनकी पार्टी को विपक्ष में बैठने का जनादेश मिला है और वे इसी के अनुरूप काम करेंगे। उन्होंने कहा कि संजय राउत नियमित रूप से उनसे मिलते हैं और सरकार बनाने के लिए शिवसेना की ओर से कोई प्रस्ताव उन्हें नहीं मिला है। साथ ही उन्होंने यह भी कहा कि राउत ने उन्हें 170 विधायकों की एक सूची दिखाई है, जो शिवसेना का समर्थन कर रहे हैं। मगर, यह आंकड़ा उनके पास कहां से आया, इसकी उन्हें कोई जानकारी नहीं है।</p>
      <p>
        <b>राष्ट्रपति शासन लगा तो हम जिम्मेदार नहीं: राउत</b>
      </p>
      <p>दिनभर के घटनाक्रम के बाद बुधवार शाम को शिवसेना नेता संजय राउत ने कहा था कि उनकी पार्टी ढाई-ढाई साल के लिए मुख्यमंत्री पद के फार्मूले पर अडिग है। अगर समय पर सरकार का गठन न होने से राज्य में राष्ट्रपति शासन लगता है तो उसके लिए शिवसेना जिम्मेदार नहीं होगी।</p>
      <h3>
        <a href="https://www.livehindustan.com/national/story-bjp-to-meet-maharashtra-governor-on-thursday-amid-tussel-over-government-formation-in-maharashtra-2835254.html">महाराष्ट्र में सियासी दंगल: शिवसेना से तनातनी के बीच कल राज्यपाल से मिलेगा बीजेपी का प्रतिनिधि मंडल</a>
      </h3>
    </article>
  </body>
</html>