<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425301/to-neo-biblio-toy-nikoy-kwnstantinidh-paroysiazetai-sthn-kw"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-07T18:10:01+00:00"/>
    <meta property="og:title" content="Το νέο βιβλίο του Νίκου Κωνσταντινίδη παρουσιάζεται στην Κω"/>
    <meta property="og:description" content="Ο Πνευματικός Όμιλος Κώων «Ο ΦΙΛΗΤΑΣ» και η Στέγη Γραμμάτων και Τεχνών Δωδεκανήσου διοργανώνουν το Σάββατο 9 Νοεμβρίου 2019 και ώρα 19:00 την παρουσίαση του νέου βιβλίου του Νίκου Κωνσταντινίδη «Τι είναι για μένα ευτυχία» στο Kos Hotel Junior Suites."/>
  </head>
  <body>
    <article>
      <h1>Το νέο βιβλίο του Νίκου Κωνσταντινίδη παρουσιάζεται στην Κω</h1>
      <address>
        <time datetime="2019-11-07T18:10:01+00:00">07 Nov 2019, 18:10</time>
      </address>
      <p>
        <b>Ο Πνευματικός Όμιλος Κώων «Ο ΦΙΛΗΤΑΣ» και η Στέγη Γραμμάτων και Τεχνών Δωδεκανήσου διοργανώνουν το Σάββατο 9 Νοεμβρίου 2019 και ώρα 19:00 την παρουσίαση του νέου βιβλίου του Νίκου Κωνσταντινίδη «Τι είναι για μένα ευτυχία» στο Kos Hotel Junior Suites.</b>
      </p>
      <p><b>Λίγα λόγια για το βιβλίο</b><br/>Ο Φοίβος και η Ειρήνη ζουν με τα δυο παιδιά τους τον Σοφοκλή και την Κλειώ στα Εξάρχεια της Αθήνας. Η ήσυχη ζωή τους ανατρέπεται. Οι μεγάλες απώλειες, η σύγχρονη ελληνική πραγματικότητα και διάφορα αναπάντεχα γεγονότα τους υποχρεώνουν ν’ αλλάξουν ζωή.</p>
      <p>Ο φόβος, η μοναξιά, η κατάθλιψη και η παραίτηση, καθορίζουν τη ζωή τους. Το κυνήγι της ευτυχίας αρχίζει. Το νέο βιβλίο του Νίκου Κωνσταντινίδη, γραμμένο με το γνωστό προσωπικό του ύφος, περιγράφει με ευαισθησία τις μοναδικές ιστορίες των καθημερινών ανθρώπων, που προσπαθούν να βρουν το νόημα της δικής τους ζωής.</p>
      <p>Σε μια κοινωνία που εγκαταλείπει τις αξίες της, σ’ ένα κόσμο που σπαράζει, αποκαλύπτεται ότι η κρίση επηρεάζει όχι μόνο τη ψυχολογία μας αλλά και τις προσωπικές μας επιλογές.</p>
      <p>Σ’ ένα δυσοίωνο περιβάλλον, όπου η ελπίδα πεθαίνει, ο συγγραφέας δείχνει ένα διαφορετικό τρόπο αντίστασης, αναθεώρησης και πορείας στη ζωή.</p>
      <p>Σε κάθε σελίδα, ο αναγνώστης ανακαλύπτει τις ομοιότητες των προσωπικών του βιωμάτων, ταυτίζεται μ’ αυτές και βρίσκεται αντιμέτωπος με την αναγκαιότητα να ξεπεράσει τους φόβους του.</p>
      <p>Είναι ένα μυθιστόρημα, που οδηγεί στη γνώση, την αυτοπεποίθηση και την ατομική επίγνωση για ν’ ανακαλύψει ο καθένας το δικό του μονοπάτι προς την ευτυχία. Είναι ένα βιβλίο που αξίζει να κουβαλάμε πάντοτε στις αποσκευές της ψυχής μας.</p>
      <figure>
        <img src="https://www.rodiaki.gr/medias/2019/11/06/14ff8ed0559425244d47f6e61baea541.jpg"/>
      </figure>
    </article>
  </body>
</html>