<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/mpouz/682905/syntaraktikoi-kouris-michalopoulou-stin-gida-pousaronei-sto-theat"/>
    <meta property="og:site_name" content="enikos.gr"/>
    <meta property="article:published_time" content="2019-11-07T18:05:00+00:00"/>
    <meta property="og:title" content="Συνταρακτικοί Κουρής-Μιχαλοπούλου στην «Γίδα» που...σαρώνει στο θέατρο «Θησείον»"/>
    <meta property="og:description" content="Μπορεί να ...τρέχουν ήδη οι νέες παραγωγές της σεζόν, αλλά εγώ θα σταθώ σήμερα σε μια περσινή παράσταση που λόγω της τεράστιας καλλιτεχνικής και ..."/>
  </head>
  <body>
    <article>
      <h1>Συνταρακτικοί Κουρής-Μιχαλοπούλου στην «Γίδα» που...σαρώνει στο θέατρο «Θησείον»</h1>
      <address>
        <time datetime="2019-11-07T18:05:00+00:00">07 Nov 2019, 18:05</time>
      </address>
      <p>ΑΠΑΓΟΡΕΥΜΕΝΗ ΑΤΖΕΝΤΑ</p>
      <p>Του ΒΑΣΙΛΗ ΜΠΟΥΖΙΩΤΗ</p>
      <p>Μπορεί να ...τρέχουν ήδη οι νέες παραγωγές της σεζόν, αλλά εγώ θα σταθώ σήμερα σε μια περσινή παράσταση που λόγω της τεράστιας καλλιτεχνικής και εμπορικής επιτυχίας, επαναλαμβάνεται και φέτος στο θέατρο «Θησείον» και ΔΕΝ ΠΡΕΠΕΙ ΝΑ ΤΗΝ ΧΑΣΕΤΕ ΜΕ ΤΙΠΟΤΑ [ναι,με κεφαλαία!]. Κυρίως γιατί στην «Γίδα»-σ’ αυτή την δουλειά αναφέρομαι- «κεντάνε»ο σημαντικός Νίκος Κουρής και η άξια Λουκία Μιχαλοπούλου.</p>
      <p>Είναι συνταρακτικοί οι δύο τους στο έξοχο αυτό έργο του Έντουαρντ Άλμπι-ο καθένας τους πετυχαίνει ρεσιτάλ ερμηνείας και οι δύο μαζί καταφέρνουν μια «χημεία»,μια σύμπλευση που σπάνια βλέπουμε στο θέατρο. Στο πολύ σκληρό, ιδιαίτερα τολμηρό αλλά και απίστευτα τρυφερό αυτό έργο που φώτισε με έμπνευση και αποτελεσματικότητα ο καίριος Νικορέστης Χανιωτάκης, ο Κουρής με την Μιχαλοπούλου συναρπάζουν και συνταράσσουν παίζοντας ένα ζευγάρι που «γκρεμίζεται» από την αποκάλυψη πως εκείνος είναι ερωτευμένος με μια ...γίδα. Ο φίλος εκείνου[εξαιρετικός ο Γιάννης Δρακόπουλος] θα...προδώσει το «ένοχο μυστικό» του,ο γιος του ζευγαριού [αποτελεσματικός ο Μιχαήλ Ταμπακάκης] και τότε η μια ακραία αντίδραση θα φέρει την άλλη, μέχρι το άγριο συναρπαστικό φινάλε. Μέσα σε γρήγορους, καταιγιστικούς-κινηματογραφικούς ρυθμούς ο Κουρής με την Μιχαλοπούλου «φέρουν» τον εγκλωβισμό των ηρώων που παίζουν-τους βοηθά πάρα πολύ και το πλέξιγκλας κουτί του σκηνικού μέσα στο οποίο κινούνται και συμβαίνουν όλα- και ...κόβουν την ανάσα στον αλληλοσπαραγμό του ζευγαριού.</p>
      <p>Οι εκρήξεις του Κουρή,η σπάνια εσωτερικότητά του,η αλήθεια του δεν μπορούν να χωρέσουν σε λέξεις.Πετυχαίνει στη δουλειά αυτή μια από τις ισχυρότερες υποκριτικές «νίκες»της γερής καριέρας του.Πλάι του, η θαυμάσια Λουκία Μιχαλοπούλου αποδεικνύει την «ακριβή»στόφα της-μια πλήρης πρωταγωνίστρια πλέον.Και πως «σπάνε»την έντονη δραματικότητα, με νύξεις χιούμορ.Σπαρακτικοί απ’ τη μια κι από την άλλη τόσο καίριοι στις κωμικές νότες.Ναι, είναι ένα «διαμάντι»το έργο του Άλμπι,ναι έχει κάνει άψογη δουλειά ο Χανιωτάκης και στη διασκευή και στη σκηνοθεσία, ναι όλοι του οι συνεργάτες έχουν δώσει τον καλύτερό τους εαυτό,ναι,αρέσουν πολύ και οι Δρακόπουλος-Ταμπακάκης αλλά...όλα τα λεφτά της παράστασης είναι αυτοί οι δύο έξοχοι ηθοποιοί που καταθέτουν ιδρώτα ψυχής και σώματος, καθηλώνοντας το κοινό.Τρέξτε στο «Θησείον»και θα καταλάβετε τι ακριβώς εννοώ. Θα τους χειροκροτείτε τόσο θερμά που θα σας πονέσουν οι κατακόκκινες παλάμες σας, θα νιώσετε την αληθινή μέθεξη που προσφέρει το μεγάλο θέατρο. Θα «πλουτίσετε» θεατρικά!</p>
      <related>
        <h4>σχετικά άρθρα</h4>
        <a href="http://www.enikos.gr/mpouz/682863/me-vavylonia-tha-chtypiseisto-ethniko-theatro-o-konstantinos-rigo%0A%20%20%20%20%0A"/>
        <a href="http://www.enikos.gr/mpouz/682845/apokleistikes-pozes-apo-ti-mideia-pou-erchetai-sto-thiseion%0A%20%20%20%20%0A"/>
        <a href="http://www.enikos.gr/mpouz/682675/ta-prota-klik-apo-to-blink-pou-etoimazei-o-pyrgieris-gia-to-faust%0A%20%20%20%20%0A"/>
        <a href="http://www.enikos.gr/mpouz/682629/o-lignadismageirevei-perses-gia-tin-epidavro-me-koniordou-kai-kou%0A%20%20%20%20%0A"/>
        <a href="http://www.enikos.gr/mpouz/682487/apaichtos-matesis-sto-rialto-apo-ton-spyro%0A%20%20%20%20%0A"/>
        <a href="http://www.enikos.gr/mpouz/682442/apo-to-oneiro-kai-tis-agries-melisses-stin-enta-gkampler-i-christ%0A%20%20%20%20%0A"/>
        <a href="http://www.enikos.gr/mpouz/682357/ta-prota-klik-apo-tin-parastasi-i-samantha-kai-o-max-sto-vytho-ti%0A%20%20%20%20%0A"/>
        <a href="http://www.enikos.gr/mpouz/682313/meta-ton-onasi-tha-ginei-molieros-o-fasoulisme-skinotheti-ton-liv%0A%20%20%20%20%0A"/>
        <a href="http://www.enikos.gr/mpouz/682298/oi-protes-photografies-kappa-mesimerli-apo-to-talgko-pou-erchetai%0A%20%20%20%20%0A"/>
      </related>
    </article>
  </body>
</html>