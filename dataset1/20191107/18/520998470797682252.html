<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/education/u-centralnomu-korpusi-chnu-pisatimut-diktant-nacionalnoyi-ednosti-379976"/>
    <meta property="og:site_name" content="Погляд"/>
    <meta property="article:published_time" content="2019-11-07T18:06:00+00:00"/>
    <meta property="og:title" content="У центральному корпусі ЧНУ писатимуть диктант національної єдності"/>
    <meta property="og:description" content="Напередодні Дня української писемності та мови Українське радіо влаштує традиційну акцію «Всеукраїнський радіодиктант національної єдності»"/>
  </head>
  <body>
    <article>
      <h1>У центральному корпусі ЧНУ писатимуть диктант національної єдності</h1>
      <h2>До написання диктанту запрошують усіх охочих</h2>
      <address>
        <time datetime="2019-11-07T18:06:00+00:00">07 Nov 2019, 18:06</time>
      </address>
      <p>Напередодні Дня української писемності та мови Українське радіо влаштує традиційну акцію «Всеукраїнський радіодиктант національної єдності». Диктант буде проведений 8 листопада 2019 року об 11.00.</p>
      <p>Текст у прямому ефірі читатиме відомий мовознавець, автор підручників і посібників з української мови та літератури Олександр Авраменко, який складає текст диктанту останні 13 років. Цього року автор внесе в текст кілька елементів на перевірку нової редакції правопису, повідомляє <a href="https://osvita.ua/news/66471/">Освіта.ua</a>.</p>
      <p>Усіх охочих чернівчан запрошують до написання диктанту у Центральний корпус Чернівецького національного університету імені Юрія Федьковича, 230 кабінет. Про це йдеться на офіційному сайті навчального закладу.</p>
      <p>Новацією диктанту-2019 стане те, що його можна буде перевірити вже через 15 хвилин після написання. За цей час (11:45-12:00) охочі зможуть надіслати свій текст – фото, скан або скріншот із вказаною зворотною адресою – на електронну скриньку Українського радіо (<i>rd@nrcu.gov.ua</i>), у приватні повідомлення на сторінці Українського радіо у фейсбук (<i>UA: Українське радіо</i>) чи на вайбер – <i>097-107-107-9</i>. Повідомлення необхідно надсилати на одну з адрес, не дублюючи на всі.</p>
      <p>Автори безпомилкових диктантів отримають заохочувальні призи.</p>
      <p>Додатково буде оголошено конкурс на найкращі твори про написання диктанту (для тих, хто віддає перевагу традиційному листуванню). Твір із диктантом треба надіслати поштою протягом 2 днів (до 11 листопада) на адресу: <i>01001, Київ, Хрещатик, 26 (помітка “на конкурс”)</i>.</p>
      <p>Із 12:00 до 12:15 у прямому ефірі Українського радіо Олександр Авраменко проведе роботу над помилками.</p>
      <h3>Довідка</h3>
      <p>Всеукраїнський радіодиктант національної єдності був започаткований у 2000 році з метою єднання навколо державної мови. Відтоді щороку слухачі, а віднедавна й телеглядачі (акцію транслює телеканал UA: Перший) можуть взяти участь у написанні диктанту й перевірити, наскільки добре вони знають мову та правопис. Пишуть диктант і за межами України. Торік на адресу Українського радіо надійшло 32779 диктантів. Безпомильно їх написали 311 учасників.</p>
      <related>
        <h4>Схожі записи</h4>
        <a href="https://pogliad.ua/news/bukovina/9-listopada-bukovinci-razom-z-usieyu-ukrayinoyu-pisatimut-diktant-nacionalnoyi-ednosti-362904"/>
        <a href="https://pogliad.ua/news/chernivtsi/9-listopada-chernivchani-razom-z-usieyu-ukrayinoyu-pisatimut-diktant-nacionalnoyi-ednosti-316248"/>
        <a href="https://pogliad.ua/news/education/profesor-chnu-oleg-angelskiy-perebuvae-z-vizitom-v-kitayi-379968"/>
        <a href="https://pogliad.ua/news/chernivtsi/do-chernivciv-zyihalisya-naukovci-ta-bdzholyari-iz-7-krayin-379953"/>
      </related>
    </article>
  </body>
</html>