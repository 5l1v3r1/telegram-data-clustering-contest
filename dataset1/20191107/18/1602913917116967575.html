<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ludovic-orban-am-eliberat-din-functie-aproape-40-de-secretari-de-stat-psd-vom-reduce-drastic-numarul-18553766"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-07T18:35:05+00:00"/>
    <meta property="og:title" content="Ludovic Orban: Am eliberat din funcţie aproape 40 de secretari de stat PSD. Vom reduce drastic numărul"/>
    <meta property="og:description" content="Premierul Ludovic Orban a declarat, joi, că a eliberat din funcţie aproximativ 40 de secretari de stat numiţi de guvernarea PSD. Liderul PNL a anunţat că va reduce drastic numărul acestora din Guvern."/>
  </head>
  <body>
    <article>
      <h1>Ludovic Orban: Am eliberat din funcţie aproape 40 de secretari de stat PSD. Vom reduce drastic numărul</h1>
      <address><time datetime="2019-11-07T18:35:05+00:00">07 Nov 2019, 18:35</time> by <a rel="author" href="https://www.zf.ro/autor/alexandru-costea" target="_blank">Alexandru Costea</a></address>
      <p>Premierul Ludovic Orban a declarat, joi, că a eliberat din funcţie aproximativ 40 de secretari de stat numiţi de guvernarea PSD. Liderul PNL a anunţat că va reduce drastic numărul acestora din Guvern.</p>
      <p>"Astăzi (joi - n.r.) am eliberat din funcţie cred că aproape 40 de secretari de stat PSD. Mâine voi continua. Trebuie pregătite deciziile, analizată baza legală şi după aia să semnez, de aceea nu pot mai repede. Acestea sunt funcţii de demnitate publică. Guvernul PSD a plecat. Toţi secretarii de stat PSD, toţi preşedinţii, vicepreşedinţii şi în general toată clientela PSD va părăsi guvernarea liberală pentru că noi nu acceptăm să lucrăm cu cei care şi-au bătut joc de România în ultimii trei ani de zile. Voi elibera peste tot. Numărul total al secretarilor de stat va fi făcut public în momentul în care adoptăm hotărârile de Guvern de organizare şi funcţionare a ministerelor. Vom reduce drastic numărul de secretari de stat", a afirmat Ludovic Orban, joi, la Romexpo, după participarea la Topul Naţional al Firmelor Private din România.</p>
      <p>Ludovic Orban a declarat, la începutul şedinţei de Guvern de miercuri, că cere curăţarea instituţiilor publice de persoane puse pe alte criterii decât competenţa, dând exemplul funcţiilor de consul general sau a secretarilor de stat. El a spus că aşteaptă să facă febră musculară de la semnat atâtea decizii.</p>
      <p>Miercuri a apărut în Monitorul Oficial decizia de eliberare din funcţia de consilier onorific al vicepremierului pentru parteneriate Strategice a lui Mihnea Daniel Năstase, fiul lui Adrian Năstase şi a lui Tudor Buzatu, fiul lui Dumitru Buzatu (lider PSD Vaslui), din funcţia de secretar de stat.</p>
    </article>
  </body>
</html>