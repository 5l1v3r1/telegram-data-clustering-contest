<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Faus-llanca-vehicle-immobiliari-milions_0_2339766216.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T18:01:44+00:00"/>
    <meta property="og:title" content="El fons de Faus llança el seu quart vehicle immobiliari, de 250 milions d'euros"/>
    <meta property="og:description" content="Meridia Capital planeja fer entre 10 i 15 adquisicions principalment en oficines, logística i hotels"/>
  </head>
  <body>
    <article>
      <h1>El fons de Faus llança el seu quart vehicle immobiliari, de 250 milions d'euros</h1>
      <h2>Meridia Capital planeja fer entre 10 i 15 adquisicions principalment en oficines, logística i hotels</h2>
      <address>
        <time datetime="2019-11-07T18:01:44+00:00">07 Nov 2019, 18:01</time>
      </address>
      <p>Meridia Capital Partners ha llançat aquest dijous el seu quart vehicle d'inversió immobiliària. La companyia liderada per Javier Faus, exvicepresident del Barça i actual president del Cercle d'Economia, compta amb un capital de 250 milions d'euros per a aquest nou vehicle, al qual li atribueixen, alhora, més de 500 milions en capacitat d'inversió. Aquests diners es destinaran, si es compleixen els plans de la companyia, a adquirir entre 10 i 15 immobles, principalment oficines, centres de logística i hotels.</p>
      <p>De fet, segons ha explicat Meridia Capital en un comunicat, la companyia ja ha tancat dues operacions mitjançant aquest fons. La primera és un edifici d'oficines de 10.000 metres quadrats situat a Madrid que ja té un 60% de l'espai ocupat sobretot per la multinacional IBM. La segona, una cartera de quatre edificis també d'oficines, dos dels quals són també a Madrid i els altres dos a Barcelona. Les propietats, assenyala l'entitat, estan situades a zones de negoci consolidades i integrades en els dos principals mercats d'Espanya. Un dels de la capital catalana pertany al districte 22@. </p>
      <figure>
        <img src="https://www.ara.cat/2019/04/02/economia/edifici-Med-Garcia-Faria-Barcelona_2208389430_61678713_117x66.jpg"/>
      </figure>
      <p>
        <a href="https://www.ara.cat/economia/Meridia-edificis-Partners-Group-MEUR_0_2208379351.html">Meridia ven una cartera d'edificis a Partners Group per 215 M€</a>
      </p>
      <p>Més enllà d'això, la gestora no es tanca a invertir, de manera addicional i en menys proporció, en àrees "més defensives i contracícliques" i que "pertanyen a segments immobiliaris alternatius". Una portaveu de l'empresa assenyala com a exemples residències d'estudiants o d'avis, tot i que matisa que això serien inversions molt puntuals i que no hi ha cap seguretat que s'acabin duent a terme. </p>
      <p>Els 250 milions d'euros dels quals parteixen han sortit "d'inversors institucionals globals de primer nivell", inclosos, diuen, firmes d'assegurances, fons de pensions, gestores de fons i firmes d'inversió, a més de <i>family offices</i> i inversors privats "de referència". </p>
      <h3>Una estratègia sostinguda en el temps</h3>
      <p>Segons ha explicat Javier Faus, aquest fons neix amb intenció d'avançar en la línia dels dos vehicles previs en aquest àmbit. El Merida II, ha assenyalat, ja està desinvertit i els ha donat retorns superiors als que esperaven, i pel que fa al Meridia III, els diners destinats ja estan tots invertits i esperen començar a fer les primeres desinversions aviat. De fet, el mes passat Meridia Capital va treure a la venda la cartera més gran d'edificis d'oficines que hi ha al mercat, entre els quals hi ha el Citypark a Cornellà, dos propietats a Viladecans, el Diagonal Business Pak a Esplugues de Llobregat i un edifici del passeig de Sant Joan de Barcelona. </p>
    </article>
  </body>
</html>