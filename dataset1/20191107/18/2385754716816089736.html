<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596268/erntogan-s400-kai-f35-sto-quottrapeziquot-ton-synomilion-me-tramp"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T18:47:00+00:00"/>
    <meta property="og:title" content="Ερντογάν: S-400 και F-35 στο &quot;τραπέζι&quot; των συνομιλιών με Τραμπ"/>
    <meta property="og:description" content="Ο πρόεδρος της Τουρκίας, Ρετζέπ Ταγίπ Ερντογάν, δήλωσε σήμερα από την Βουδαπέστη ότι στην συνάντηση που θα έχει με τον Αμερικανό πρόεδρο Ντόναλντ Τραμπ στον..."/>
  </head>
  <body>
    <article>
      <h1>Ερντογάν: S-400 και F-35 στο "τραπέζι" των συνομιλιών με Τραμπ</h1>
      <address><time datetime="2019-11-07T18:47:00+00:00">07 Nov 2019, 18:47</time> by <a rel="author">SigmaLive</a></address>
      <p><b>Ο πρόεδρος της Τουρκίας, Ρετζέπ Ταγίπ Ερντογάν, δήλωσε σήμερα από την Βουδαπέστη ότι στην συνάντηση που θα έχει με τον Αμερικανό πρόεδρο Ντόναλντ Τραμπ στον Λευκό Οίκο την επόμενη εβδομάδα σκοπεύει να συζητήσει την αγορά του ρωσικού συστήματος S-400, των αμερικανικών πυραύλων Patriot και των μαχητικών αεροσκαφών τελευταίας γενιάς F-35.<br/></b> <br/>Ο Ερντογάν θα βρίσκεται στην Ουάσινγκτον στις 13 Νοεμβρίου.<br/> <br/>"Θα συζητήσουμε τις διμερείς σχέσεις μας και την κατάσταση στην περιοχή. Φυσικά, στην ατζέντα θα είναι οι S-400, οι Patriot και τα F-35. Ο στόχος μας είναι να αυξήσουμε το εμπόριο στα 100 δισεκατομμύρια δολάρια", είπε ο Τούρκος πρόεδρος στους δημοσιογράφους, από τη Βουδαπέστη όπου συμπροήδρευε στο 4ο Συμβούλιο Στρατηγικής Συνεργασίας Τουρκίας-Ουγγαρίας.<br/> <br/>Στην κοινή συνέντευξη Τύπου που παραχώρησε με τον Ούγγρο πρωθυπουργό, Βίκτορ Όρμαν, ο Ερντογάν επέκρινε την στάση της Ευρωπαϊκής Ένωσης απέναντι στην χώρα του, χαρακτηρίζοντάς την "ουδόλως εποικοδομητική". Πρόσθεσε ότι τα "διμερή προβλήματα" που έχουν ορισμένες χώρες μέλη της ΕΕ με την Τουρκία δεν θα πρέπει να παρεμποδίζουν τις σχέσεις της Άγκυρας με τις Βρυξέλλες.<br/> <br/>Ο Ερντογάν επανέλαβε ότι η χώρα του φιλοξενεί 4 εκατομμύρια πρόσφυγες και ένας "σημαντικός αριθμός" από αυτούς είναι "πιθανόν να μεταναστεύσουν, ιδίως στην Ευρώπη". Η Τουρκία, είπε, θα συνεχίσει να φιλοξενεί τους Σύρους, είτε λάβει βοήθεια από την ΕΕ είτε όχι. Όμως, θα πρέπει να ανοίξει τις πόρτες της αν δεν μπορέσει να διαχειριστεί το ζήτημα, προειδοποίησε.<br/> <br/>Ο Όρμπαν από την πλευρά του επεσήμανε ότι δεν είναι εφικτό να σταματήσουν οι μεταναστευτικές ροές προς την Ευρώπη χωρίς την βοήθεια της Τουρκίας και τόνισε ότι θα πρέπει να υποστηριχθούν οι προσπάθειες που καταβάλλει η Άγκυρα για να επιστρέψουν οι πρόσφυγες στην πατρίδα τους.<br/> <br/>Πηγή: ΑΠΕ-ΜΠΕ </p>
    </article>
  </body>
</html>