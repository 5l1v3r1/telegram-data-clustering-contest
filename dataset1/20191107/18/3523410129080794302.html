<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638728/%D9%87%D9%85%D8%B3%D8%B1-%D8%A7%D9%84%D8%A8%D8%BA%D8%AF%D8%A7%D8%AF%DB%8C-%D8%A7%D8%B7%D9%84%D8%A7%D8%B9%D8%A7%D8%AA-%D8%B2%DB%8C%D8%A7%D8%AF%DB%8C-%D8%AF%D8%B1%D8%A8%D8%A7%D8%B1%D9%87-%D8%AF%D8%A7%D8%B9%D8%B4-%D9%81%D8%A7%D8%B4-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T18:34:00+00:00"/>
    <meta property="og:title" content="همسر البغدادی اطلاعات زیادی درباره داعش فاش کرد"/>
    <meta property="og:description" content="یک مقام ترکیه‌ای پنجشنبه گفته همسر سرکرده داعش بعد از بازداشت اطلاعات زیادی درباره این گروه تروریستی فاش کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/638728/%D9%87%D9%85%D8%B3%D8%B1-%D8%A7%D9%84%D8%A8%D8%BA%D8%AF%D8%A7%D8%AF%DB%8C-%D8%A7%D8%B7%D9%84%D8%A7%D8%B9%D8%A7%D8%AA-%D8%B2%DB%8C%D8%A7%D8%AF%DB%8C-%D8%AF%D8%B1%D8%A8%D8%A7%D8%B1%D9%87-%D8%AF%D8%A7%D8%B9%D8%B4-%D9%81%D8%A7%D8%B4-%DA%A9%D8%B1%D8%AF">همسر البغدادی اطلاعات زیادی درباره داعش فاش کرد</a>
      </h1>
      <h2>یک مقام ترکیه‌ای پنجشنبه گفته همسر سرکرده داعش بعد از بازداشت اطلاعات زیادی درباره این گروه تروریستی فاش کرده است.</h2>
      <address><time datetime="2019-11-07T18:34:00+00:00">07 Nov 2019, 18:34</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، یک مقام ترکیه‌ای پنجشنبه گفته یکی از همسران دستگیرشده <b>«ابوبکر البغدادی</b>»، سرکرده معدوم داعش «اطلاعات زیادی» درباره این گروه تروریستی فاش کرده است. </p>
      <p>این مقام ترکیه‌ای در گفت‌وگو با خبرگزاری فرانسه گفت<b> همسر البغدادی</b> خودش را «رانیا محمود» معرفی کرده  نام واقعی او «<b>اسماء فوزی محمد القبیسی</b>» است.</p>
      <p>گفته می‌شود او همسر اول ابوبکر البغدادی است. آمریکا هفته پیش مدعی شد البغدادی را در جریان یک حمله در سوریه کشته است. سرکرده داعش چهار همسر داشت. </p>
      <p>«رجب طیب اردوغان» رئیس‌جمهور ترکیه روز چهارشنبه مدعی شد که کشورش همسر «ابوبکر البغدادی» را دستگیر کرده است. وی در خصوص وضعیت همسر البغدادی تصریح کرد: «البغدادی خود را درون تونلی نابود کرد و آمریکا در حال سر و صدا کردن (درباره این قضیه) است. من برای اولین بار توضیح می‌دهم که ما همسر البغدادی را دستگیر کردیم و (در این خصوص) سر و صدا برپا نمی‌کنیم».</p>
      <p>وی در این خصوص توضیح داد: «آمریکا می‌گوید البغدادی خود را در تونلی کشته است. آنها در این خصوص شروع به سروصدا کردن (جنجال به راه انداختن) کرده‌اند اما من اینجا برای اولین بار اعلام می‌کنم: ما همسرش را دستگیر کردیم و مثل آنها جنجال به راه ننداخته‌ایم. ما همچنین خواهر و شوهر خواهرش را در سوریه بازداشت کردیم».</p>
      <p>مقام ترکیه به خبرگزاری فرانسه گفت: «ما هویت واقعی همسر او را فوراً کشف کردیم و بعد از آن او داوطلب شد که اطلاعات زیادی درباره بغدادی و کارهای داخلی داعش ارائه دهد. </p>
      <p>وی اضافه کرد: «توانستیم چیزهای زیادی را تأیید کنیم که تا به حال از آنها خبر داشتیم. اطلاعات جدیدی هم به دست آوردیم که به دستگیری‌هایی در جاهای دیگر منجر شد.»</p>
      <p>آمریکا هفته قبل مدعی شده بود نیروهای این کشور طی عملیاتی در استان ادلب سوریه، ابوبکر بغدادی را به همراه جانشین او کشته‌اند. مؤسسه‌ رسانه‌ای«فرقان» وابسته به داعش نیز در پیامی صوتی کشته شدن البغدادی را تایید کرد. </p>
      <p>انتهای پیام/ </p>
    </article>
  </body>
</html>