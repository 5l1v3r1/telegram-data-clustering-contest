<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596266/merkel-tin-nyxta-pou-epese-to-teixos-etoimazomoun-na-pao-se-saouna"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T18:44:00+00:00"/>
    <meta property="og:title" content="Μέρκελ: Την νύχτα που έπεσε το τείχος ετοιμαζόμουν να πάω σε σάουνα"/>
    <meta property="og:description" content="Όπως κάθε βράδυ της Πέμπτης, έτσι και εκείνη τη νύχτα της 9ης Νοεμβρίου του 1989, η Άνγκελα Μέρκελ ξεκουραζόταν σε σάουνα. Ήταν 35 ετών όταν έπεσε το Τείχος..."/>
  </head>
  <body>
    <article>
      <h1>Μέρκελ: Την νύχτα που έπεσε το τείχος ετοιμαζόμουν να πάω σε σάουνα</h1>
      <address><time datetime="2019-11-07T18:44:00+00:00">07 Nov 2019, 18:44</time> by <a rel="author">SigmaLive</a></address>
      <p><b>Όπως κάθε βράδυ της Πέμπτης, έτσι και εκείνη τη νύχτα της 9ης Νοεμβρίου του 1989, η Άνγκελα Μέρκελ ξεκουραζόταν σε σάουνα. Ήταν 35 ετών όταν έπεσε το Τείχος του Βερολίνου, με το γεγονός αυτό να αλλάζει ριζικά την ζωή της.<br/></b> <br/>Επιθυμία της Μέρκελ ήταν να γευτεί... στρείδια στη Δύση.<br/> <br/>«Κάθε Πέμπτη πήγαινα σε σάουνα με μια φίλη μου», αποκάλυψε η Μέρκελ, που βρίσκεται στην εξουσία από το 2005, σε διήγησή της σε μαθητές του Βερολίνου πριν από μερικά χρόνια, σύμφωνα με το Γαλλικό Πρακτορείο Ειδήσεων.<br/> <br/>Την εποχή εκείνη η νεαρή Άνγκελα εργαζόταν ως φυσικός στην Ακαδημία Επιστημών του ανατολικού Βερολίνου.<br/> <br/>Είχε ήδη πάρει διαζύγιο από τον πρώτο σύζυγό της, το επίθετο του οποίου χρησιμοποιεί ακόμη.<br/> <br/>Τότε ζούσε σε ένα δυάρι διαμέρισμα σε συνοικία του Βερολίνου, που ήταν διάσημη ως περιοχή όπου έμεναν νεαροί επαγγελματίες.<br/> <br/>Την 9η Νοεμβρίου, προτού η Μέρκελ ακολουθήσει το καθιερωμένο της πρόγραμμα και πάει στην σάουνα, πήρε τηλέφωνο την μητέρα της Χέριλντ Κάσνερ, που έμενε περίπου 80 χιλιόμετρα βόρεια του Βερολίνου.<br/> <br/>Στα αυτιά της Άνγκελα ήχησαν τα ευχάριστα: Οι πολίτες της ανατολικής Γερμανίας θα ήταν ελεύθεροι να περάσουν τα σύνορα.<br/> <br/>Πέρασαν, ωστόσο, λίγες ώρες για να συνειδητοποιήσει ο κόσμος τι ακριβώς συνέβαινε.<br/> <br/>«Δεν καταλάβαινα ακριβώς τι άκουγα», δήλωσε η Μέρκελ.<br/> <br/>Δεν ξεχνά ποτέ, πάντως, το αστείο που έλεγαν στην οικογένειά της... να επισκεφθεί η Άνγκελα με την μητέρα της το πολυτελές ξενοδοχείο Κεμπίνσκι, στο Μόναχο, για να φάνε στρείδια.<br/> <br/>Πηγή: ΑΠΕ-ΜΠΕ </p>
    </article>
  </body>
</html>