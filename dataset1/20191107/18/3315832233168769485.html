<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/6723b7d34c390af3/care-sunt-tarile-ue-cu-cei-mai-fericiti-oameni.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-07T18:15:09+00:00"/>
    <meta property="og:title" content="Care sunt ţările UE cu cei mai fericiţi oameni"/>
    <meta property="og:description" content="Belgia, Olanda şi Austria au cei mai fericiţi oameni din Uniunea Europeană, la polul opus fiind Letonia, Bulgaria, Croaţia, Lituania, Grecia şi România, arată datele unui sondaj publicat joi de Eurostat, relatează Agerpres."/>
  </head>
  <body>
    <article>
      <h1>Care sunt ţările UE cu cei mai fericiţi oameni</h1>
      <address><time datetime="2019-11-07T18:15:09+00:00">07 Nov 2019, 18:15</time> by <a rel="author">Jurnal.md</a></address>
      <p>
        <b>Belgia, Olanda şi Austria au cei mai fericiţi oameni din Uniunea Europeană, la polul opus fiind Letonia, Bulgaria, Croaţia, Lituania, Grecia şi România, arată datele unui sondaj publicat joi de Eurostat, relatează Agerpres.</b>
      </p>
      <p>În anul 2018, peste 62% dintre persoanele cu vârsta de peste 16 ani din Uniunea Europeană au declarat că au fost fericite tot timpul (14%) sau majoritatea timpului (48%) în ultimele patru săptămâni, în timp ce 12% au declarat că au fost rareori (8%) sau niciodată (2%) fericite în ultima lună.</p>
      <p>Ţările UE cu cei mai fericiţi oameni au fost Belgia, Olanda, Austria şi Finlanda, unde peste trei sferturi dintre persoane (76% în fiecare ţară) au declarat că s-au simţit fericite tot timpul sau majoritatea timpului în ultima lună.</p>
      <p>În contrast, frecvenţa celor care au fost fericiţi este cea mai scăzută în Letonia (unde doar 31% din persoane au declarat că s-au simţit fericite tot timpul sau majoritatea timpului în ultima lună), Bulgaria (35%), Croaţia (42%), Lituania (45%), Grecia şi România (în ambele ţări aproximativ 46% din persoane au declarat că s-au simţit fericite tot timpul sau majoritatea timpului în ultima lună).</p>
      <p>Când vine vorba de extreme, Spania a înregistrat cel mai mare procent de persoane care au fost fericite tot timpul (29%) în timp ce un procent similar de persoane din Letonia (28%) au declarat că au fost rareori sau niciodată fericite în ultima lună.</p>
      <p>Comparativ cu situaţia din 2013, ponderea persoanelor fericite din Uniunea Europeană a crescut cu două puncte procentuale, de la 60% la 62%.</p>
    </article>
  </body>
</html>