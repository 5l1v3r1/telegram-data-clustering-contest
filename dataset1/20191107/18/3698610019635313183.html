<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/chumak-predstaviv-novogo-kerivnika-prokuraturi-cherniveckoyi-oblasti-328850_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T18:06:00+00:00"/>
    <meta property="og:title" content="Чумак представив нового керівника прокуратури Чернівецької області"/>
    <meta property="og:description" content="Адріан Дутковський з грудня 2014 року був заступником прокурора області."/>
  </head>
  <body>
    <article>
      <h1>Чумак представив нового керівника прокуратури Чернівецької області</h1>
      <h2>Адріан Дутковський з грудня 2014 року був заступником прокурора області.</h2>
      <address>
        <time datetime="2019-11-07T18:06:00+00:00">07 Nov 2019, 18:06</time>
      </address>
      <p>Заступник генпрокурора – головний військовий прокурор Віктор Чумак представив сьогодні нового керівника прокуратури Чернівецької області Адріана Дутковського. Про це повідомляє пресслужба Генеральної прокуратури України.</p>
      <p>Чумак зазначив, що наразі рівень довіри населення до прокуратури вкрай низький, тому перед Дутковським та колективом стоять "складні завдання". Зі свого боку новий керівник заявив про те, що готовий "докласти максимум зусиль задля формування нової якісної прокуратури, яка матиме повагу та довіру від суспільства".</p>
      <p>"Прокуратура області якісно виконуватиме функцію координації діяльності правоохоронних органів регіону. На кону моя репутація та репутація органів прокуратури області", – підкреслив Дутковський.</p>
      <p>Адріан Дутковський, уродженець Львова, є старшим радником юстиції. Закінчив Львівський національний університет ім. Івана Франка. В органах прокуратури почав працювати з 2003 року. Обіймав різні посади в органах львівської прокуратури: від помічника прокурора району до прокурора району. З грудня 2014 року по листопад цього року був заступником прокурора Чернівецької області.</p>
      <p>Раніше головний прокурор Чернівецької області <a href="https://dt.ua/UKRAINE/prokuror-cherniveckoyi-oblasti-pishov-u-vidstavku-pislya-kritiki-prem-yer-ministra-328551_.html"><b>Олег Соболь подав у відставку</b></a> через тиждень після поїздки прем'єр-міністра Олексія Гончарука в регіон. Тоді Гончарук заявив про те, що рекомендуватиме генеральному прокурору Руслану Рябошапці звільнити головного прокурора регіону через низьку ефективність боротьби з контрабандою.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>