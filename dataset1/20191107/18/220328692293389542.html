<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/borisov-gradskata-desnitsa-e-chervena-nomenklatura-406136.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T18:36:13+00:00"/>
    <meta property="og:title" content="Борисов: Градската десница е червена номенклатура"/>
    <meta property="og:description" content="Той отбеляза, че със СДС, с които бяха в коалиция за евровота и за кметските избори, са различни формации и няма да станат една партия"/>
  </head>
  <body>
    <article>
      <h1>Борисов: Градската десница е червена номенклатура</h1>
      <address><time datetime="2019-11-07T18:36:13+00:00">07 Nov 2019, 18:36</time> by <a rel="author">Редактори</a></address>
      <p>Не „градска десница“, както станаха популярни в последно време „Демократична България“ и сателитите й, а „червена номенклатура“ – така премиерът и лидер на ГЕРБ Бойко Борисов определи формациите от дясното пространство, подкрепили вота за Мая Манолова в София. На сцената в кино "Люмиер" в столицата Борисов изнесе реч в присъствието на всички избрани кметове на коалицията ГЕРБ-СДС.</p>
      <p>Защо не ни подкрепиха поне сега, какво й харесаха повече на Мая, мутра ли е Фандъкова или диктатор, попита лидерът на ГЕРБ.</p>
      <p>Да подкрепиш срещу десните партии опонента си и то този, "който водеше срещу белия автобус“ - колеги, толкова ли паднахте, защо, какво ви дразни у нас, че да предпочетете други, зададе въпрос Бойко Борисов. Много съм огорчен от нашите приятели, трябва да спрем да ги наричаме десница, това са деца, внуци на "червената номенклатура", заяви Борисов.</p>
      <p>Той отбеляза, че със СДС, с които бяха в коалиция за евровота и за кметските избори, са различни формации и няма да станат една партия, но синият цвят ги задължава да са заедно.</p>
      <p>Ако искаме да говорим за корпоративен вот, продължи той, за нас още не е минала давността на „Костинброд“ каза Борисов, имайки предвид БСП и Манолова. "Тези демократи ли, те ли се съешиха с Христо Иванов и Атанасов. Това не е градска десница, това е опозицията вътре в комунистическата партия, която е била, тя сега с нейните сателити работи", обяви Борисов.</p>
      <p>И обясни, че озлоблението срещу ГЕРБ се е засилило много след като третото му правителство е отменила купуването на самолетите "Грипен" и е предпочело новите F-16. Дадохме геостратегическото направление на България за пръв път реално, обобщи премиерът и лидер на ГЕРБ.</p>
      <p>Станаха още по-яростни, продължи Бойко Борисов, когато за пръв път над един милиард лева вложихме в газовата преносна мрежа, такива усилия положихме за енергийните проекти, истинска диверсификация, подчерта премиерът.</p>
      <p>Борисов се спря и на твърденията на БСП за репресирани след вота на някои места техни кандидати за кметове и близките им. Моля Корнелия Нинова да ми ги изпрати и, ако е вярно, във вторник лично ще им се извиня, и този, който си го е позволил, просто ще види реакцията, помоли премиерът. Но, добави той, ако ние решим за Кърджали да пискаме, то е чудо там, но се справихме добре. Бойко Борисов поздрави българските мюсюлмани, които са подкрепили ГЕРБ.</p>
      <p>В изказването си не подмина и обвиненията на опонентите за купен ромски вот.</p>
      <p>Казват, че циганите много обичали Бойко, има защо, защото им вкарахме в програмата 50 хиляди деца да учат, а не да крадат, обясни той. За София - ако не са ромите, кой ще ни чисти, да кажем на тези десните, добави лидерът на ГЕРБ. Затова считам, че имат повече право да гласуват за нас, убеден е той.</p>
      <p>Борисов цитира и анализ на последните президентски избори, от който се виждало, че ромите обичат повече Румен Радев, за когото са гласували 40 915, докато претендентът на ГЕРБ Цецка Цачева е взела малко над 19 хиляди ромски гласа.</p>
      <p>Своите кметове посъветва да са много добри, честни и прозрачни. Но като видиш една хартийка, се наведи и я вземи, застани до опасната шахта, за да видят хората, че милеете за града, за тях, препоръча той.</p>
      <p>Борисов завърши изказването си, отбелязвайки, че в родните места и на тримата опоненти Славяново, откъдето са родителите на Румен Радев, село Крушовица (Корнелия Нинова) и Кюстендил (Мая Манолова) ГЕРБ са взели категорична победа.</p>
      <p>В речта си премиерът подчерта, че няма сфера, в която да няма ръст, под четири на сто е безработицата. В същото време при служебното правителство се губят около 100 тира цигари, а сега контрабандата се громи.</p>
    </article>
  </body>
</html>