<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://androidportal.zoznam.sk/2019/11/samsung-ide-po-krku-roombe-novy-powerbot-vyzera-fantasticky/"/>
    <meta property="og:site_name" content="Android Portal"/>
    <meta property="article:published_time" content="2019-11-07T18:18:08+00:00"/>
    <meta property="og:title" content="Samsung ide po krku Roombe: Nový POWERbot vyzerá fantasticky!"/>
    <meta property="og:description" content="Spoločnosť Samsung nám dnes ukázala nový prírastok z kategórie inteligentných domácich pomocníkov."/>
  </head>
  <body>
    <article>
      <h1>Samsung ide po krku Roombe: Nový POWERbot vyzerá fantasticky!</h1>
      <address><time datetime="2019-11-07T18:18:08+00:00">07 Nov 2019, 18:18</time> by <a rel="author" href="https://androidportal.zoznam.sk/author/menschik/" target="_blank">Lukáš Zachar</a></address>
      <p>
        <b>Spoločnosť Samsung nám dnes ukázala nový prírastok z kategórie inteligentných domácich pomocníkov. Robotický vysávač PowerBot (<a href="https://www.samsung.com/sk/vacuum-cleaners/robot-vr05r5050wkwb/">VR05R5050WK</a>) patrí medzi menej náročné, no na druhú stranu cenovo dostupnejšie zariadenia.</b>
      </p>
      <p><b>Samsung PowerBot</b> je na našom trhu dostupný za maloobchodnú odporúčanú cenu <b>399 EUR</b>. Primárne je určený na <b>vysávanie tvrdých podláh</b>, ale zvládne aj koberce. Funkcia vysávanie je doplnená o funkciu <b>umývania podlahy</b>. Ide teda o tzv. riešenie 2v1.</p>
      <figure>
        <img src="https://www.techbyte.sk/wp-content/uploads/2019/11/samsung-powerbot-e-1.jpg"/>
      </figure>
      <p>Aby mohol proces vysávania aj umývania prebiehať súčasne, Samsung vysávač vybavil <b>dvomi oddelenými nádobami</b>. Jedna je určená pre hrubé nečistoty a prach, druhá pre vodu. Zmestí sa do nej <b>necelého 0,5 litra vody</b>.</p>
      <figure>
        <img src="https://www.techbyte.sk/wp-content/uploads/2019/11/samsung-powerbot-e-4-1.jpg"/>
      </figure>
      <p>Vysávač stiera podlahu pomocou zdola pripevnenej <b>handričky z mikrovlákna</b>, do ktorej sa voda dávkuje <b>elektronicky</b> (nastaviteľný nízky, rýchly a vysoký prietok). Samovoľné vytekanie vody tým pádom nehrozí. Vodu začne vysávač dávkovať až keď je v pohybe.</p>
      <p>BLDC motor saje <b>maximálnym výkonom 5W</b>. K dispozícii sú celkovo tri režimy prevádzky, pričom nechýba šetrný <b>režim ECO</b> (0,5W). Vysávač má okrúhle telo s rotačnými kefami s postrannými metličkami a je vysoký len <b>85 milimetrov</b>. Dostať by sa tak mal aj pod posteľ či nábytok.</p>
      <figure>
        <img src="https://www.techbyte.sk/wp-content/uploads/2019/11/samsung-powerbot-e-7-1.jpg"/>
      </figure>
      <p><b>3400 mAh batéria</b> vystačí na (tabuľkových) <b>150 minút vysávania</b>. Závisieť to ale bude od dispozície priestoru, v ktorom sa bude vysávač orientovať, od zvoleného výkonu a úrovne znečistenia.</p>
      <p>Samsung PowerBot je navrhnutý tak, aby sa jednoducho používal aj menej zdatným užívateľom. Spojiť sa dá s aplikáciou, prostredníctvom ktorej sa môže vysávač naprogramovať na konkrétny čas upratovania, napríklad keď nie ste doma, alebo ovládať na diaľku cez WiFi.</p>
      <figure>
        <img src="https://www.techbyte.sk/wp-content/uploads/2019/11/samsung-powerbot-e-2-1.jpg"/>
      </figure>
      <p>Použiť môžete celkovo viacero spôsobov ovládania na diaľku. Popri známej <b>aplikácii SmartThings</b> si vysávač rozumie aj so <b>samostatnou aplikáciou PowerBot-E</b> určenou špeciálne pre tento produkt. Aplikácia je <b>jednoduchšia a prehľadnejšia</b> ako apka SmartThings. Klasikou je potom <b>fyzický diaľkový ovládač</b>, ktorý sa nachádza priamo v balení.</p>
      <p>Samsung PowerBot nie je vybavený dômyselným kamerovým systémom alebo laserom. Obsiahnutý rad senzorov ale <b>bráni stretu s prekážkami</b>, vysávač <b>nespadne zo schodov</b> a dokáže sa sám vrátiť do základovej stanice.</p>
      <figure>
        <img src="https://www.techbyte.sk/wp-content/uploads/2019/11/samsung-powerbot-e-8-1.jpg"/>
      </figure>
      <p><b>Samsung PowerBot</b> (VR05R5050WK) je akýmsi kompromisom medzi prémiovými robotickými vysávačmi, ktoré stoja nemalé sumy, a tými najlacnejším zariadeniami s často príliš obmedzenými schopnosťami. Doplnková funkcia umývania je len (pre niekoho) vítaným bonusom.</p>
      <p>Samsung PowerBot (VR05R5050WK) nájdete u všetkých veľkých elektro predajcov ako <a href="https://www.samsung.com/sk/vacuum-cleaners/robot-vr05r5050wkwb/">aj v e-shope Samsung</a>.</p>
    </article>
  </body>
</html>