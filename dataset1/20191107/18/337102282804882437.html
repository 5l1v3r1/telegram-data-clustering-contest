<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%88%D8%A7%D8%B4%D9%86%DA%AF%D8%AA%D9%86-%D8%AE%D9%88%D8%A7%D8%B3%D8%AA%D8%A7%D8%B1-%D8%A7%D9%82%D8%AF%D8%A7%D9%85%D8%A7%D8%AA-%D8%B4%D8%AF%DB%8C%D8%AF-%D8%AC%D9%87%D8%A7%D9%86%DB%8C-%D8%A8%D8%B1%D8%A7%DB%8C-%D8%A7%D9%81%D8%B2%D8%A7%DB%8C%D8%B4-%D9%81%D8%B4%D8%A7%D8%B1-%D8%A8%D8%B1-%D8%A7%DB%8C%D8%B1%D8%A7%D9%86-%D8%B4%D8%AF-20191107/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-07T18:32:02+00:00"/>
    <meta property="og:title" content="واشنگتن خواستار اقدامات &quot;شدید&quot; جهانی برای افزایش فشار بر ایران شد"/>
    <meta property="og:description" content="هم‌زمان با آغاز مرحله چهارم کاهش تعهدات برجامی ایران، وزیر امور خارجه آمریکا امروز از تمام کشورها خواست به منظور جلوگیری از تلاش این کشور برای دستیابی به سلاح اتمی فشار بر جمهوری اسلامی را افزایش دهند."/>
  </head>
  <body>
    <article>
      <h1>واشنگتن خواستار اقدامات "شدید" جهانی برای افزایش فشار بر ایران شد</h1>
      <address><time datetime="2019-11-07T18:32:02+00:00">07 Nov 2019, 18:32</time> by <a rel="author">شاهرخ بهزادی</a></address>
      <p>
        <b>هم‌زمان با آغاز مرحله چهارم کاهش تعهدات برجامی ایران، وزیر امور خارجه آمریکا امروز از تمام کشورها خواست به منظور جلوگیری از تلاش این کشور برای دستیابی به سلاح اتمی فشار بر جمهوری اسلامی را افزایش دهند.</b>
      </p>
      <p>مایك پومپئو، وزیر امور خارجه آمریكا ، در بیانیه ای گفت: "اکنون زمان آن فرا رسیده است كه همه ملت ها باج گیری هسته ای این رژیم را رد كنند و اقدامات سختی را در جهت افزایش فشار بر جمهوری اسلامی انجام دهند."</p>
      <p>مایك پومپئو همچنین تصریح کرد: "توسعه فعالیت‌هایی حساس هسته‌ای این نگرانی را افزایش داده که ایران در حال حرکت به سمتی است که می‌تواند زمان دستیابی به سلاح هسته‌ای را تسریع کند."</p>
      <p>به گفته آقای پمپئو "تحریکات هسته‌ای بی‌شمار و ادامه‌دار ایران" دست‌زدن به چنین اقدامی را ضروری ساخته است."</p>
      <p>مایک پمپئو همچنین تاکید کرد که ایالات متحده هرگز به ایران اجازه نخواهد داد که به یک قدرت هسته‌ای تبدیل شود.</p>
      <p>
        <a href="http://fa.rfi.fr/%D9%86%D8%B4%D8%B3%D8%AA-%D8%B4%D9%88%D8%B1%D8%A7%DB%8C-%D8%AD%DA%A9%D8%A7%D9%85-%D8%A2%DA%98%D8%A7%D9%86%D8%B3-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C-%D8%AF%D8%B1%D8%A8%D8%A7%D8%B1%D9%87-%D8%A7%DB%8C%D8%B1%D8%A7%D9%86-%D8%AF%D8%B1-%D9%88%DB%8C%D9%86-%D8%A2%D8%BA%D8%A7%D8%B2-%D8%B4%D8%AF-20191107/%D8%B3%DB%8C%D8%A7%D8%B3%D8%AA">هم‌زمان با ابراز نگرانی وزیر امور خارجه آمریکا، نماینده این کشور در آژانس بین‌المللی انرژی اتمی نیزاخراج یکی از بازرسان آژانس از سوی ایران را "اقدامی تحریک آمیز و غیرقابل قبول" خوانده است.</a>
      </p>
      <p>جکی ولکات، سفیر ایالات متحده در آژانس بین المللی انرژی اتمی امروز گفت: "همه اعضای شورا باید از هم اکنون به روشنی چنین اقدامی را کاملاً غیرقابل قبول بخوانند و اعلام کنند که تکرار آن را تحمل نخواهند کرد و عواقبی [برای ایران] به همراه خواهد داشت."</p>
      <p>نشست فوق‌العاده آژانس بین‌المللی انرژی اتمی روز پنج‌شنبه ۷ نوامبر برای بررسی وضعیت پرونده هسته‌ای ایران بعد از کاهش دور چهارم تعهدات برجامی این کشور برگزارشد.</p>
      <p>خروج یکجانبه آمریکا از توافق هسته ای با بازگشت تحریم های کمر شکن آمریکا علیه ایران همراه بوده است. برجام که یک توافق سیاسی بین ایران و کشورهای ۵+۱ بوده، در برابر قبول تعهدات ایران، به این کشور اجازه می دهد که با برداشتن تحریم های جهانی از مزایای اقتصادی ای توافق بهره مند شود. پس از خروج آمریکا، کشورهای اروپایی برای ادامه برجام قول ها و تعهداتی را پذیرفتند که در عمل و با فشارهای آمریکا قادر به انجام بهینه آنها نیستند. ایران برای برون رفت از تنگنای شدید اقتصادی که در آن فرو افتاده است، استراتژی کاهش گام به گام تعهدات برجامی را آغاز کرده است. چهارمین گام از این کاهش ها از دیروز چهارشنبه در سایت زیرزمینی فردو آغاز شد. ایران می گوید که به خاطر عمل نکردن اروپایی‌ها به تعهداتشان در این توافق، چهارمین گام خود را در جهت کاهش تعهداتش به توافق هسته‌ای برداشته است. ایران همچنین می گوید اگر اروپایی ها به تعهدات خود در این توافق عمل کنند، این کشور نیز گام های کاهش تعهدات برجامی را رها کرده و به سرعت به حالت اولیه بازخواهد گشت.</p>
      <p>در این مرحله ایران فعالیت های مربوط به غنی‌سازی اورانیوم را در سایت فردو در جنوب تهران با "گازدهی به سانتریفیوژها و جمع‌آوری اورانیوم غنی شده" آغاز کرده است.</p>
      <p>آمریکا در حالی ایران را به افزایش تنش در پرونده هسته‌ای متهم می‌کند که خود تنها کشوری است که رسما و با وجود تایید آژانس بین‌المللی انرژی اتمی به پایبندی ایران به برجام، از این توافق خارج شد.</p>
    </article>
  </body>
</html>