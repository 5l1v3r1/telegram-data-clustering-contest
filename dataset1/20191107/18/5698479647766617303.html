<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/07/santiago-prosecutor-asks-for-torture-investigation-against-demonstrators-in-chile"/>
    <meta property="og:site_name" content="euronews"/>
    <meta property="article:published_time" content="2019-11-07T18:13:43+00:00"/>
    <meta property="og:title" content="دادستانی شیلی: پرونده تحقیق درباره شکنجه معترضان گشوده می‌شود"/>
    <meta property="og:description" content="دادستان شرق سانتیاگو قصد دارد تحقیقات در مورد چهارده نیروی پلیسی را که متهم به اعمال شکنجه علیه معترضان شده اند آغازکند."/>
  </head>
  <body>
    <article>
      <h1>دادستانی شیلی: پرونده تحقیق درباره شکنجه معترضان گشوده می‌شود</h1>
      <address><time datetime="2019-11-07T18:13:43+00:00">07 Nov 2019, 18:13</time> by <a rel="author">یورونیوز  </a></address>
      <p>دادستانی شیلی می گوید به دنبال دریافت مجوز دادگاه است تا تحقیقات درباره شکنجه معترضان از سوی ۱۴ نیروی امنیتی در طول سه هفته ناآرامی و شورش در این کشور را آغاز کند.</p>
      <p>این درخواست در حالی است که در روزهای اخیر از میزان خشونت ها کاسته شده است. هر چند همچنان این کشور شاهد تظاهرات معترضان به سیاست های نئولیبرال دولت است.</p>
      <p>منشا اعتراضات شیلی نابرابری های عمیق در یکی از ثروتمندترین کشورهای آمریکای لاتین است.</p>
      <p>از ساختارهای آموزشی گرفته تا بیمارستان ها و مراکز خدماتی در چهار دهه اخیر در شیلی خصوصی شده اند. شیلی از زمان به قدرت رسیدن آگوستو پینوشه، تبدیل به بزرگترین آزمایشگاه تئوری های اقتصاددانان «نئولیبرال» شده است.</p>
      <p>مانوئل گوره، دادستان شرق سانتیاگو، پایتخت شیلی، می گوید تحقیقات او مربوط به دو حادثه جداگانه در جریان «حکومت نظامی» (اعلام وضعیت اضطراری) در اواسط ماه اکتبر است.</p>
      <figure>
        <img src="https://static.euronews.com/articles/stories/04/28/47/86/808x502_cmsv2_8516cb34-1572-5534-a6b5-deaf498d1235-4284786.jpg"/>
      </figure>
      <p>یکی از مهم ترین موارد شکنجه در حومه شرقی سانتیاگو، در محله ای بنام نونوآ روی داده است. دو افسر به معترضانی که به شکل کاملا مسالمت آمیز دست به اعتراض زده بودند، حمله ور شدند. آنها دو مرد جوان را مورد ضرب و شتم شدید قرارداده و آنها را بازداشت کردند. سخنگوی پلیس اعلام کرده است که نمی داند آیا این مامورین تعلیق شده اند یا خیر.</p>
      <figure>
        <img src="https://static.euronews.com/articles/stories/04/28/47/86/808x539_cmsv2_85a70d93-8e64-5a3e-bf94-beab7eb8ed7f-4284786.jpg"/>
      </figure>
      <p>گفته می شود پس از دوران کودتای پینوشه علیه سالوادور آلنده، رئیس جمهور سوسیالیست شیلی، که در جریان آن نزدیک به ۳۰ هزار نفر بازداشت و بیش از ۳۵۰۰ نفر از مخالفان ناپدید شدند، اعتراضات اخیر از منظر حقوق بشری کارنامه سیاهی برای دولت های به قدرت رسیده پس از آلنده محسوب می شود. در جریان اعتراضات اخیر ۲۳ نفر از معترضان کشته شده اند. تا کنون بیش تر از هفت هزار نفر نیز بازادشت شده اند. در زمینه خشونت و شدت درگیری ها نیز اعداد کم سابقه است: ۱۶۵۹ نفر از معترضان و ۸۰۰ افسر پلیس زخمی شده اند.</p>
      <p>دادستان های شیلی در حال حاضر مشغول تحقیقات روی ۸۰۰ مورد شکنجه و تجاوز و ضرب شتم معترضان هستند.</p>
      <figure>
        <img src="https://static.euronews.com/articles/stories/04/28/47/86/808x535_cmsv2_0f0098ea-0e6a-52e0-b9de-907c699d6bed-4284786.jpg"/>
      </figure>
      <p>سباستین پینه را، رئیس جمهوری شیلی خواستار محاکمه نیروهای متخلف پلیس به همراه «آشوبگران و خرابکاران» معترض شده است. سباستین پینه را که در روزهای گذشته از نیروهای پلیس زخمی شده بازدید کرد در شبکه های اجتماعی مورد حمله شدیدی قرارگرفت که چرا از معترضان سرکوب شده بازدید نمی کند. وی در آخرین بیانیه خود اعلام کرد بزودی به ملاقات تظاهرات کنندگان زخمی هم خواهد رفت.</p>
    </article>
  </body>
</html>