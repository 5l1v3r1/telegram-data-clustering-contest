<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459346/%E0%A6%A8%E0%A6%BF%E0%A6%B7%E0%A7%87%E0%A6%A7%E0%A6%BE%E0%A6%9C%E0%A7%8D%E0%A6%9E%E0%A6%BE-%E0%A6%89%E0%A6%AA%E0%A7%87%E0%A6%95%E0%A7%8D%E0%A6%B7%E0%A6%BE-%E0%A6%95%E0%A6%B0%E0%A7%87%E0%A6%87-%E0%A6%9C%E0%A6%BE%E0%A6%AC%E0%A6%BF%E0%A6%A4%E0%A7%87-%E0%A6%AC%E0%A6%BF%E0%A6%95%E0%A7%8D%E0%A6%B7%E0%A7%8B%E0%A6%AD-%E0%A6%AE%E0%A6%BF%E0%A6%9B%E0%A6%BF%E0%A6%B2"/>
    <meta property="og:site_name" content="Daily Janakantha"/>
    <meta property="article:published_time" content="2019-11-07T18:57:00+00:00"/>
    <meta property="og:title" content="নিষেধাজ্ঞা উপেক্ষা করেই জাবিতে বিক্ষোভ মিছিল"/>
    <meta property="og:description" content="জাবি সংবাদদাতা ॥ জাহাঙ্গীরনগর বিশ্ববিদ্যালয়ের (জাবি) উপাচার্য অধ্যাপক ড. ফারজানা ইসলামের বিরুদ্ধে দুর্নীতির অভিযোগে তার অপসারণ দাবিতে নিষেধাজ্ঞা অমান্য করে বিক্ষোভ মিছিল করেছে আন্দোলনকারী শিক্ষক-শিক্ষার্থীরা। আন্দোলনকারী শিক্ষক-শিক্ষার্থীদের উপর হামলার পর আন্দোলন ঠেকাতে কঠোর অবস্থানে যায় প্রশাসন। তাৎক্ষণিক সিদ্ধান্তে আবাসিক হল বন্ধ ও ক্যাম্পাসে সভা-সামাবেশ ..."/>
  </head>
  <body>
    <article>
      <h1>নিষেধাজ্ঞা উপেক্ষা করেই জাবিতে বিক্ষোভ মিছিল</h1>
      <address>
        <time datetime="2019-11-07T18:57:00+00:00">07 Nov 2019, 18:57</time>
      </address>
      <figure>
        <img src="http://www.dailyjanakantha.com/files/201911/1573156671_54.JPG"/>
      </figure>
      <p>জাবি সংবাদদাতা ॥ জাহাঙ্গীরনগর বিশ্ববিদ্যালয়ের (জাবি) উপাচার্য অধ্যাপক ড. ফারজানা ইসলামের বিরুদ্ধে দুর্নীতির অভিযোগে তার অপসারণ দাবিতে নিষেধাজ্ঞা অমান্য করে বিক্ষোভ মিছিল করেছে আন্দোলনকারী শিক্ষক-শিক্ষার্থীরা। আন্দোলনকারী শিক্ষক-শিক্ষার্থীদের উপর হামলার পর আন্দোলন ঠেকাতে কঠোর অবস্থানে যায় প্রশাসন। তাৎক্ষণিক সিদ্ধান্তে আবাসিক হল বন্ধ ও ক্যাম্পাসে সভা-সামাবেশ নিষিদ্ধ করেছে। তবে এসব উপেক্ষা করেই বিক্ষোভ মিছিল করছে শিক্ষক-শিক্ষার্থীরা।</p>
      <p>আজ বৃহস্পতিবার দুপুর একটার দিকে পুরাতন রেজিস্ট্রার ভবনের সামনে থেকে ‘দুর্নীতির বিরুদ্ধে জাহাঙ্গীরনগর’ ব্যানারে মিছিল শুরু হয়। মিছিলটি বিশ্ববিদ্যালয়ের বিভিন্ন সড়ক প্রদক্ষিণ করে উপাচার্যের বাসভবনের সামনে কিছুক্ষণ অবস্থান করে বিক্ষোভ প্রকাশ করতে দেখা যায়।</p>
      <p>গতকাল বুধবার রাতে বিশ্ববিদ্যালয়ের বিশ্ববিদ্যালয় প্রশাসন ক্যাম্পাসে সব সভা-সমাবেশ, মিছিল ও যেকোনো অবস্থান কর্মসূচিতে নিষেধাজ্ঞা জারি করে। এর আগে, গত ৫ নভেম্বর অনুষ্ঠিত সিন্ডিকেটের জরুরী সভার সিদ্ধান্ত অনুযায়ী ৬ নভেম্বর থেকে বিশ্ববিদ্যালয়ের সব ক্লাস ও পরীক্ষা অনির্দিষ্টকালের জন্য বন্ধ ঘোষণা করা হয়। বিশ্ববিদ্যালয়ের সব আবাসিক হল বন্ধ রয়েছে। হলে কোনো শিক্ষার্থী অবস্থান করছেন না। বিশ্ববিদ্যালয়ের অভ্যন্তরে দোকানপাটও বন্ধ করা হয়েছে।আন্দোলনকারী শিক্ষার্থীরা শিক্ষকদের বাসাসহ বিশ্ববিদ্যালয়ের আশেপাশে অবস্থান করছেন। অন্যদিকে প্রায় ১২০ জন পুলিশ উপাচার্যের বাসভবনের সামনে নিরাপত্তার দায়িত্বে নিয়োজিত রয়েছে।</p>
      <p>বিশ্ববিদ্যালয়ের ভারপ্রাপ্ত প্রক্টর আ. স. ম. ফিরোজ-উল-হাসান বলেন, “বিশ্ববিদ্যালয়ের অনির্দিষ্টকালের জন্য বন্ধ রয়েছে। শিক্ষার্থীদের আবাসিক হলগুলো ফাকা হয়ে গেছে। এখন কেউ যদি পরিস্থিতি অস্বাভাবিক করে তবে তা শৃঙ্খলাবিরোধী বলে বিবেচিত হবে।”</p>
      <p>তবে আন্দোলকারীরা জানান উপাচার্যের অপসারণ না হওয়া পর্যন্ত তারা আন্দোলন চালিয়ে যাবেন।</p>
    </article>
  </body>
</html>