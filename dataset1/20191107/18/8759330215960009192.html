<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902833/zelfs-verheyen-maakt-diagne-af-hij-moet-weg-bij-club-brugge-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-07T18:45:00+00:00"/>
    <meta property="og:title" content="Zelfs Verheyen maakt Diagne af: &quot;Hij moet weg bij Club Brugge&quot;"/>
    <meta property="og:description" content="Mbaye Diagne heeft zich afgelopen woensdag niet populair gemaakt."/>
  </head>
  <body>
    <article>
      <h1>Zelfs Verheyen maakt Diagne af: "Hij moet weg bij Club Brugge"</h1>
      <address>
        <time datetime="2019-11-07T18:45:00+00:00">07 Nov 2019, 18:45</time>
      </address>
      <p>
        <b>Mbaye Diagne heeft zich afgelopen woensdag niet populair gemaakt. <a href="https://www.voetbalprimeur.be/nieuws/902738/vp-rapport-diagne-is-de-enige-die-zwaar-door-de-mand-valt-bij-club-brugge.html?utm_source=doorlink&amp;utm_medium=doorlink&amp;utm_campaign=doorlink">De Senegalees nam in een egoïstische bui een penalty van Hans Vanaken af en schoot die op Keylor Navas</a>. Diagne is inmiddels ongewenst bij veel fans van Club Brugge. Ook Gert Verheyen is bikkelhard voor de spits.</b>
      </p>
      <p>Zelfs de immer kalme Verheyen raakte bijzonder gefrustreerd na de actie van Diagne. "Eerlijk gezegd, ik krijg als co-commentator zelden nog het gevoel dat ik zelf op dat veld sta, maar hier wel. Dit maakt mij gewoon kwaad", klinkt het bij <i>Het Nieuwsblad.</i></p>
      <p>"Dit is de bevestiging van de geruchten die ons al uit Turkije bereikten. Het bewijst ook dat een lijst met vaste strafschopnemers geen garantie op een goed verloop is. Als er een clown is die de bal opeist, helpt die lijst toch niet", aldus Verheyen.</p>
      <p><b>Weg ermee</b><br/>Voor Verheyen is het dan ook duidelijk dat Diagne niet langer mag uitkomen voor Club Brugge. "Voor mij is het simpel. Weg ermee. Ik ken zijn contract niet maar ik zou hem niet meer laten voetballen voor Club Brugge. Diagne past simpelweg niet in de groepscultuur van Club, in de One Family-dynamiek", vertelt hij.</p>
      <p>"Mocht ik kapitein van Club Brugge zijn geweest, dan zou ik hem in de kleedkamer vastgegrepen hebben en tegen de muur geplakt hebben. Hij speelt met het geld van zijn collega’s, dat is onaanvaardbaar. Ik ben benieuwd hoe de supporters hier nu op gaan reageren maar het kan bijna niet anders of hij zal het mogen horen. Als we hem nog op het veld zien tenminste", besluit hij.</p>
    </article>
  </body>
</html>