<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/dodsarsaken-er-klar/71795623"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T18:51:00+00:00"/>
    <meta property="og:title" content="Dødsårsaken er klar"/>
    <meta property="og:description" content="Den foreløpige obduksjonsrapporten viser at dødsårsaken skal være kvelning. Det opplyser politiet i en pressemelding."/>
  </head>
  <body>
    <article>
      <h1>Dødsårsaken er klar</h1>
      <h2>Den foreløpige obduksjonsrapporten viser at dødsårsaken skal være kvelning. Det opplyser politiet i en pressemelding.</h2>
      <address><time datetime="2019-11-07T18:51:00+00:00">07 Nov 2019, 18:51</time> by <a rel="author">Amanda Nordhagen Walnum</a></address>
      <p>Innlandet politidistrikt har mottatt en foreløpig obduksjonsrapport i forbindelse med 15-åringen på Kapp som døde mandag 4. november.</p>
      <p>
        <b>Den foreløpige rapporten viser at dødsårsaken antas å være kvelning. Ut over dette ønsker ikke politiet å kommentere dødsårsak ytterligere.</b>
      </p>
      <p>Det samme gjelder motiv og andre forhold rundt hendelsen.</p>
      <p>- Nå har politiet fått en foreløpig obduksjonsrapport, og det vil ta noe tid før den endelige rapporten er klar, sier påtaleansvarlig Mari Lauritzen Hasle.</p>
      <p>Bistandsadvokat Inger Marie Støen sier til Dagbladet at familien er varslet om den foreløpige obduksjonsrapporten. Hun har ingen ytterligere kommentar til saken.</p>
      <h3>Døde på sykehuset</h3>
      <p>9. oktober rykket politiet ut til det de omtalte som en «alvorlig voldshendelse» på Kapp. I en bolig fant de en livløs 15 år gammel gutt.</p>
      <p>Hans far ble pågrepet noen hundre meter fra familiens hus. Politiet har tidligere <a href="https://www.dagbladet.no/nyheter/drapsforsoket-pa-toten-far-pagrepet-i-bilen/71695134">bekreftet overfor Dagbladet at faren ble pågrepet i en bil. </a>Pågripelsen var udramatisk, ifølge politiet.</p>
      <p>
        <b>Gutten ble fraktet til Ullevål sykehus med kritiske skader. Etter å ha kjempet for livet sitt i nesten en måned, <a href="https://www.dagbladet.no/nyheter/gutt-15-dode-etter-voldshendelse-pa-toten/71782893">ble 15-åringen erklært død mandag denne uka.</a></b>
      </p>
      <p>- Familien er i dyp sorg, sa bistandsadvokat Støen.</p>
      <h3>Siktet for drap</h3>
      <p>Faren til gutten <a href="https://www.dagbladet.no/nyheter/far-siktet-for-drapsforsok-pa-15-aring/71689661">var i første omgang siktet for drapsforsøk</a>. Tirsdag 5. november <a href="https://www.dagbladet.no/nyheter/mann-siktet-for-drap-pa-sin-15-ar-gamle-sonn/71784266">ble siktelsen mot guttens far endret til å gjelde drap.</a> Siktede ble forelagt den endrede siktelsen tirsdag ettermiddag og<a href="https://www.dagbladet.no/studio/nyhetsstudio/5?post=21459"> han erkjenner straffskyld for drap,</a> ifølge politiet.</p>
      <p>- Siktede ble også avhørt av politiet denne ettermiddagen, sier Hasle.</p>
      <p>Han er også siktet seksuell omgang med barn under 14 år. 15-åringen er offeret i begge siktelsene</p>
      <p>Mannen i 40-åra har vært varetektsfengslet siden 10. oktober. Fengslingsmøtet torsdag ble holdt som kontorforretning, da siktede samtykket til fortsatt varetekt i avhør tidligere denne uka.</p>
      <p>Han er varetektsfengslet i åtte nye uker. Han skal ikke lenger være underlagt brev- og besøkskontroll, ifølge fengslingskjennelsen, skriver NTB.</p>
      <h3>- Bærer preg av planlegging</h3>
      <p>Mannen er også siktet for frihetsberøvelse av mora til den 15 år gamle sønnen, og har erkjent dette.</p>
      <p>- Bakgrunnen for at siktede er siktet for frihetsberøvelse av guttens mor, er at hun skal ha blitt låst inne på et soverom i huset da drapshandlingen skjedde den 9. oktober. Hun kom seg til slutt ut på balkongen og fikk varslet en person som var i nærheten, har politijurist Hasle sagt tidligere.</p>
      <p>
        <a href="https://www.dagbladet.no/nyheter/politiet---baerer-preg-av-planlegging/71786913">Tirsdag kunne politiet opplyse at drapet bar preg av planlegging.</a>
      </p>
      <p>Etterforskningsleder John Eivind Melbye bekreftet <a href="https://www.oa.no/faren-47-siktet-for-drap/s/5-35-985765">overfor Oppland Arbeiderblad</a> funn av strips og andre gjenstander i og ved boligen som kan tyde på at voldshendelsen ikke skjedde i affekt.</p>
      <p>
        <b>- Det er forhold som bærer preg av noe planlegging, sa Melbye til avisa.</b>
      </p>
    </article>
  </body>
</html>