<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/07/appeninn-reszvenyeket-ertekesitett-az-opus-global"/>
    <meta property="og:site_name" content="infostart"/>
    <meta property="article:published_time" content="2019-11-07T18:27:14+00:00"/>
    <meta property="og:title" content="Appeninn-részvényeket értékesített az Opus Global"/>
    <meta property="og:description" content="A cég részesedése ezzel 18,7 százalékról 13,83 százalékra csökkent az Appeninn Vagyonkezelő Holding Nyrt.-ben, csökkenve - közölte az Appeninn a BÉT honlapján."/>
  </head>
  <body>
    <article>
      <h1>Appeninn-részvényeket értékesített az Opus Global</h1>
      <address><time datetime="2019-11-07T18:27:14+00:00">07 Nov 2019, 18:27</time> by <a rel="author">Infostart / MTI</a></address>
      <h3>A cég részesedése ezzel 18,7 százalékról 13,83 százalékra csökkent az Appeninn Vagyonkezelő Holding Nyrt.-ben, csökkenve - közölte az Appeninn a BÉT honlapján.</h3>
      <p>Az Opus Global a közlemény szerint november 4-én adásvételi szerződést kötött 2 307 166 darab Appeninn részvény értékesítésére. Ennek következtében az általa közvetlenül birtokolt, szavazati jogot biztosító Appeninn-részvények száma 8 860 027 darabról 6 552 861 darabra csökkent, befolyásának mértéke pedig 18,7 százalékról 13,83 százalékra.</p>
      <p>Az Opus Global a Konzum Opus Globálba olvadásakor jelentette be, hogy más tőzsdei társaságban szerzett kisebbségi részesedéseit - köztük az Appeninn Holdingban lévő tulajdonát is - likvid befektetésként kezeli, célja, hogy ezekkel az elérhető legnagyobb profitot realizálja.</p>
      <p>Október 10-én az Opus közölte, hogy az Appeninn Nyrt.-ben fennálló 18,7 százalékos tulajdonrészéből a BDPST Ingatlanforgalmazó és Beruházó Zrt.-nek értékesített 9 százalékot, a vételár hiánytalan megfizetéséig fenntartva tulajdonjogát. Hozzátették, az Appeninn-ben még meglévő, 9,7 százalékos tulajdoni hányadot a profitmaximalizálás érdekében befektetési vállalkozás közreműködésével értékesítik.</p>
      <p>Azt is közölték, hogy a társaság hosszú távú befektetési politikája a stratégiai divíziókban (élelmiszeripar, energetika, építőipar, turisztika) működő befektetések növekedésére fókuszál. Az Appeninn-részvények értékesítéséből származó bevételt befektetéseinek fejlesztésére, valamint előkészítés alatt álló akvizícióiban kívánja felhasználni, elsősorban az energetika és az élelmiszeripar területén.</p>
      <p>Az Opus Global 25 forint névértékű részvényeivel a BÉT prémium kategóriájában kereskednek, a részvény a csütörtöki kereskedést 322,40 forinton zárta, 2,60 forinttal, 0,80 százalékkal alacsonyabban az előző záróárnál. Az elmúlt egy évben a legmagasabb árfolyama 591 forint, a legalacsonyabb 294 forint volt.</p>
    </article>
  </body>
</html>