<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231315/"/>
    <meta property="og:site_name" content="Українська правда"/>
    <meta property="article:published_time" content="2019-11-07T18:56:12+00:00"/>
    <meta property="og:title" content="Цемах свідчитиме у справі MH17, якщо голландці приїдуть на Донбас – адвокат"/>
    <meta property="og:description" content="Колишній бойовик так званої “ДНР” Володимир Цемах готовий дати свідчення слідчим із Нідерландів щодо катастрофи малазійського Boeing в липні 2014 року виключно у себе на батьківщині, на Донбасі."/>
  </head>
  <body>
    <article>
      <h1>Цемах свідчитиме у справі MH17, якщо голландці приїдуть на Донбас – адвокат</h1>
      <address>
        <time datetime="2019-11-07T18:56:12+00:00">07 Nov 2019, 18:56</time>
      </address>
      <p>Колишній бойовик так званої "ДНР" Володимир Цемах готовий дати свідчення слідчим із Нідерландів щодо катастрофи малазійського Boeing в липні 2014 року виключно у себе на батьківщині, на Донбасі.</p>
      <p><b>Джерело:</b> <a href="https://www.interfax.ru/world/683343">interfax.ru</a> з посиланням на адвоката Цемаха Анатолія Кучерену</p>
      <p><b>Дослівно</b> адвокат: "Звісно, допит може проходити тільки у нього на батьківщині, на Донбасі".</p>
      <p><b>Деталі:</b> За його словами, Цемах дасть свідчення за умови "забезпечення його прав".</p>
      <p>Адвокат пояснив, що підзахисний опинився у безвихідній ситуації, оскільки його оголосили в розшук і в Нідерландах, і в Україні.</p>
      <p><b>Що передувало: </b>Підозрюваний Цемах, якого Україна <a href="https://www.pravda.com.ua/articles/2019/09/5/7225416/">відпустила</a> в рамках обміну полоненими, стверджував, що представники Нідерландів <a href="https://www.pravda.com.ua/news/2019/11/2/7230794/">пропонували йому громадянство</a> в обмін на свідчення у справі про катастрофу.</p>
      <p>За його словами, у його допиті в Києві брали участь представники поліції Австралії і поліції Нідерландів та пропонували програму захисту свідка, громадянство і "будиночок у Голландії".</p>
      <p>У прокуратурі Нідерландів відреагували: "Це правда, що Цемаха допитала Міжнародна спільна слідча група (JIT)... Ці розмови завжди конфіденційні, тому я не можу оприлюднити, що він сказав".</p>
      <p>
        <b>Нагадаємо, </b>
      </p>
      <ul>
        <li>7 вересня Україна передала Росії фігуранта справи про збитий над Донбасом малайзійський "Боїнг" рейса MH17 <b>Володимира Цемаха</b> згідно з умовами<a href="https://www.pravda.com.ua/articles/2019/09/7/7225631/"> обміну полоненими.</a></li>
        <li>Того ж дня з’явилася інформація, що прокуратура Нідерландів <a href="https://www.pravda.com.ua/news/2019/09/7/7225637/">попросила </a>РФ видати Цемаха. Росіяни це заперечили.</li>
        <li>9 вересня російський адвокат Микола Полозов припустив, що Росія <a href="https://www.pravda.com.ua/news/2019/09/9/7225799/">може видати</a> Цемаха Нідерландам.</li>
        <li>Адвокат зазначив, що Цемаху немає сенсу відмовлятися від свідчень, оскільки в такому разі буде два види доказів – отримані в Україні та отримані в Росії. Останні сприйматимуться більш критично.</li>
        <li>11 вересня Нідерланди перекваліфікували Цемаха з ключового свідка у справі MH17 на <a href="https://www.pravda.com.ua/news/2019/09/11/7226000/">підозрюваного</a>.</li>
        <li>Колишнього "командира ППО" міста Сніжне Володимира Цемаха у червні 2019 року <a href="https://www.pravda.com.ua/news/2019/07/4/7220043/">затримали українські спецслужби</a>. Офіційна версія – на лінії розмежування, за даними родичів Цемаха – внаслідок спецоперації на території "ДНР".</li>
        <li>Є архівне відео, на якому Цемах, схоже, <a href="https://www.pravda.com.ua/news/2019/07/7/7220229/">зізнається в причетності</a> до трагедії з "Боїнгом", а саме, що він ховав ракетну установку, з якої його збили бойовики.</li>
      </ul>
      <p>
        <b>Знати більше: </b>
        <b>
          <i><a href="https://www.pravda.com.ua/articles/2019/09/9/7225706/">Помічник президента Андрій Єрмак: Прізвище Цемаха на обмін в розмовах Зеленського і Путіна було з самого початку</a> </i>
        </b>
      </p>
      <p>
        <b>
          <i>
            <a href="https://www.pravda.com.ua/articles/2019/09/5/7225416/">Цемаха відпустили. Реакція соцмереж</a>
          </i>
        </b>
      </p>
      <p>
        <i>
          <b>
            <a href="https://www.pravda.com.ua/articles/2019/09/4/7225327/">Справа Цемаха і обмін полоненими. Коли українці зможуть повернутися додому</a>
          </b>
        </i>
      </p>
      <related>
        <a href="https://www.pravda.com.ua/news/2019/11/3/7230864/"/>
        <a href="https://www.eurointegration.com.ua/news/2019/10/10/7101748/"/>
        <a href="https://www.pravda.com.ua/news/2019/10/9/7228615/"/>
      </related>
    </article>
  </body>
</html>