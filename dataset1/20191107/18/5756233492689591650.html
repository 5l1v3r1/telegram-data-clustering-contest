<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620377/%D8%AA%D9%88%D8%B6%DB%8C%D8%AD%D8%A7%D8%AA-%D8%BA%D8%B1%DB%8C%D8%A8%E2%80%8C%D8%A2%D8%A8%D8%A7%D8%AF%DB%8C-%D8%AF%D8%B1%D8%A8%D8%A7%D8%B1%D9%87-%D9%85%D9%85%D8%A7%D9%86%D8%B9%D8%AA-%D8%A7%D8%B2-%D9%88%D8%B1%D9%88%D8%AF-%D8%A8%D8%A7%D8%B2%D8%B1%D8%B3-%D8%A2%DA%98%D8%A7%D9%86%D8%B3-%D8%A8%D9%87-%D8%AA%D8%A3%D8%B3%DB%8C%D8%B3%D8%A7%D8%AA-%D9%86%D8%B7%D9%86%D8%B2"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T18:20:00+00:00"/>
    <meta property="og:title" content="توضیحات غریب‌آبادی درباره ممانعت از ورود بازرس آژانس به تأسیسات نطنز"/>
    <meta property="og:description" content="نماینده دائم ایران با تشریح نشست امروز شورای حکام، درباره ممانعت از ورود بازرس آژانس به تأسیسات نطنز گفت: به اعضا گفتم که با توجه به سوابق خرابکاری در تأسیسات هسته‌ای کشور، به هیچ وجه درباره امنیت آن مصالحه نمی‌کنیم."/>
  </head>
  <body>
    <article>
      <h1>توضیحات غریب‌آبادی درباره ممانعت از ورود بازرس آژانس به تأسیسات نطنز</h1>
      <address>
        <time datetime="2019-11-07T18:20:00+00:00">07 Nov 2019, 18:20</time>
      </address>
      <p>
        <i>نماینده دائم ایران با تشریح نشست امروز شورای حکام، درباره ممانعت از ورود بازرس آژانس به تأسیسات نطنز گفت: به اعضا گفتم که با توجه به سوابق خرابکاری در تأسیسات هسته‌ای کشور، به هیچ وجه درباره امنیت آن مصالحه نمی‌کنیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>کاظم غریب‌آبادی سفیر و نماینده دائم ایران در آژانس بین‌المللی انرژی اتمی در پایان جلسه امروز (پنجشنبه) شورای حکام آژانس در اظهاراتی عنوان کرد: جلسه ویژه شورای حکام امروز بنا به درخواست مدیرکل موقت و دبیرخانه آژانس برای بحث و برررسی درباره دو موضوع تشکیل شد. یک موضوع درباره حادثه‌ای بود که در رابطه با یکی از بازرسان آژانس هفته گذشته روی داد و یک موضوع پادمانی که در حال کار و همکاری بین ایران و آژانس است.</p>
      <p>وی افزود: مدیرکل موقت می‌خواست گزارشی را به اعضای شورا ارائه کند و اگر اعضای شورا احیانا نظراتی دارند از آن نظرات استفاده کند.</p>
      <p>غریب‌آبادی درباره بازرس آژانس که هفته گذشته از ورود آن به تأسیسات غنی سازی نطنز ممانعت به عمل آمده است نیز عنوان کرد:گزارش جامع و طولانی را درباره این بازرس به شورای حکام ارائه کردم و گاهشمار اتفاقاتی که از ورود بازرس به سایت هسته‌ای نطنز تا خروجش از کشور روی داد را به اعضای شورا ارائه و تأکید کردم که ایران در این خصوص دغدغه‌های امنیتی دارد و اینجا بحث نقض مزایا و مصونیت‌های بازرسان آژانس مطرح نیست، چون ما حقوق اینها را نقض نکردیم و به حقوق بین الملل و تعهداتمان واقفیم.</p>
      <figure>
        <img src="https://aftabnews.ir/files/fa/news/1398/8/16/356455_971.jpg"/>
      </figure>
      <p>وی که با خبرگزاری صدا و سیما گفتگو می‌کرد، یادآور شد: وقتی بازرس در تأسیسات نطنز بود دتکتورهای (تجهیزات کنترلی) ما شناسایی کردند که این بازرس می‌تواند مواد خطرناک به همراه داشته باشد، اقدامات متعددی بعد از آن صورت گرفت، تنها یک بار از دتکتور استفاده نشد، بلکه در محیط‌های مختلف از دتکتور استفاده شد و حتی وقتی برای کیف دستی‌اش استفاده شد باز آلارم و هشدار داد.</p>
      <p>سفیر و نماینده دائم ایران در آژانس با ذکر این نکته که این موضوع را با آژانس تحت بررسی داریم، خاطرنشان کرد: به اعضای شورا گفتم با توجه به سوابق خرابکاری در تأسیسات هسته‌ای ما، به هیچ وجه و تحت هیچ شرایطی امنیت ملی و ایمنی و امنیت تأسیسات هسته‌ای را مورد مصالحه قرار نخواهیم داد و مصر هستیم آژانس باید با ما همکاری کامل انجام دهد که این تحقیقات را به صورت کامل انجام دهیم.</p>
      <p>غریب‌آبادی یادآور شد: البته آژانس طی نامه‌ای کتبی به ما اعلام کرد که آماده است در روند تحقیقات با ما همکاری کند و این موضوع مورد استقبال ما نیز قرار گرفت.</p>
      <p>وی همچنین افزود: در حال همکاری با آژانس در زمینه موضوعات مورد نظر آژانس از جمله در حوزه پادمان هستیم و این فرآیند همکاری و تعامل با هدف حل و فصل هر موضوعی که مدنظر آژانس است ادامه دارد و در حال کار با هم هستیم.</p>
      <p>برخی رسانه‌ها خبر داده بودند که ایران مانع از ورود یکی از بازرسان آژانس به سایت غنی سازی نطنز در هفته گذشته شده است. در همین خصوص سازمان انرژی اتمی نیز روز گذشته توضیحاتی در این باره ارائه کرد.</p>
    </article>
  </body>
</html>