<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/soldi/finanza/2019/11/07/piazza-affari-positiva-spicca-unicredit_OQY2kkvlGoLEx7OuZCxEyL.html"/>
    <meta property="og:site_name" content="Adnkronos"/>
    <meta property="article:published_time" content="2019-11-07T18:12:00+00:00"/>
    <meta property="og:title" content="Piazza Affari positiva, spicca UniCredit"/>
    <meta property="og:description" content="Ancora acquisti per i listini europei ed ancora una volta a dettare l’andamento dei mercati è l’attesa di un accordo sull’asse Washington-Pechino. Sul listino milanese, dove il Ftse Mib ha terminato in rialzo dello 0,56% a 23.503,03 punti, la performance migliore tra le blue chip è appannaggio di UniCredit (+5,96%) dopo la diffusione dei numeri del terzo trimestre e la decisione di uscire dal capitale di Mediobanca (-1,76%)."/>
  </head>
  <body>
    <article>
      <h1>Piazza Affari positiva, spicca UniCredit</h1>
      <address>
        <time datetime="2019-11-07T18:12:00+00:00">07 Nov 2019, 18:12</time>
      </address>
      <p>Ancora acquisti per i listini europei ed ancora una volta a dettare l’andamento dei mercati è l’attesa di un accordo sull’asse Washington-Pechino. Sul listino milanese, dove il Ftse Mib ha terminato in rialzo dello 0,56% a 23.503,03 punti, la performance migliore tra le blue chip è appannaggio di <a href="https://www.money.it/+Unicredit-Quotazione-Grafico+">UniCredit</a> (+5,96%) dopo la diffusione dei numeri del terzo trimestre e la decisione di uscire dal capitale di Mediobanca (-1,76%).</p>
      <p>L’istituto guidato da Jean Pierre Mustier ha chiuso i tre mesi tra luglio e settembre con un utile netto contabile di 1,1 miliardi di euro, +25,7% rispetto al pari periodo dello scorso anno. I ricavi, stimati a 4,57 miliardi, si sono attestati a 4,70 miliardi. La posizione patrimoniale si è confermata solida, con il CET1 ratio al 12,6%.</p>
      <p>Per quanto riguarda la partecipazione in Piazzetta Cuccia, parte della quota dismessa, riferiscono alcune fonti, sarebbe stata acquistata da Leonardo Del Vecchio, ora di poco sotto il 10% di Mediobanca.</p>
      <p>Conti positivi anche per Banco BPM (+0,9%), alle prese con il piano di derisking, e Brembo (+2,49%), che ha chiuso i primi nove mesi con ricavi in lieve calo a 1,97 miliardi di euro. Nel comparto energetico, +0,08% di Eni, +0,4% di Tenaris e +1,02% di Saipem, che ha ricevuto una commessa da 100 milioni di dollari nella Guinea Equatoriale.</p>
      <p>Giornata particolarmente difficile per Salini Impregilo (-2,68%), pesantemente penalizzata nei primi scambi dopo l'annuncio dell'avvio dell'aumento di capitale da 600 milioni di euro, e da incorniciare per Enervit (+16,77%), in scia dell’accordo con Alibaba per l'ingresso sul mercato cinese. (In collaborazione con <a href="https://www.money.it/">money.it</a>)</p>
    </article>
  </body>
</html>