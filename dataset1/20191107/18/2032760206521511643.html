<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88993"/>
    <meta property="og:site_name" content="Denník politika"/>
    <meta property="article:published_time" content="2019-11-07T18:35:04+00:00"/>
    <meta property="og:title" content="Súd poslal za mreže Černákovho bývalého kamaráta, Ján K. pomáhal pri vražde Szymaneka"/>
    <meta property="og:description" content="7.11.2019 (Webnoviny.sk) – Nepodmienečný trest odňatia slobody na osem rokov vymeral vo štvrtok senát Okresného súdu v Banskej Bystrici obžalovanému Jánovi K. Uznal ho vinným z trestného činu vraždy v štádiu pokusu poľského podnikateľa Grzegorza Szymaneka. Mikulášovi Černákovi, ktorý sa k únosu a vražde poľského podnikateľa priznal, súd vzhľadom na jeho doživotné odsúdenie ďalší trest neuložil. Rozsudok nie je právoplatný, prokurátor sa vyjadrí v lehote, obžalovaný Ján K. sa odvolal."/>
  </head>
  <body>
    <article>
      <h1>Súd poslal za mreže Černákovho bývalého kamaráta, Ján K. pomáhal pri vražde Szymaneka</h1>
      <address><time datetime="2019-11-07T18:35:04+00:00">07 Nov 2019, 18:35</time> by <a rel="author">Webnoviny</a></address>
      <p>7.11.2019 (Webnoviny.sk) – Nepodmienečný trest odňatia slobody na osem rokov vymeral vo štvrtok senát Okresného súdu v Banskej Bystrici obžalovanému Jánovi K. Uznal ho vinným z trestného činu vraždy v štádiu pokusu poľského podnikateľa Grzegorza Szymaneka. Mikulášovi Černákovi, ktorý sa k únosu a vražde poľského podnikateľa priznal, súd vzhľadom na jeho doživotné odsúdenie ďalší trest neuložil. Rozsudok nie je právoplatný, prokurátor sa vyjadrí v lehote, obžalovaný Ján K. sa odvolal.</p>
      <h3>Akt pomsty zo strany Černáka</h3>
      <p>Senát uznal Jána K. vinným z trestného činu vraždy v štádiu pokusu, pretože na Szymaneka strieľal až po tom, ako ho prvým výstrelom do úst usmrtil Mikuláš Černák. Ján K. opakovane vyhlásil, že je nevinný a zo strany Černáka je to akt pomsty.</p>
      <p>Obhajoba vyhlásila, že Černák a ďalší svedkovia sú nedôveryhodní. Ide o Alexandra Horvátha zvaného Šani a Slavomíra Surového, ktorý má s obžalovaným Jánom K. blízke vzťahy. Predseda senátu uviedol, že vinu uznal iba na základe svedectva bossa Černáka.</p>
      <h3>Ján K. je stíhaný na slobode</h3>
      <p>Černákovci zajali poľského podnikateľa Grzegorza Szymaneka v lete 1997 a chceli od neho výkupné štyristo tisíc mariek. K peniazom sa nedostali, pretože vec sa po telefonáte do Poľska prezradila a Černák Szymaneka zavraždil. Ku skutku došlo pri chate blízko Polomky, v ktorej na Szymaneka strelil Černák ako prvý a druhú ranu mu mal do hrude streliť jeho niekdajší kamarát Ján K.</p>
      <p>Ján K. je stíhaný na slobode, podrobuje sa však probačnému dohľadu súdu. Trest za vraždu je podľa starého zákona od 12 do 15 rokov, senát ho pre Jána K. znížil vzhľadom na odstup času. Prípadom sa po odvolaní obžalovaného bude zaoberať Krajský súd.</p>
      <p>Viac k témam: <a href="https://www.webnoviny.sk/tag/okresny-sud-banska-bystrica/"><u>okresný súd Banská Bystrica</u></a>, <a href="https://www.webnoviny.sk/tag/sud/"><u>súd</u></a>, <a href="https://www.webnoviny.sk/tag/vrazda/"><u>vražda</u></a><br/>Zdroj: Webnoviny.sk – <a href="https://www.webnoviny.sk/sud-poslal-za-mreze-cernakovho-byvaleho-kamarata-jan-k-pomahal-pri-vrazde-szymaneka/"><u>Súd poslal za mreže Černákovho bývalého kamaráta, Ján K. pomáhal pri vražde Szymaneka</u></a> © SITA Všetky práva vyhradené.</p>
    </article>
  </body>
</html>