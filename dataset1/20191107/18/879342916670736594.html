<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/07/pogljad/suspilstvo/chomu-platizhkax-zhovten-spozhyvachi-otrymayut-povnu-sumu-kvartplaty-zaznachennya-subsydiyi"/>
    <meta property="og:site_name" content="Слово і Діло"/>
    <meta property="article:published_time" content="2019-11-07T18:50:50+00:00"/>
    <meta property="og:title" content="Чому у платіжках за жовтень споживачі отримають повну суму квартплати, без зазначення субсидії"/>
    <meta property="og:description" content="В листопаді розпочнеться другий етап монетизації субсидій та пільг, тому споживачі отримають оновлені платіжки."/>
  </head>
  <body>
    <article>
      <h1>Чому у платіжках за жовтень споживачі отримають повну суму квартплати, без зазначення субсидії</h1>
      <address><time datetime="2019-11-07T18:50:50+00:00">07 Nov 2019, 18:50</time> by <a rel="author">Святослав Павлюк</a></address>
      <p>
        <b>Заступник міністра соціальної політики України Віталій Музиченко під час брифінгу розповів про оновлені платіжки за квартплату та <a href="https://www.slovoidilo.ua/2019/11/07/novyna/ekonomika/minsoczpolityky-nazvaly-serednij-rozmir-subsydiyi-zhovtni">середній розмір субсидії за жовтень.</a> Чи не станеться так, що люди, не розібравшись, як платити по-новому, втратять свої субсидії – «Слово і Діло» спитало виконавчого директора Асоціації «Енергоефективні міста України» Святослава Павлюка.</b>
      </p>
      <p>У листопаді люди отримають платіжки за жовтень, де буде вказано всю суму за тепло, гарячу, холодну воду, газ, світло та інші комунальні послуги. Пільговики, в яких є субсидія, повинні отримати sms про розмір нарахованої субсидії, а далі оплачувати «комуналку», виходячи з того, чи бажають вони мати доплату готівкою, чи її надсилатиме «Ощадбанк».</p>
      <p>Тобто у зв’язку із другим етапом монетизації частина субсидіантів за власним бажанням буде отримувати субсидію на банківську картку та перераховувати оплату самостійно, а решта – на персональний рахунок у «Ощадбанку». Звідти субсидію будуть перераховувати компаніям-постачальникам комунальних послуг автоматично.</p>
      <related>
        <a href="https://www.slovoidilo.ua/2019/08/06/infografika/suspilstvo/subsydiyi-ukrayincziv-skilky-koshtiv-vytratyly-2014-2019-rokax"/>
      </related>
      <p>Враховуючи те, що субсидію можна втратити, заборгувавши оплату навіть за місяць, виникає питання, чи не станеться так, що якась кількість людей не розбереться що й до чого, не сплатить вчасно комунальні платежі і зрештою втратить право на субсидію?</p>
      <p><i>«На першому етапі людина втрачає можливість отримувати субсидію в монетизованій формі готівкою. Тобто ці гроші будуть автоматично стягуватися з банківського рахунку, і вона їх не отримає готівкою, якщо ми говоримо про монетизовану форму отримання субсидій. Фактично у нас немає механізмів позбавлення субсидій, але є механізм їхнього перезатвердження. Тобто субсидії затверджуються на піврічний термін і, якщо є несплачені борги, то людині можуть не перезатвердити субсидії. В такий спосіб влада намагається впливати на оплачуваність рахунків»,</i> – пояснив Святослав Павлюк.</p>
      <p>За його словами, наразі постає питання щодо зрозумілості рахунків, що саме там прописано і як треба оплачувати. <i>«Точність і достовірність даних, котрі виставляються в рахунках, не завжди відповідають дійсності. Часом можуть якісь суми виставляти авансом, часом можуть записати борг, котрий вже був оплачений раніше. Тобто такі нюанси можуть виникати. Є гаряча лінія з питань субсидій, на котру можна зателефонувати і з’ясувати незрозумілі моменти»,</i> – зауважив експерт.</p>
      <p>Щодо <a href="https://www.slovoidilo.ua/2019/10/17/novyna/ekonomika/rada-sxvalyla-veryfikacziyu-pensij-subsydij">верифікації пенсій, субсидій та інших державних виплат, які парламент схвалив у жовтні</a> у другому читанні, Музиченко зазначив, що не треба цього боятися, і це звичайна перевірка.</p>
      <p><i>«Я не бачив ані методики, ані механізмів верифікації. Єдине можу сказати, що якщо ви подивитесь профільні сайти з оренди нерухомості, то побачите безліч квартир, які здаються із субсидіями. І я думаю, що всіх власників цих квартир треба виключати із реєстру субсидіантів»,</i> – впевнений Павлюк.</p>
      <p>За його словами, це мали б робити в Мінсоцполітики, або податківці: <i>«Минулого року у нас з’явилася база всіх субсидіантів і цю базу можна співставляти із доходами громадян, з базою наданих послуг. У нас є безліч різних реєстрів і, якщо їх співставити, то можна знайти багато невідповідностей і на основі цього дійти висновків».</i></p>
      <p>Павлюк зауважив, що опрацювання такого механізму вимагає кілька місяців, а закон ще не набув чинності. Вочевидь, перевірки розпочнуться вже в наступному півріччі.</p>
      <p>Говорячи про те, що в бюджеті-2020 закладено менше грошей на субсидії, ніж у 2019-му, експерт зазначив, що в наступному опалювальному сезоні зміниться поріг субсидій. Раніше субсидії покривали всі витрати, які перевищували 15% доходів родини. З травня 2020 року буде 20%.</p>
      <p><i>«На практиці це означає, що найбідніші споживачі, пенсіонери, які раніше платили, умовно кажучи, 1500 гривень, платитимуть 2000 гривень. Тобто для них ця вартість на третину зросте»,</i> – сказав Святослав Павлюк.</p>
      <p>Нагадаємо, раніше ми писали, що <a href="https://www.slovoidilo.ua/2019/10/20/novyna/polityka/kabmin-sprostyv-pryznachennya-subsydij-deyakym-katehoriyam">Кабмін спростив призначення субсидій деяким категоріям.</a></p>
      <p>Також ми повідомляли, що <a href="https://www.slovoidilo.ua/2019/10/03/novyna/finansy/minsoczpolityky-oprylyudnylo-instrukcziyu-oformlennya-subsydiyi-onlajn">Мінсоцполітики оприлюднило інструкцію із оформлення субсидії онлайн.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/05/novyna/ekonomika/honcharuk-rozpoviv-xto-otrymaye-subsydiyi-2020-roczi"/>
        <a href="https://www.slovoidilo.ua/2019/10/28/novyna/ekonomika/kabmin-ne-planuye-zmenshuvaty-subsydiyi"/>
        <a href="https://www.slovoidilo.ua/2019/10/04/pogljad/ekonomika/vyplaty-novymy-pravylamy-zminylosya-subsydiantiv"/>
      </related>
    </article>
  </body>
</html>