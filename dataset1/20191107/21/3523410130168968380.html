<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638742/%D8%B1%D9%88%DB%8C%D8%AA%D8%B1%D8%B2-%D8%A2%DA%98%D8%A7%D9%86%D8%B3-%D8%A7%D8%AA%D9%85%DB%8C-%D8%A7%D9%86%D8%AA%D9%82%D8%A7%D9%84-%DA%AF%D8%A7%D8%B2-%D8%A7%D9%88%D8%B1%D8%A7%D9%86%DB%8C%D9%88%D9%85-%D8%A8%D9%87-%D9%81%D8%B1%D8%AF%D9%88-%D8%B1%D8%A7-%D8%AA%D8%A3%DB%8C%DB%8C%D8%AF-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T21:47:00+00:00"/>
    <meta property="og:title" content="رویترز: آژانس اتمی انتقال گاز اورانیوم به فردو را تأیید کرد"/>
    <meta property="og:description" content="یک رسانه انگلیسی مدعی شده آژانس بین‌المللی انرژی اتمی در گزارشی جدید اقدام ایران در خصوص انتقال گاز هگزافلوراید اورانیوم به سایت فردو و..."/>
  </head>
  <body>
    <article>
      <h1>
        <a href="https://www.bultannews.com/fa/news/638742/%D8%B1%D9%88%DB%8C%D8%AA%D8%B1%D8%B2-%D8%A2%DA%98%D8%A7%D9%86%D8%B3-%D8%A7%D8%AA%D9%85%DB%8C-%D8%A7%D9%86%D8%AA%D9%82%D8%A7%D9%84-%DA%AF%D8%A7%D8%B2-%D8%A7%D9%88%D8%B1%D8%A7%D9%86%DB%8C%D9%88%D9%85-%D8%A8%D9%87-%D9%81%D8%B1%D8%AF%D9%88-%D8%B1%D8%A7-%D8%AA%D8%A3%DB%8C%DB%8C%D8%AF-%DA%A9%D8%B1%D8%AF">رویترز: آژانس اتمی انتقال گاز اورانیوم به فردو را تأیید کرد</a>
      </h1>
      <h2>یک رسانه انگلیسی مدعی شده آژانس بین‌المللی انرژی اتمی در گزارشی جدید اقدام ایران در خصوص انتقال گاز هگزافلوراید اورانیوم به سایت فردو و...</h2>
      <address><time datetime="2019-11-07T21:47:00+00:00">07 Nov 2019, 21:47</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، یک رسانه انگلیسی مدعی شده آژانس بین‌المللی انرژی اتمی در گزارشی جدید اقدام ایران در خصوص انتقال گاز هگزافلوراید اورانیوم به سایت فردو و اتصال آن به سانتریفیوژها در این مرکز را تأیید کرده است.</p>
      <p>خبرگزاری رویترز مدعی شده آژانس بین‌المللی انرژی اتمی درباره غنی‌سازی در فردو نظری مطرح نکرده است. </p>
      <p>به نوشته رویترز، سخنگوی آژانس بین‌المللی انرژی اتمی دیروز چهارشنبه در بیانیه‌ای اتصال سیلندر به دو آبشار سانتریفیوژ برای عملیات پسیواسیون(Passivation) را تأیید کرد. </p>
      <p>آژانس بین‌المللی انرژی اتمی در گزارشی مفصل‌تر که برای کشورهای عضو ارسال کرده گفته که چهار آبشار سانتریفیوژی دیگر که در فردو نصب شده‌اند  «بدون تغیی باقی مانده‌اند.»</p>
      <p>رویترز می‌گوید این گزارش به رویت این رسانه رسیده است. </p>
      <p>ایران بامداد پنجشنبه اعلام کرد عملیات گازدهی به ۶۹۶ سانتریفیوژ IR1 در تأسیسات غنی سازی شهید مسعود علیمحمدی (فردو) و در راستای اجرای گام چهارم کاهش تعهدات برجامی آغاز شده است.</p>
      <p>در حال حاضر ۱۰۴۴ ماشین سانتریفیوژ IR1 (شامل ۶ زنجیره ۱۷۴ تایی) در فردو مستقر است. ایران اعلام کرده به چهار زنجیره از ۶ زنجیره ۱۷۴ تایی سانتریفیوژ IR1 یعنی ۶۹۶ سانتریفیوژ گاز هگزافلوراید اورانیوم UF6 تزریق شد و دو زنجیره دیگر که شامل ۳۴۸ ماشین IR1 هستند اقدام به تولید و غنی سازی ایزوتوپ‌های پایدار می‌کنند. </p>
      <p>گفتنی است روز چهارشنبه و در راستای اجرای گام چهارم کاهش تعهدات برجامی، مخزن ۲۸۰۰ کیلویی حاوی حدود ۲ هزار کیلوگرم گاز هگزافلوراید اورانیوم UF۶ تحت نظارت بازرسان آژانس بین‌المللی انرژی اتمی پس از انتقال از نطنز به فردو، در سالن خوراک دهی مجتمع شهید علیمحمدی فردو قرار گرفت.</p>
      <p>پس از انتقال مخزن حاوی ۲ هزار کیلوگرم UF6 از نطنز به فردو و اتصال مخزن به خطوط خوراک‌دهی و انجام موفقیت آمیز همه عملیات فنی مرتبط شامل خلأ سازی نهایی، کنترل ماشین های سانتریفیوژ و شیرها و چک کردن سیستم های کنترل و اتوماسیون و راه اندازی بخش های جمع آوری و اتمام عملیات پسیواسیون،  پس از دقایق اولیه روز پنج شنبه عملیات گازدهی زنجیره ها و ماشین های سانتریفیوژ و جمع آوری اورانیوم غنی شده در سایت فردو آغاز شد. </p>
      <p>همه اقدامات تحت نظر بازرسان آژانس بین المللی انرژی اتمی انجام شده‌اند</p>
    </article>
  </body>
</html>