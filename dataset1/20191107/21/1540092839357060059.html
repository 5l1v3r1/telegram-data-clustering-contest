<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196637/tsipras-ekdikitiki-praxi-pros-ofelos-tis-idiotikis-ekpaideysis-i-katargisi-ton-38-tmimaton-aei"/>
    <meta property="og:site_name" content="CNN.gr"/>
    <meta property="article:published_time" content="2019-11-07T21:00:55+00:00"/>
    <meta property="og:title" content="Τσίπρας: Εκδικητική πράξη προς όφελος της ιδιωτικής εκπαίδευσης η κατάργηση των 38 τμημάτων ΑΕΙ"/>
    <meta property="og:description" content="Το εγχείρημα στον δρόμο για τον νέο ΣΥΡΙΖΑ ανέπτυξε ο Αλέξης Τσίπρας , με την ομιλία του στο Συνεδριακό Κέντρο της Θήβας, τον τελευταίο σταθμό της σημερινής..."/>
  </head>
  <body>
    <article>
      <h1>Τσίπρας: Εκδικητική πράξη προς όφελος της ιδιωτικής εκπαίδευσης η κατάργηση των 38 τμημάτων ΑΕΙ</h1>
      <h2>Το εγχείρημα στον δρόμο για τον νέο ΣΥΡΙΖΑ ανέπτυξε ο Αλέξης Τσίπρας, με την ομιλία του στο Συνεδριακό Κέντρο της Θήβας, τον τελευταίο σταθμό της σημερινής περιοδείας του στη Βοιωτία.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 23:00 , 07 November 2019</p>
      <p>Στην ομιλία του, ο κ. Τσίπρας ζήτησε απ' τους πολίτες «<b>να χτίσουμε μαζί τον ΣΥΡΙΖΑ της νέας εποχής</b> και να είναι ο κορμός της δημοκρατικής και προοδευτικής παράταξης της χώρας μας».</p>
      <p>Έντονη ήταν η αντίδρασή του στην ανακοίνωση της υπουργού Παιδείας για <b>κατάργηση 38 νέων τμημάτων ΑΕΙ</b> «που έστησε η δική μας κυβέρνηση σε μια<b> προοπτική αναδιαμόρφωσης του χάρτη της τριτοβάθμιας εκπαίδευσης</b> και αύξησης του αριθμού παιδιών που θα λαμβάνουν ανώτατη εκπαίδευση». Ο κ. Τσίπρας μίλησε για <b>«εκδικητική πράξη απέναντι στη νέα γενιά</b> και το<b> μέλλον του τόπου</b>» και είπε ότι «εντάσσεται σε μια στρατηγική να ανοίξουν τον δρόμο στα κολέγια, στην ιδιωτική εκπαίδευση». </p>
      <p>«Κάθε ανώτατη σχολή που κλείνει, είναι ευκαιρία στις αντίστοιχες θέσεις της για σπουδές, να τις καταλάβουν<b> ιδιωτικά κολέγια αμφιβόλου ποιότητας σπουδώ</b>ν» είπε ο Αλέξης Τσίπρας. Τόνισε δε, ότι αυτή είναι η ουσία της ιδεολογικής διαφοράς του ΣΥΡΙΖΑ από τη ΝΔ για την εκπαίδευση:</p>
      <blockquote>«Θέλουν να δώσουν έδαφος στα ιδιωτικά κολέγια και ταυτόχρονα θέλουν να μειώσουν τις δαπάνες του Προϋπολογισμού για την παιδεία» είπε, επισημαίνοντας ότι αυτό αφορά και τα τμήματα ΑΕΙ που επρόκειτο να ανοίξουν στην Άμφισσα, τα Ψαχνά, τη Λαμία.</blockquote>
      <p>Αναφερόμενος στην υπόθεση Novartis, μίλησε για <b>«φαρσοκωμωδία της σκευωρίας»</b> και σχολίασε λέγοντας ότι «χάνουν τον έλεγχο και κάνουν σπασμωδικές κινήσεις».</p>
      <p>Μίλησε επίσης για «αυταρχικό κατήφορο», «αυθαίρετη κατάργηση» των δύο βουλευτών του ΣΥΡΙΖΑ από την προανακριτική επιτροπή, «<b>πραξικοπηματική απαγόρευση» στον συνήγορο του Δ. Παπαγγελόπουλο, Δ. Τσοβόλα να κάνει δήλωση στο περιστύλιο της Βουλής.</b></p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Ftsiprasalexis%2Fvideos%2F3224509130899700%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Ως «κορωνίδα», ανέφερε την «άρνησή τους στη συνταγματική αναθεώρηση, να ψηφίσουν την ερμηνευτική διάταξη που φέραμε στο άρθρο 86».</p>
      <p>Πρόσθεσε ότι αυτή λέει ότι «<b>το αδίκημα της δωροδοκίας δεν πρέπει να παραγράφεται,</b> γιατί<b> δεν είναι στα καθήκοντα του υπουργού να δωροδοκείται</b> και θέλουν να μην ψηφιστεί, για να πουν μετά ότι αφού δεν ψήφισε η Βουλή, άρα είναι κατά τα καθήκοντά τους η δωροδοκία, άρα υπάρχει αποσβεστική προθεσμία, άρα παραγραφή». Ουσιαστικά, κατηγόρησε τη ΝΔ και το Κίνημα Αλλαγής ότι «θέλουν μέσα από τη συνταγματική αναθεώρηση να παραγράψουν τα αδικήματα των υπουργών τους σε αυτό το μεγάλο σκάνδαλο, πιθανώς και σε άλλα».</p>
      <p>Ο επικεφαλής του ΣΥΡΙΖΑ καταλόγισε στους πολιτικούς του αντιπάλους, προσπάθεια <b>να πείσουν για «σκευωρία»,</b> σχολίασε ότι στην αρχή «σκέφτηκαν πως θα το καταφέρουν στοχοποιώντας εμένα τον ίδιο, όμως το σκέφτηκαν καλύτερα και <b>έβαλαν στον κάδρο τον Δ. Παπαγγελόπουλο με προανακριτική».</b> Όμως, πριν από λίγες εβδομάδες η ελβετική δημόσια τηλεόραση έκανε ντοκιμαντέρ για τη Novartis, όπου αναπτύσσεται «η ελληνική πτυχή του παγκόσμιου σκανδάλου και εκεί φαίνεται η πέτρα του σκανδάλου, ο κ. <b>Φρουζής</b>, που μετά από δύο χρόνια<b> δεν έχει πάει ακόμα να καταθέσει στη δικαιοσύνη, να λέει δημόσια για το πώς οι πολιτικοί έπαιρναν αυτόν και όχι αυτός τους κυβερνητικούς πολιτικούς, για τη διαμόρφωση των τιμών</b> [...] Σε μια εποχή που ο συνταξιούχος δεν μπορούσε να πληρώσει τα φάρμακά του, η εταιρεία αυτή είχε προνομιακές σχέσεις με την εξουσία για να διατηρήσει υψηλές τις τιμές της» παρατήρησε.</p>
      <p>Ανέφερε ακόμα, ότι στο ντοκιμαντέρ, «ο λαλίλαστος κ. Γεωργιάδης λέει σε μια<b> έκρηξη αμοραλισμού και κυνισμού,</b> ότι <b>εντάξει, η Novartis λαδώνει πολιτικούς, αλλά έσωζε και ζωές</b>. Τον καλέσαμε να μας πει ποιους λάδωνε, και αφού λούφαξε για μια εβδομάδα, είχε το θράσος να βγει να πει ότι<b> λάδωσαν τον Τσίπρα και τον Πολάκη».</b> Ο κ. Τσίπρας είπε ότι «εδώ <b>δεν θα δώσω συγχωροχάρτι στον κ. Μητσοτάκη,</b> γιατί ο Γεωργιάδης είναι κεντρικός υπουργός του».</p>
      <p>Ο κ. Τσίπρας είπε ότι η ήττα του ΣΥΡΙΖΑ στις εκλογές είναι ευκαιρία ο λαός να<b> δει, να κρίνει, να συγκρίνει «και να καταλάβει ότι εδώ δεν έχουμε απλά μια νέα κυβέρνηση που ήρθε στην εξουσία,</b> αλλά ένα <b>σύστημα εξουσίας</b> που παλινορθώθηκε, και που πρέπει να αγωνιστούμε ως δημοκρατική και προοδευτική παράταξη, ώστε σύντομα να βρεθούμε σε θέση να ξαναφέρουμε τη χώρα στο σωστό δρόμο, της δημοκρατίας, των δικαιωμάτων και της προόδου».</p>
      <p>Ζήτησε από το ακροατήριο να σηκώσουν το χέρι τους <b>όσοι ήδη είναι μέλη του ΣΥΡΙΖΑ, </b>παρατηρώντας ότι είναι οι λιγότεροι από τους μισούς παρευρισκόμενους. Σχολίασε ότι αυτό είναι θετικό, επισήμανε ότι υπάρχει μεγάλη αναντιστοιχία μεταξύ του κοινωνικού ΣΥΡΙΖΑ και του κομματικού ΣΥΡΙΖΑ και πως το μήνυμα είναι:</p>
      <blockquote>«Είστε υποστηρικτές και φίλοι του ΣΥΡΙΖΑ, ενταχθείτε στον ΣΥΡΙΖΑ και την Προοδευτική Συμμαχία, διαδώστε τον iSYRIZA, διαδώστε την προσπάθεια μας να ενισχύουμε την προοδευτική και δημοκρατική παράταξη στον τόπο μας, και κυρίως να ενισχύσουμε τη δική σας φωνή. Ο ΣΥΡΙΖΑ δεν θα είναι τα στελέχη, οι βουλευτές και η ηγεσία, αλλά ο απλός κόσμος που θα συμμετέχει».</blockquote>
      <p>Επεσήμανε τη <b>δημιουργία της ψηφιακής πλατφόρμας για εγγραφή νέων μελών</b> και μετατροπή της κομματικής λειτουργίας σε λειτουργία συμμετοχική και δημοκρατική, για να υπογραμμίσει ότι αυτό δεν σημαίνει υποκατάσταση της φυσικής παρουσίας.</p>
      <p>Ο κ. Τσίπρας τόνισε πως η πολιτική της κυβέρνησης «θα μας φέρει ξανά μπροστά σε αδιέξοδα, διότι βγήκαμε μεν από τα μνημόνια, αλλά το θέμα ήταν να χτυπήσουμε και τις αιτίες που μας οδήγησαν σε αυτά: το πελατειακό κράτος, τις πολιτικές εξυπηρέτησεις ημετέρων, μεγάλων ολιγαρχικών συμφερόντων, σπατάλη προς όφελος των λίγων, νεοφιλελεύθερη πολιτική διάλυσης εργασιακών σχέσεων...». Πρόσθεσε ότι «η βασική τους προεκλογική σημαία ήταν η μεσαία τάξη, οι ελαφρύνσεις, όμως πολύ φοβάμαι ότι ήδη βλέπουμε επιβαρύνσεις», σχολιάζοντας ότι έλυσαν το θέμα της ΔΕΗ, ρίχνοντας όμως το βάρος στις πλάτες των καταναλωτών. Μίλησε για «κατάργηση με μιας των κακτακτήσεων που πήραμε πίσω μόλις βγήκαμε από τα μνημόνια, στις εργασιακές σχέσεις», αναίρεση στην πράξη της άρσης της μείωσης του αφορολόγητου. Παραπέμποντας δε, στα σημερινά στοιχεία του συστήματος ΕΡΓΑΝΗ, είπε ότι τον Οκτώβριο είχαμε το χειρότερο ισοζύγιο προσλήψεων έναντι απολύσεων τα τελευταία 18 χρόνια, και αυτό ως αποτέλεσμα του «σήματος» ενθάρρυνσης των ελαστικών σχέσεων, που εστάλη απ' την κυβέρνηση.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196619/stin-antepithesi-o-tsipras-eimaste-mprosta-stin-palinorthosi-toy-kratoys-tis-dexias">Στην αντεπίθεση ο Τσίπρας: Είμαστε μπροστά στην παλινόρθωση του κράτους της δεξιάς</a>
        </li>
        <li>
          <a href="https://www.cnn.gr/news/politiki/story/196603/o-proskairos-tsipras-kai-o-aionios-magkas">Ο πρόσκαιρος Τσίπρας και ο αιώνιος Μάγκας</a>
        </li>
        <li>
          <a href="https://www.cnn.gr/news/politiki/story/196582/se-adiexodo-i-proanakritiki-gia-ti-novartis-ta-senaria-gia-ti-synedriasi">Σε αδιέξοδο η προανακριτική για τη Novartis – Τα σενάρια για τη συνεδρίαση</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/16131/aei">ΑΕΙ</a>
        </li>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
        <li>
          <a href="https://www.cnn.gr/eidhseis/tag/1060/idiotiki-ekpaideysi">ΙΔΙΩΤΙΚΗ ΕΚΠΑΙΔΕΥΣΗ</a>
        </li>
        <li>
          <a href="https://www.cnn.gr/eidhseis/tag/24153/novartis">NOVARTIS</a>
        </li>
        <li>
          <a href="https://www.cnn.gr/eidhseis/tag/72010/ypothesh-novartis">ΥΠΟΘΕΣΗ NOVARTIS</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/07/196615/snapshot/2740365.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196623/snapshot/2678365.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196637/snapshot/76727103_10157826092878054_2741461106592579584_o.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196636/snapshot/2714346.jpg"/>
      </figure>
    </article>
  </body>
</html>