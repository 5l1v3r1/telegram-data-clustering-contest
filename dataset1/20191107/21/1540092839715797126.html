<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/196556/pros-anakoxi-hpa-kai-kina-akyronontai-oi-emporikoi-dasmoi"/>
    <meta property="og:site_name" content="CNN.gr"/>
    <meta property="article:published_time" content="2019-11-07T21:44:46+00:00"/>
    <meta property="og:title" content="Προς «ανακωχή» ΗΠΑ και Κίνα: Ακυρώνονται οι εμπορικοί δασμοί"/>
    <meta property="og:description" content="Προς «ανακωχή» ΗΠΑ και Κίνα: Ακυρώνονται οι εμπορικοί δασμοί"/>
  </head>
  <body>
    <article>
      <h1>Προς «ανακωχή» ΗΠΑ και Κίνα: Ακυρώνονται οι εμπορικοί δασμοί</h1>
      <h2>Η Κίνα και οι ΗΠΑ συμφώνησαν τις τελευταίες δύο εβδομάδες να ακυρώσουν δασμούς που επιβλήθηκαν κατά τη διάρκεια του εμπορικού τους πολέμου, σε διαφορετικές φάσεις, όπως ανακοίνωσε το κινεζικό υπουργείο Εμπορίου, την Πέμπτη.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 23:44 , 07 November 2019</p>
      <p>Οι δύο χώρες πρέπει να ακυρώσουν ταυτόχρονα κάποιους δασμούς που έχει επιβάλει η μία πλευρά σε προϊόντα της άλλης προκειμένου να επιτευχθεί η «φάση 1» μιας εμπορικής συμφωνίας, δήλωσε ο <b>Γκάο Φενγκ</b>, εκπρόσωπος του υπουργείου.</p>
      <p>Η <b>ακύρωση των δασμών</b> είναι μια σημαντική προϋπόθεση για να υπάρξει μια συμφωνία, δήλωσε ο ίδιος σε τακτική ενημέρωση των δημοσιογράφων. </p>
      <p>Η αναλογία των δασμών που θα ακυρωθούν πρέπει να είναι η ίδια, και το πόσοι δασμοί θα πρέπει να αρθούν μπορεί να αποτελέσει αντικείμενο διαπραγμάτευσης, δήλωσε ο Γκάο σε δημοσιογράφους.</p>
      <p>«Ο <b>εμπορικός πόλεμος</b> ξεκίνησε με δασμούς και θα πρέπει να τερματιστεί με την ακύρωση των δασμών», δήλωσε ο Γκάο σε δημοσιογράφους, χωρίς ωστόσο να δίνει συγκεκριμένο χρονοδιάγραμμα.</p>
      <p>Πηγή είχε δηλώσει στο Reuters ότι Κινέζοι διαπραγματευτές θέλουν οι ΗΠΑ να ακυρώσουν τους δασμούς ύψους 15% σε κινεζικά προϊόντα αξίας περίπου 125 δισ. δολαρίων που τέθηκαν σε ισχύ την 1η Σεπτεμβρίου. Θέλουν επίσης να αρθούν παλαιότεροι δασμοί ύψους 25% σε εισαγωγές αξίας περίπου 250 δισ. δολαρίων όπως μηχανήματα, ημιαγωγοί και έπιπλα.</p>
      <p>Σύμφωνα με το ΑΠΕ – ΜΠΕ, πρόσωπο που γνωρίζει τη διαπραγματευτική θέση της Κίνας δήλωσε ότι το Πεκίνο πιέζει την Ουάσινγκτον «να αρθούν όλοι οι δασμοί το συντομότερο δυνατόν».</p>
      <p>Αυτόν τον μήνα ίσως να υπογραφεί μια συμφωνία από τον Αμερικανό πρόεδρο <b>Ντόναλντ Τραμπ</b> και τον Κινέζο ομόλογό του <b>Σι Τζινπίνγκ</b> <a href="https://www.cnn.gr/news/kosmos/story/196406/poy-tha-ypografei-i-emporiki-symfonia-hpa-kinas-sto-trapezi-kai-i-ellada"><b>σε τοποθεσία που δεν έχει ακόμα καθοριστεί</b></a>.</p>
      <p>Δεκάδες σημεία έχουν προταθεί για τη συνάντηση των δύο ηγετών, που αρχικά είχε προγραμματιστεί να λάβει χώρα στο περιθώριο της ακυρωθείσας πλέον συνόδου κορυφής του Νοεμβρίου των ηγετών των χωρών Ασίας και Ειρηνικού στη Χιλή, δήλωσε χθες στο Reuters υψηλόβαθμος αξιωματούχος της αμερικανικής κυβέρνησης.</p>
      <p>Μια πιθανή τοποθεσία ήταν το Λονδίνο, όπου οι δύο ηγέτες μπορούν να συναντηθούν ύστερα από τη σύνοδο του <b>ΝΑΤΟ</b> στην οποία αναμένεται να παρευρεθεί ο Τραμπ στις 3-4 Δεκεμβρίου, σύμφωνα με τον αξιωματούχο. Ο Γκάο αρνήθηκε να πει πότε και πού μπορεί να λάβει χώρα μια τέτοια συνάντηση.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196635/hpa-epikiryxan-me-10-ekat-dolaria-dyo-igetes-tis-al-kainta">ΗΠΑ: Επικήρυξαν με 10 εκατ. δολάρια δύο ηγέτες της Αλ Κάιντα</a>
        </li>
        <li>
          <a href="https://www.cnn.gr/news/kosmos/story/196629/psarades-sotires-diesosan-apo-ti-thalassa-ena-elafi">Ψαράδες - σωτήρες: Διέσωσαν από τη θάλασσα ένα... ελάφι</a>
        </li>
        <li>
          <a href="https://www.cnn.gr/oikonomia/epixeiriseis/story/196567/prasino-fos-gia-ti-sygxoneysi-public-media-markt">«Πράσινο φως» για τη συγχώνευση Public - Media Markt</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/20/hpa">ΗΠΑ</a>
        </li>
        <li>
          <a href="https://www.cnn.gr/eidhseis/tag/462/kina">ΚΙΝΑ</a>
        </li>
        <li>
          <a href="https://www.cnn.gr/eidhseis/tag/73203/emporikoi-dasmoi">ΕΜΠΟΡΙΚΟΙ ΔΑΣΜΟΙ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/40630/emporikos-polemos">ΕΜΠΟΡΙΚΟΣ ΠΟΛΕΜΟΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/07/196615/snapshot/2740365.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196623/snapshot/2678365.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196637/snapshot/76727103_10157826092878054_2741461106592579584_o.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196636/snapshot/2714346.jpg"/>
      </figure>
    </article>
  </body>
</html>