<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/napinfo/2019/11/07/hadiipari-egyuttmukodesrol-is-targyalt-orban-viktor-a-torok-elnokkel-hirosszefoglalo"/>
    <meta property="og:site_name" content="infostart"/>
    <meta property="article:published_time" content="2019-11-07T21:05:18+00:00"/>
    <meta property="og:title" content="Hadiipari együttműködésről is tárgyalt Orbán Viktor a török elnökkel - Hírösszefoglaló"/>
    <meta property="og:description" content="A jövő év elején dönthet a kormány az újabb gazdaságvédelmi akciótervről. Budapesten lesz az ENSZ terrorizmus elleni hivatalának regionális programtámogató irodája."/>
  </head>
  <body>
    <article>
      <h1>Hadiipari együttműködésről is tárgyalt Orbán Viktor a török elnökkel - Hírösszefoglaló</h1>
      <address><time datetime="2019-11-07T21:05:18+00:00">07 Nov 2019, 21:05</time> by <a rel="author">Infostart</a></address>
      <h3>A jövő év elején dönthet a kormány az újabb gazdaságvédelmi akciótervről. Budapesten lesz az ENSZ terrorizmus elleni hivatalának regionális programtámogató irodája.</h3>
      <p>A kereskedelmi forgalom növeléséről, biztonsági, katonapolitikai és hadiipari együttműködésről tárgyalt Budapesten a miniszterelnök a török elnökkel. A látogatás ellen a városban több helyszínen is tüntettek. Orbán Viktor a közös sajtótájékoztatón arról beszélt, hogy Törökország az energetikában is partner, és 2021 végére már onnan is érkezhet gáz Magyarországra. Recep Tayyip Erdoğan török elnök megköszönte a szíriai hadművelet magyar támogatását.</p>
      <p>Nem tartja elfogadhatónak a csütörtökön történteket a budapesti közlekedésben a főpolgármester. Karácsony Gergely Facebook oldalán közölte: lehetetlen helyzet, hogy metrók tartósan ne közlekedjenek egy államfői látogatás miatt. A kora esti órákban egy ideig a hatósági zárás és a török elnök látogatása elleni tiltakozó megmozdulások miatt nem közlekedett az 1-es és 3-as metró, továbbá több villamos és busz sem, valamint gyalogosan és autóval sem lehetett közlekedni több helyen a városban.</p>
      <p>Megemeli több mint 34 milliárd forinttal az Egészségbiztosítási Alap költségvetését a kormány - jelentette be a miniszterelnökséget vezető miniszter. Gulyás Gergely a kormányinfón elmondta azt is, hogy mégsem kell nyelvvizsga a felsőoktatási felvételihez, a kormány visszavonja az erről szóló jogszabályt. Kitért arra is, hogy módosítják a közbeszerzési törvényt, a kormány rövidesen beterjeszti a javaslatot.</p>
      <p>Nem tervezi a kisadózó vállalkozók tételes adójának emelését a kormány - közölte a sajtóhírekre reagálva a Pénzügyminisztérium. Az adóhivatal ugyanakkor fokozottabb ellenőrzésbe kezd a tisztességes vállalkozók védelmében.</p>
      <p>Javította a magyar GDP növekedésére vonatkozó prognózisát az Európai Bizottság. A brüsszeli testület idén 4,6 százalékos gazdasági bővülésre számít, ami a harmadik legmagasabb érték az Európai Unióban. Közben az Európai Bizottság az európai gazdaság mérsékeltebb növekedését várja jövőre és 2021-re is.</p>
      <p>Budapesten lesz az Egyesült Nemzetek Szervezete terrorizmus elleni hivatalának regionális programtámogató irodája - jelentette be Szijjártó Péter külgazdasági és külügyminiszter. Vlagyimir Voronkov, az ENSZ főtitkárhelyettese súlyos globális kihívásnak nevezte a terrorizmus minden megnyilvánulási formáját.</p>
      <p>Úgynevezett vörös kódot adott ki a rendőrség hogy felhívja a figyelmet az elmúlt időszak romló baleseti adataira. Az Országos Rendőr-főkapitányság tájékoztatása szerint az elmúlt két hónapban 127-en haltak meg a közutakon.</p>
      <p>A hónap utolsó péntekétől várja az adományozókat a Mikulásgyár, amely idén is Millenáris Parkban nyitja meg kapuit. December 21-ig várják a szegénységben élő családok számára felajánlott tartós élelmiszert, édességet, tisztító- és tisztálkodási szert, jó minőségű ruhát, játékot, könyvet.</p>
      <p>A pótvámok leépítésében állapodott meg Kína és az Egyesült Államok. A felek megegyeztek abban, hogy a kétoldalú kereskedelmi tárgyalásokon elért eredmények függvényében szakaszosan törlik el a korábban megemelt vámokat.</p>
    </article>
  </body>
</html>