<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89006"/>
    <meta property="og:site_name" content="Denník politika"/>
    <meta property="article:published_time" content="2019-11-07T21:35:05+00:00"/>
    <meta property="og:title" content="Samica orangutana, ktorej súd priznal štatút osoby, si zvyká na nový domov"/>
    <meta property="og:description" content="7.11.2019 (Webnoviny.sk) – Tridsaťtriročnú orangutaniu samicu Sandru, ktorej v roku 2015 súdne priznali štatút osoby a z toho vyplývajúce práva, presťahovali tento týždeň do nového domova, Centra pre ľudoopy vo Wauchule na Floride. Sandra tu bude žiť spolu s 21 ďalšími orangutanmi a 31 šimpanzmi, z ktorých väčšinu zachránili z cirkusov či z iných zariadení, kde ich držali v neľudských podmienkach. Ako vo štvrtok pre agentúru The Associated Press (AP) povedala riaditeľka floridského Centra pre ľudoopy Patti Ragan, Sandra je „veľmi milá a zvedavá“ a postupne sa zžíva so svojím novým domovom."/>
  </head>
  <body>
    <article>
      <h1>Samica orangutana, ktorej súd priznal štatút osoby, si zvyká na nový domov</h1>
      <address><time datetime="2019-11-07T21:35:05+00:00">07 Nov 2019, 21:35</time> by <a rel="author">Webnoviny</a></address>
      <p>7.11.2019 (Webnoviny.sk) – Tridsaťtriročnú orangutaniu samicu Sandru, ktorej v roku 2015 súdne priznali štatút osoby a z toho vyplývajúce práva, presťahovali tento týždeň do nového domova, Centra pre ľudoopy vo Wauchule na Floride. Sandra tu bude žiť spolu s 21 ďalšími orangutanmi a 31 šimpanzmi, z ktorých väčšinu zachránili z cirkusov či z iných zariadení, kde ich držali v neľudských podmienkach. Ako vo štvrtok pre agentúru The Associated Press (AP) povedala riaditeľka floridského Centra pre ľudoopy Patti Ragan, Sandra je „veľmi milá a zvedavá“ a postupne sa zžíva so svojím novým domovom.</p>
      <h3>Dostala sa na titulky svetových médií</h3>
      <p>Sandra sa narodila, pôvodne pod menom Marisa, 14. februára 1986 v zoologickej záhrade vo východonemeckom Rostocku. V roku 1999 ju premiestnili do zoologickej záhrady v argentínskej metropole Buenos Aires, kde ju premenovali na Sandru.</p>
      <p>V roku 2015, po sťažnostiach na zlé zaobchádzanie s ňou, sa Sandra dostala na titulky svetových médií vďaka rozsudku argentínskej sudkyne Eleny Liberatori, ktorá jej ako historicky prvému zvieraťu pridelila status „<i>osoby iného ako ľudského pôvodu</i>„, s čím sa viaže aj to, že ako osoba sa stáva aj „<i>predmetom práv</i>„.</p>
      <h3>Sandra má jedného potomka</h3>
      <p>Sandra má zatiaľ jedného potomka, samicu Gembiru, ktorá sa jej narodila v roku 1999. Akékoľvek pokusy pracovníkov zoo o zabezpečenie jej ďalšieho potomstva však doteraz zlyhávali.</p>
      <p>Naposledy sa ju pokúšali spáriť s orangutanom Maxom, Sandra však oňho nejavila záujem a namiesto pobytu v spoločnom príbytku väčšinu času vysedávala vonku – dokonca aj vtedy, keď pršalo či snežilo.</p>
      <p>Viac k témam: <a href="https://www.webnoviny.sk/tag/orangutan/"><u>orangutan</u></a><br/>Zdroj: Webnoviny.sk – <a href="https://www.webnoviny.sk/samica-orangutana-ktorej-sud-priznal-statut-osoby-si-zvyka-na-novy-domov/"><u>Samica orangutana, ktorej súd priznal štatút osoby, si zvyká na nový domov</u></a> © SITA Všetky práva vyhradené.</p>
    </article>
  </body>
</html>