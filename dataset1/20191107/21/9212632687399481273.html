<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/515043/aura-positif-jawi-jiwakan-namamu"/>
    <meta property="og:site_name" content="HM Online"/>
    <meta property="article:published_time" content="2019-11-07T21:15:15+00:00"/>
    <meta property="og:title" content="Aura positif 'jawi jiwakan namamu'"/>
    <meta property="og:description" content="“ALHAMDULILLAH, sambutan memang menggalakkan dan saya terpaksa tutup tempahan sementara untuk mengemas kini tempahan sedia ada,” kata Suzana Muhamad Tab."/>
  </head>
  <body>
    <article>
      <h1>Aura positif 'jawi jiwakan namamu'</h1>
      <address><time datetime="2019-11-07T21:15:15+00:00">07 Nov 2019, 21:15</time> by <a rel="author">Amirul Haswendy Ashari.</a></address>
      <p>“ALHAMDULILLAH, sambutan memang menggalakkan dan saya terpaksa tutup tempahan sementara untuk mengemas kini tempahan sedia ada,” kata Suzana Muhamad Tab.</p>
      <p>Suzana, 34, adalah isteri kepada Mohd Izzuddin Zainal, 33, penghidap penyakit kanser limfoma yang mengambil tempahan tag nama tulisan khat dari katil hospital dan kisahnya dilaporkan Harian Metro pada 2 November lalu.</p>
      <p>“Sebelum ini, suami hanya menggunakan pen dan kertas untuk mencatat tempahan masuk yang akhirnya membuatkan urusan sedikit bercelaru.</p>
      <p>“Kami perlu ambil masa dengan terpaksa berhenti mengambil tempatan buat sementara waktu sejak semalam dan hanya akan membuka semula tempahan pada 10 November ini,” katanya.</p>
      <p>Suzana berkata, dia berharap dapat membuat senarai tempahan dengan lebih teratur dan tersusun dalam tempoh ini.</p>
      <p>Dalam pada itu, katanya, suaminya sangat bersyukur kerana mendapat sambutan luar biasa daripada masyarakat selepas kisahnya tular dan dilaporkan Harian Metro.</p>
      <p>“Semakin hari, saya nampak suami semakin bersemangat dan meluahkan perasaan gembira kerana dapat melakukan sesuatu untuk pendapatan keluarga.</p>
      <p>“Alhamdulillah, kesihatannya semakin baik. Malah suami sedang berlatih untuk mengurangkan kebergantungan kepada tangki oksigen secara sedikit demi sedikit," katanya.</p>
      <p>Suzana berkata, suaminya kelihatan sangat tenang ketika menyiapkan tempahan, malah tahap oksigen suami bertambah baik tanpa sedar.</p>
      <p>Katanya, perkembangan itu membuatkan ada jururawat terkejut kerana beranggapan mesin tidak berfungsi kerana tiada bunyi terhasil.</p>
      <p>“Saya berpendapat kemungkinan ketenangan itu diperolehi suami kerana tumpuannya sering menghalusi tulisan jawi.</p>
      <p>“Suami selalu berpegang kepada tagline ‘jawi jiwakan namamu'. Mungkin sebab itulah dia kelihatan sangat tenang apabila menyiapkan tempahan,” kata ibu kepada dua anak itu.</p>
      <p>Pada masa ini, Mohd Izzuddin yang juga seorang guru sedang menjalani rawatan di Pusat Perubatan Universiti Kebangsaan Malaysia (PPUKM) di Cheras.</p>
      <p>
        <b>Berita berkaitan</b>
      </p>
      <p>• <a href="https://www.hmetro.com.my/utama/2019/11/513347/cantiknya-tulisan-khat-hasil-tangan-cikgu-izzuddin">'Cantiknya tulisan khat hasil tangan Cikgu Izzuddin'</a></p>
      <p>• <a href="https://www.hmetro.com.my/WM/2019/09/500662/reda-ujian-ilahi">'Reda ujian ilahi'</a></p>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/11/513347/cantiknya-tulisan-khat-hasil-tangan-cikgu-izzuddin"/>
        <a href="https://www.hmetro.com.my/mutakhir/2017/12/292566/dugaan-buah-pinggang-kronik"/>
        <a href="https://www.hmetro.com.my/node/126905"/>
        <a href="https://www.hmetro.com.my/mutakhir/2018/07/360208/cayalah-ibu"/>
        <a href="https://www.hmetro.com.my/utama/2018/03/325194/jantung-kembar-siam-metrotv"/>
        <a href="https://www.hmetro.com.my/mutakhir/2019/10/507980/bas-terhuyung-hayang-sebelum-terbabas-dan-terbalik"/>
        <a href="https://www.hmetro.com.my/utama/2018/07/358918/jari-ligat-curah-ilham"/>
        <a href="https://www.hmetro.com.my/utama/2019/08/485034/ia-warisan-bangsa-malaysia-metrotv"/>
      </related>
    </article>
  </body>
</html>