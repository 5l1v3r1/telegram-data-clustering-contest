<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/poroshenko-zastupivsya-za-pryamiy-i-zaklikav-zelenskogo-vtrutitisya-328859_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T21:17:00+00:00"/>
    <meta property="og:title" content="Порошенко заступився за &quot;Прямий&quot; і закликав Зеленського втрутитися"/>
    <meta property="og:description" content="Європейська Солідарність має намір скаржитися у європейські і міжнародні організації на тиск на свободу слова в Україні."/>
  </head>
  <body>
    <article>
      <h1>Порошенко заступився за "Прямий" і закликав Зеленського втрутитися</h1>
      <h2>"Європейська Солідарність" має намір скаржитися у європейські і міжнародні організації на тиск на свободу слова в Україні.</h2>
      <address>
        <time datetime="2019-11-07T21:17:00+00:00">07 Nov 2019, 21:17</time>
      </address>
      <p>П'ятий президент України <b><a href="https://dt.ua/POLITICS/poroshenka-viklikayut-v-dbr-cherez-istoriyu-z-pokupkoyu-telekanalu-pryamiy-319860_.html">Петро Порошенко публічно заступився за телеканал "Прямий"</a></b>, до власника якого ДБР прийшло з обшуками в четвер, 7 листопада. Порошенко розцінив дії правоохоронців як тиск на свободу слова і закликав президента Володимира Зеленського втрутитися в ситуацію.</p>
      <p>"Сьогодні, на жаль, я не впевнений, що про це знає президент Зеленський, але я твердо переконаний, що це саме той випадок, який вимагає його втручання. Обшуки й арешт рахунків - це спроби припинити мовлення будь-якого каналу. Це проблема не каналу і не якийсь окремий випадок. Це проблема України в цілому і європейського вибору країни. Тому що це точно не має нічого спільного ні з європейським правилам, ні з європейськими цінностями", - йдеться в заяві експрезидента, поширеній прес-службою партії "Європейська Солідарність".</p>
      <p>Порошенко зазначив, що в роки його президентства чимало телеканалів "говорили неправду про нього" і визнав, що йому це "не подобалося".</p>
      <p>"Але тут ми повинні керуватися принципом Вольтера: "Я не поділяю вашу думку, але я готовий віддати життя за те, щоб ви мали право її висловити". Це був мій принцип", - підкреслив Порошенко.</p>
      <p>Він також висловив упевненість, що "тиск на телеканал "Прямий" і його власника – це лише складова загального процесу, який зараз відбувається в Україні".</p>
      <p>Офіційна заява партії "Європейська Солідарність" виявилося жорсткішою.</p>
      <p>"Прямий" канал залишається одним з небагатьох засобів масової інформації, що не співає осанну президенту Зеленському. Саме з цим ми пов'язуємо обшуки в офісі Володимира Макеєнка, який є власником "Прямого" каналу. Ключову роль у цих діях, як завжди, грає соратник Януковича Портнов і його "шістка", керівник ДБР Труба", - йдеться в ній.</p>
      <p>У партії Порошенка підкреслили, що до подібних методів тиску на ЗМІ "влада не вдавалася навіть за часів Януковича".</p>
      <p>"Наступ на свободу слова є одним з елементів зміни геополітичного курсу країни, який проводить нинішня влада. Мотиви влади зрозумілі - побудова в Україні режиму путінського зразка, коли правляча монобольшінство вже поставило під контроль президента Зеленського всі правоохоронні структури і суди", - сказано в заяві.</p>
      <p>"Європейська Солідарність" пообіцяла боротися за свободу слова в Україні і скаржитися до міжнародних і європейськиї організації на тиск на ЗМІ.</p>
      <p>Як повідомлялося, 7 листопада співробітники <b><a href="https://dt.ua/UKRAINE/pravoohoronci-priyshli-z-obshukami-do-vlasnika-telekanalu-pryamiy-328801_.html">ДБР провели обшуки у офіційного власника телеканалу "Прямий"</a></b>, ексдепутата-"регіонала" і колишнього голови КМДА Володимира Макеєнка. Обшуки проходили в офісі і вдома у нього.</p>
      <p>ДБР <a href="https://dt.ua/UKRAINE/dbr-priyshlo-z-obshukami-na-telekanal-pryamiy-316115_.html"><b>розслідування у справі про можливі зловживання під час купівлі-продажу телеканалу</b></a>. Справу було відкрито за заявою Андрія Портнова, ексзаступника глави президентської адміністрації засудженого за держзраду Віктора Януковича.</p>
      <p>Наприкінці червня народний депутат Вікторія Сюмар повідомила, що Петро <a href="https://dt.ua/POLITICS/poroshenko-zbirayetsya-kupiti-telekanal-pryamiy-315524_.html"><b>Порошенко готовий купити телеканал "Прямий"</b></a> у Володимира Макеєнка, якщо у того "виникнуть проблеми".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>