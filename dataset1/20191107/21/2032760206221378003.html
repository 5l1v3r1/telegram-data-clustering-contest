<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89005"/>
    <meta property="og:site_name" content="Denník politika"/>
    <meta property="article:published_time" content="2019-11-07T21:35:05+00:00"/>
    <meta property="og:title" content="Brexit by bol najväčšou chybou Británie od 2. svetovej vojny, tvrdí bývalý šéf parlamentu Bercow"/>
    <meta property="og:description" content="7.11.2019 (Webnoviny.sk) – Ak by Veľká Británia nakoniec naozaj opustila Európsku úniu, bola by to pre túto krajinu „najväčšia zahraničnopolitická chyba od 2. svetovej vojny“ a oslabilo by ju to ekonomicky aj mocensky. V rozhovore pre agentúru The Associated Press (AP) to vo štvrtok vyhlásil John Bercow, ktorý minulý týždeň po desiatich rokoch opustil post predsedu dolnej komory britského parlamentu a po 25 rokoch už nebude pôsobiť ani ako radový poslanec."/>
  </head>
  <body>
    <article>
      <h1>Brexit by bol najväčšou chybou Británie od 2. svetovej vojny, tvrdí bývalý šéf parlamentu Bercow</h1>
      <address><time datetime="2019-11-07T21:35:05+00:00">07 Nov 2019, 21:35</time> by <a rel="author">Webnoviny</a></address>
      <p>7.11.2019 (Webnoviny.sk) – Ak by Veľká Británia nakoniec naozaj opustila Európsku úniu, bola by to pre túto krajinu „najväčšia zahraničnopolitická chyba od 2. svetovej vojny“ a oslabilo by ju to ekonomicky aj mocensky. V rozhovore pre agentúru The Associated Press (AP) to vo štvrtok vyhlásil John Bercow, ktorý minulý týždeň po desiatich rokoch opustil post predsedu dolnej komory britského parlamentu a po 25 rokoch už nebude pôsobiť ani ako radový poslanec.</p>
      <p>Ešte keď bol Bercow vo funkcii šéfa dolnej komory, priaznivci brexitu mu vyčítali, že je proti odchodu z EÚ. A hoci vo funkcii musel byť formálne nestranný, teraz svoje názorové preferencie potvrdil.</p>
      <h3>Britániu čakajú predčasné voľby</h3>
      <p>„<i>Žijeme vo svete mocenských a obchodných blokov. A pre Veľkú Britániu dáva zmysel, keď je členom mocenského bloku zvaného Európska únia a tiež hospodárskeho bloku zvaného Európska únia</i>,“ vyhlásil vo štvrtok Bercow. „<i>Pre Britániu by bolo najlepšie zostať v EÚ,</i>“ myslí si bývalý šéf dolnej komory.</p>
      <p>Britániu 12. decembra čakajú predčasné parlamentné voľby, ktorých výsledok toho veľa napovie o tom, ako budú vyzerať ďalšie kroky krajiny vo veci brexitu.</p>
      <h3>Postoje strán sa vykryštalizovali</h3>
      <p>Postoje jednotlivých strán sa medzičasom vykryštalizovali tak, že Konzervatívna strana končiaceho premiéra Borisa Johnsona je takmer bezvýhradne za brexit, zatiaľ čo hlavná opozičná Labouristická strana je za vypísanie nového referenda o tejto otázke.</p>
      <p>Formálne má teraz krajina opustiť úniu 31. januára, je to však už tretí termín, keďže do toho prvého ani druhého sa britskí poslanci nedokázali dohodnúť, akú formu a postup brexitu vlastne chcú, a či ho vôbec chcú.</p>
      <p>Viac k témam: <a href="https://www.webnoviny.sk/tag/brexit/"><u>Brexit</u></a><br/>Zdroj: Webnoviny.sk – <a href="https://www.webnoviny.sk/brexit-bude-najvacsou-chybou-britanie-od-2-svetovej-vojny-mysli-si-byvaly-sef-parlamentu-bercow/"><u>Brexit by bol najväčšou chybou Británie od 2. svetovej vojny, tvrdí bývalý šéf parlamentu Bercow</u></a> © SITA Všetky práva vyhradené.</p>
    </article>
  </body>
</html>