<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/society/sfodri-kakokairia-stin-ipeiro-diakopes-reymatos-se-preveza-kai-ioannina/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T21:30:06+00:00"/>
    <meta property="og:title" content="Σφοδρη κακοκαιρία στην Ήπειρο – Διακοπές ρεύματος σε Πρέβεζα και Ιωάννινα"/>
    <meta property="og:description" content="Προβλήματα έχουν σημειωθεί σε Ιωάννινα, Θεσπρωτία και Πρέβεζα."/>
  </head>
  <body>
    <article>
      <h1>Σφοδρη κακοκαιρία στην Ήπειρο – Διακοπές ρεύματος σε Πρέβεζα και Ιωάννινα</h1>
      <h2>Προβλήματα έχουν σημειωθεί σε Ιωάννινα, Θεσπρωτία και Πρέβεζα.</h2>
      <address><time datetime="2019-11-07T21:30:06+00:00">07 Nov 2019, 21:30</time> by <a rel="author">ΤοΒΗΜΑ Team</a></address>
      <p>Έντονες βροχοπτώσεις σημειώνονται από το απόγευμα της Πέμπτης στη δυτική Ελλάδα, με τα φαινόμενα να είναι κατά τόπους έντονα.</p>
      <p>Προβλήματα έχουν σημειωθεί σε Ιωάννινα, Θεσπρωτία και Πρέβεζα.</p>
      <p>
        <a href="https://www.in.gr/2019/11/07/world/nees-apeiles-erntogan-gia-prosfygiko-stirikste-mas-allios-tha-anoiksoume-tis-portes/">Νέες απειλές Ερντογάν για το προσφυγικό : Στηρίξτε μας αλλιώς θα ανοίξουμε τις πόρτες</a>
      </p>
      <p>Σε πλήρη εξέλιξη βρίσκεται το νέο κύμα κακοκαιρίας, το οποίο ήδη πλήττει τη βορειοδυτική Ελλάδα και ειδικότερα, την Ήπειρο.</p>
      <p>Σύμφωνα με το δίκτυο αυτόματων μετεωρολογικών σταθμών του Εθνικού Αστεροσκοπείου Αθηνών, τα μεγαλύτερα ύψη βροχής έως τις 20:00 καταγράφονται στην Παραμυθιά Θεσπρωτίας (122 χιλιοστά) και στο Τσεπέλοβο Ιωαννίνων (100 χιλιοστά).</p>
      <p>Εξαιτίας της έντονης βροχόπτωσης, σύμφωνα με την ιστοσελίδα «atpreveza.gr», παρατηρούνται προβλήματα ηλεκτροδότησης σε διάφορες περιοχές της Πρέβεζας. Προβλήματα σημειώνονται και με τις καταπτώσεις βράχων.</p>
      <p>Στον πίνακα που ακολουθεί παρουσιάζονται τα 8 μεγαλύτερα ύψη βροχόπτωσης.</p>
      <figure>
        <img src="https://www.in.gr/wp-content/uploads/2019/11/iikbjhhg-735x459-600x375.jpg"/>
      </figure>
      <h3>Βυθισμένα στο σκοτάδι τα Ιωάννινα</h3>
      <p>Ισχυρές καταιγίδες έπληξαν το λεκανοπέδιο των Ιωαννίνων λίγο πριν τις εννέα το βράδυ. Μεγάλο μέρος της ηπειρωτικής πρωτεύουσας έχει βυθιστεί στο σκοτάδι.</p>
      <p>Σύμφωνα με την Πολιτική Προστασία, η οποία βρίσκεται σε ετοιμότητα, κεραυνοί έπληξαν τα καλώδια της ΔΕΗ, συνεργεία της οποίας εργάζονται πυρετωδώς για να αντιμετωπίσουν την εκτεταμένη βλάβη.</p>
      <p>Το τηλεφωνικό κέντρο της Πυροσβεστικής έχει δεχθεί δεκάδες κλήσεις για απεγκλωβισμό ανθρώπων από ανελκυστήρες.</p>
      <p>Η σφοδρή κακοκαιρία μάλιστα που επικρατεί στην περιοχή ανάγκασε μάλιστα πτήση να γυρίσει πίσω στο Ελ. Βενιζέλος καθώς η προσγείωση στο αεροδρόμιο Ιωαννίνων στάθηκε αδύνατη, όπως μεταδίδει το epirusgate.</p>
      <figure>
        <img src="https://1.bp.blogspot.com/-bR-xUdsGqDI/XcR6t4O3OgI/AAAAAAADCvM/nNmPcr5hwEIofO0lM_ZQRoVHNPdZKLrugCLcBGAsYHQ/s640/%25CE%25BF%25CE%25BB%25CF%2585%25CE%25BC%25CF%2580%25CE%25B9%25CE%25B1%25CE%25BA%25CE%25B7%2B%25CF%2580%25CF%2584%25CE%25B7%25CF%2583%25CE%25B7%2B%25CF%2583%25CE%25B7%25CE%25BC%25CE%25B5%25CF%2581%25CE%25B1.jpg"/>
      </figure>
      <h4>Εγινε η νύχτα, μέρα από τους κεραυνούς</h4>
      <p>Στο μεταξύ, χιλιάδες είναι οι κεραυνοί που έχουν «πέσει» στο Ιόνιο και τη δυτική Ελλάδα, με τον αριθμό τους να αγγίζει τις 12.000.</p>
      <p>Εξ αυτών, μάλιστα, μόλις 4.000 σημειώθηκαν στα ηπειρωτικά της χώρας.</p>
      <h4>Πώς θα εξελιχθούν τα φαινόμενα</h4>
      <p>Το βράδυ της Πέμπτης, οι βροχοπτώσεις και οι καταιγίδες θα εξαπλωθούν στο σύνολο της δυτικής Ελλάδας, ενώ κατά τη διάρκεια της νύχτας, θα κινηθούν προς τα ανατολικά.</p>
      <p>Τα ξημερώματα της Παρασκευής, τα φαινόμενα θα επεκταθούν στο σύνολο της ηπειρωτικής Ελλάδας, στις Σποράδες και στα νησιά του Βόρειου Αιγαίου.</p>
      <p>Μάλιστα, τοπικά θα είναι έντονα και θα συνοδεύονται από χαλαζοπτώσεις και ενισχυμένους ριπαίους ανέμους.</p>
      <p>Τα καιρικά φαινόμενα θα πλήξουν και την Αττική, όπως και τη Θεσσαλονίκη, ενώ σταδιακά έως το βράδυ της Παρασκευής θα περιοριστούν στα βορειοανατολικά.</p>
      <p>
        <a href="https://www.tovima.gr/2019/11/07/finance/ti-allazei-sti-dei-pos-tha-idiotikopoiithei-i-depa/">Τι αλλάζει στη ΔΕΗ – Πώς θα ιδιωτικοποιηθεί η ΔΕΠΑ – Ολο το νομοσχέδιο</a>
      </p>
    </article>
  </body>
</html>