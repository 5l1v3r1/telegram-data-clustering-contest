<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/07/previse-oscilacija-i-nervoze-zvezda-potonula-u-cetvrtoj-cetvrtini/"/>
    <meta property="og:site_name" content="Sportska centrala"/>
    <meta property="article:published_time" content="2019-11-07T21:03:45+00:00"/>
    <meta property="og:title" content="Previše oscilacija i nervoze: Zvezda potonula u četvrtoj četvrtini"/>
    <meta property="og:description" content="Crvena zvezda – Real Madrid 60:75 (9:12, 18:21, 25:16, 8:26) Košarkaši Crvene zvezde doživeli su peti poraz u novoj sezoni Evrolige. Bez Dejana Davidovca i Filipa Čovića i uz mnogo oscilacija u igri crveno-beli nisu mogli da iznenade „kraljevski klub“ koji je došao do četvrtog trijumfa. Vrlo nervozno prvo poluvreme odigrali su Zvezda i „kraljevski […]"/>
  </head>
  <body>
    <article>
      <h1>Previše oscilacija i nervoze: Zvezda potonula u četvrtoj četvrtini</h1>
      <address><time datetime="2019-11-07T21:03:45+00:00">07 Nov 2019, 21:03</time> by <a rel="author">Zile</a></address>
      <p><b>Crvena zvezda – Real Madrid 60:75</b> (9:12, 18:21, 25:16, 8:26)</p>
      <p>Košarkaši Crvene zvezde doživeli su peti poraz u novoj sezoni Evrolige. Bez Dejana Davidovca i Filipa Čovića i uz mnogo oscilacija u igri crveno-beli nisu mogli da iznenade „kraljevski klub“ koji je došao do četvrtog trijumfa.</p>
      <p>Vrlo nervozno prvo poluvreme odigrali su Zvezda i „kraljevski klub“, a to se pogotovo odnosi na prvu četvrtinu. Skoro punih 6 minuta crveno-beli su imali samo 2 postignuta poena, ali se na drugoj strani nije proslavio ni Real, koji je u tom periodu stekao prednost od 7:2.</p>
      <p>U tim trenucima jedini raspoloženi igrači Zvezde bili su Gist i Lorenco Braun koji su sa sedam vezanih poena doneli jedino vođstvo Zvezde u prvom poluvremenu. Ipak, finiš četvrtine pripao je Realu koji je pogodio samo jednu trojku iz 10 pokušaja u prvih 10 minuta, a sa 5 uzastopnih poena dobio je prvu četvrtinu sa 12:9. U drugoj četvrtini igrači su malo opustili ruku, a „kraljevski klub“ je od prvog do poslednjeg trenutka druge četvrtine kontrolisao stvari na parketu.</p>
      <p>Imali su gosti i dvocifrenu prednost (22:12), Bili Beron je trojkom 6 sekundi pre kraja uspeo da približi Zvezdu na 31:27, ali je Serhio Ljulj uz zvuk sirene postigao koš za vođstvo od 33:27 posle prvih 20 minuta. O dešavanju na parketu u prvom poluvremenu dovoljno govori statistika – Zvezda je pogodila 10 od 25 šuteva iz igre, dok je Real šutirao 13/35.</p>
      <p>Zvezda je odigrala fantastičnu treću četvrtinu, serijom od 8:0 od 24. do 27. minuta prvi put nakon prve četvrtine stigla je do izjednačenja, a trojkom Muhameda Fajea 24 sekunde pre isteka 30. minuta stekla prednost 52:49. Međutim u odlučujućih 10 minuta dogodio se veliki pad u igri Zvezde, punih 5 minuta njeni igrači nisu poentirali, a za to vreme Real je pogodio 4 trojke i sa 12:0 uveo meč u mirniji tok. U četvrtoj četvrtini Zvezda je postigla samo jedan koš iz igre, pa je Real na kraju ostvario ubedljivu pobedu.</p>
      <p>Kod Zvezde Beron je bio najefikasniji sa 17 poena, Lorenco Braun je ubacio 14, a kod Reala Lulj 16, Rudi Fernandez 12, a Tavareš 11 poena.</p>
      <p>Posle ovog meča Zvezda ima skor 2-5, dok je Real svoj odnos pobeda i poraza popravio na 4-3.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/07/briljantni-micic-odlicni-milutinov-i-micov/"/>
        <a href="https://www.sportskacentrala.com/2019/11/07/gavrilovic-cetiri-uzastopne-utakmice-ostavile-traga-na-neke-igrace/"/>
        <a href="https://www.sportskacentrala.com/2019/11/07/live-crvena-zvezda-real-madrid-2/"/>
        <a href="https://www.sportskacentrala.com/2019/11/06/gavrilovic-izbeci-realovu-zamku/"/>
        <a href="https://www.sportskacentrala.com/2019/11/04/krstic-kandidat-za-evroligin-tim-decenije-video/"/>
        <a href="https://www.sportskacentrala.com/2019/11/03/gavrilovic-posle-pobede-u-zagrebu-jedna-stvar-nas-remeti-voleo-bih-da-je-obrnuto/"/>
        <a href="https://www.sportskacentrala.com/2019/11/03/zvezdina-dominacija-u-zagrebu-cibona-potopljena-trojkama/"/>
        <a href="https://www.sportskacentrala.com/2019/11/03/live-cibona-crvena-zvezda-3/"/>
        <a href="https://www.sportskacentrala.com/2019/11/03/partizanu-cilj-evroliga-roster-i-dalje-nije-zatvoren/"/>
      </related>
    </article>
  </body>
</html>