<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425374/kwstas-kypriwths-kalypsame-ta-kena-ths-thomas-cook-aisiodoxia-gia-to-2020"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-07T21:00:01+00:00"/>
    <meta property="og:title" content="Κώστας Κυπριώτης: «Καλύψαμε τα κενά της Thomas Cook, αισιοδοξία για το 2020»"/>
    <meta property="og:description" content="Την αισιοδοξία του για την σαιζόν του 2020 για τον όμιλο Κυπριώτη, εκφράζει ο διευθύνων σύμβουλος του ομίλου κ. Κώστας Κυπριώτης, ο οποίος κάνει λόγο για κάλυψη των -έτσι κι αλλιώς μικρών- κενών, που άφησε η χρεωκοπία της Thomas Cook, καθώς ο όμιλος διέβλεψε τα προβλήματα που προέκυψαν."/>
  </head>
  <body>
    <article>
      <h1>Κώστας Κυπριώτης: «Καλύψαμε τα κενά της Thomas Cook, αισιοδοξία για το 2020»</h1>
      <address>
        <time datetime="2019-11-07T21:00:01+00:00">07 Nov 2019, 21:00</time>
      </address>
      <p>
        <b>Την αισιοδοξία του για την σαιζόν του 2020 για τον όμιλο Κυπριώτη, εκφράζει ο διευθύνων σύμβουλος του ομίλου κ. Κώστας Κυπριώτης, ο οποίος κάνει λόγο για κάλυψη των -έτσι κι αλλιώς μικρών- κενών, που άφησε η χρεωκοπία της Thomas Cook, καθώς ο όμιλος διέβλεψε τα προβλήματα που προέκυψαν.</b>
      </p>
      <p>Ο κ. Κυπριώτης, στο περιθώριο της εφετινής 40ης έκθεσης WTM, μίλησε στην κάμερα του money-tourism.gr, εκφράζοντας την αισιοδοξία του, καθώς υπάρχουν διαθέσιμες αεροπορικές θέσεις και «..Η συνεργασία του Ομίλου ξενοδοχείων Κυπριώτη με τον Τουριστικό Οργανισμό της Thomas Cook την τελευταία τριετία είχε μειωθεί σημαντικά, λόγω και των προβλημάτων που φαινόταν να αντιμετωπίζει ο Οργανισμός, βασιζόταν δε σε συμβόλαια εγγυημένης απόδοσης με τις ανάλογες προκαταβολές, με αποτέλεσμα η πτώχευση της να μην επηρεάσει σε οποιοδήποτε ανησυχητικό βαθμό τα οικονομικά αποτελέσματα τουομίλου αλλά και τις αναμενόμενες πληρότητες της επόμενης καλοκαιρινής περιόδου».</p>
      <p>Και συνέχισε ο κ. Κυπριώτης: »Η μακροχρόνια και επιτυχημένη παρουσία του ομίλου στα τουριστικά δρώμενα του νησιού και η εμπιστοσύνη των συνεργατών του προς την διεύθυνση της εταιρείας συνέβαλαν καταλυτικά στην άμεση ανακατανομή του αριθμού δωματίων που είχαν δοθεί στην Thomas Cookγια το 2020.</p>
      <p>Βασική επιδίωξη του επιχειρηματικού σχεδίου της εταιρείας τα τελευταία τρία χρόνια ήταν και είναι η απεξάρτηση από πολύ μεγάλα συμβόλαια και η συνεργασία με όσο το δυνατό περισσότερους Τουριστικούς οργανισμούς αλλά και με εταιρείες τουρισμού ειδικών ενδιαφερόντων.</p>
      <p>Ο Όμιλος συνεργάζεται με πέραν των 100 Τουριστικών οργανισμών από την Ευρώπη και Μέση Ανατολή με συμβόλαια εγγυημένης απόδοσης που στηρίζονται στην πλειονότητα τους με τις ανάλογες θέσεις ναυλωμένων πτήσεων». Αναφερόμενος στα συγκριτικά πλεονεκτήματα του ομίλου, είπε: «…Επίσης ο Όμιλος διαθέτει ένα από τα μεγαλύτερα συνεδριακά κέντρα στη νότια Ευρώπη το οποίο συμπληρώνει σημαντικά τον κύκλο εργασιών των ξενοδοχείων ειδικά τις περιόδους χαμηλής ζήτησης.</p>
      <p>Εναλλακτικές μορφές τουρισμού έχουν επίσης ενταχθεί στα σχέδια προώθησης πωλήσεων του ομίλου με πολύ θετικά αποτελέσματα. Ομάδες ατόμων τρίτης ηλικίας, χορευτικά κι μουσικά συγκροτήματα, ομάδες περιπατητών, σχολές κολυμβητών, γάμοι, ταξίδια κινήτρων εταιρειών για το υπαλληλικό τους προσωπικό έχουν συμπληρώσει την αύξηση των πληροτήτων των ξενοδοχείων του Ομίλου».</p>
      <p>Πηγή: money-toyrism.gr</p>
    </article>
  </body>
</html>