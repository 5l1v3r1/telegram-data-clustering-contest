<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231321/"/>
    <meta property="og:site_name" content="Українська правда"/>
    <meta property="article:published_time" content="2019-11-07T21:39:55+00:00"/>
    <meta property="og:title" content="Bellingcat встановив ім'я і місце бойовика РФ, розшукуваного ГПУ за вбивство"/>
    <meta property="og:description" content="Міжнародна незалежна слідча група Bellingcat встановила вигадані прізвища російських найманців Ігоря Безлера та Олега Іваннікова за виданими їм у Росії “фейковими” паспортами з послідовними номерами."/>
  </head>
  <body>
    <article>
      <h1>Bellingcat встановив ім'я і місце бойовика РФ, розшукуваного ГПУ за вбивство</h1>
      <address>
        <time datetime="2019-11-07T21:39:55+00:00">07 Nov 2019, 21:39</time>
      </address>
      <p>Міжнародна незалежна слідча група Bellingcat встановила вигадані прізвища російських найманців Ігоря Безлера та Олега Іваннікова за виданими їм у Росії "фейковими" паспортами з послідовними номерами.</p>
      <p><b>Джерело:</b> <a href="https://www.bellingcat.com/news/uk-and-europe/2019/11/07/how-russia-issues-fake-passports-to-its-operatives-in-ukraine/">Bellingcat</a></p>
      <p><b>Деталі:</b> За підробленими службою безпеки Росії паспортами Безлер нині Ігор Бєрєговой, а Іванніков – Андрій Лаптєв.</p>
      <p>В російській базі даних платників податків у жодного з них немає ідентифікаційного номера.</p>
      <p>Журналісти з'ясували, що "Ігор Миколайович Бєрєговой", дата народження 30 грудня 1965 року, вилетів до Сімферополя 27 жовтня 2014 року.</p>
      <p>Того ж дня Ігор Миколайович Безлер, який народився 30 грудня 1965 року, сказав колезі, що назавжди покидає Донбас, і повернувся додому в Сімферополь.</p>
      <p>Розслідувачі також показали недавнє фото, на якому Безлер-Бєрєговой - в окупованому РФ Криму в компанії з одним із головних підозрюваних у збитті MH17 Сергієм Дубінським.</p>
      <figure>
        <img src="https://img.pravda.com/images/doc/a/6/a649d90-bezler.jpg"/>
        <figcaption>На фото Безлер-Бєрєговой другий справа<cite>Bellingcat</cite></figcaption>
      </figure>
      <p><b>Із розслідування:</b> "У російському паспортному столі Москви створювали підроблені ідентифікаційні дані для "Лаптєва" й "Берегового" одночасно, в результаті чого різниця у їхніх паспортних номерах становила число в кілька десятків".</p>
      <p><b>Довідково:</b> Підполковник ГРУ Безлер перебуває в розшуку. Генпрокуратура підозрює ексбойовика в <a href="https://www.pravda.com.ua/news/2014/10/31/7042866/">умисному вбивстві активістів</a> Юрія Поправка, Володимира Рибака та Ігоря Дяківського.</p>
      <p>Спільна слідча група з розслідування катастрофи МН17 (JIT) називає офіцера Головного розвідуправління Росії Іваннікова причетним до збиття літака рейсу MH17 на Донбасі у 2014 році.</p>
      <p>
        <b>Передісторія:</b>
      </p>
      <ul>
        <li><a href="https://www.pravda.com.ua/news/2019/02/8/7206070/">У такий самий спосіб</a> Bellingcat знайшов додаткові підтвердження зв'язку російської приватної військової компанії (ПВК) "Вагнер" із ГРУ і міноборони РФ.</li>
        <li>Більшість бійців "Вагнера" отримали закордонні паспорти від ГРУ майже одночасно, під час найму. Про це свідчать майже послідовні номери документів.</li>
        <li><a href="https://www.pravda.com.ua/news/2017/10/7/7157613/">Члени "групи Вагнера" причетні</a> до знищення українського літака Іл-76 на Донбасі та штурму Луганського аеропорту.</li>
      </ul>
      <p><b>Знати більше:</b> <i><b><a href="https://www.pravda.com.ua/columns/2014/09/23/7038221/">Лідери безчинства "ДНР"</a></b></i></p>
      <footer>Українська правда</footer>
    </article>
  </body>
</html>