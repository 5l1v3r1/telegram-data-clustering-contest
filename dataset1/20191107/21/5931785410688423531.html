<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/07/kelti-srusili-rim-u-94-minutu-uzaludan-gol-kostica/"/>
    <meta property="og:site_name" content="Sportska centrala"/>
    <meta property="article:published_time" content="2019-11-07T21:16:28+00:00"/>
    <meta property="og:title" content="Kelti srušili Rim u 94. minutu, uzaludan gol Kostića"/>
    <meta property="og:description" content="Odigrana je prva polovina utakmica 4. kola Lige Evrope. Sevilja nije imala nikakvih problema u Luksemburgu, a već u prvih 45 minuta Andalužani su dali četiri gola. APOEL je uspeo da preokrene u nastavku protiv Karabaga i ostane u trci za plasman u nokaut fazu. Kod izjednačujućeg gola Kiprana korner je izveo naš Uroš Matić. […]"/>
  </head>
  <body>
    <article>
      <h1>Kelti srušili Rim u 94. minutu, uzaludan gol Kostića</h1>
      <address><time datetime="2019-11-07T21:16:28+00:00">07 Nov 2019, 21:16</time> by <a rel="author">Zile</a></address>
      <p>Odigrana je prva polovina utakmica 4. kola Lige Evrope.</p>
      <p>Sevilja nije imala nikakvih problema u Luksemburgu, a već u prvih 45 minuta Andalužani su dali četiri gola. APOEL je uspeo da preokrene u nastavku protiv Karabaga i ostane u trci za plasman u nokaut fazu. Kod izjednačujućeg gola Kiprana korner je izveo naš Uroš Matić.</p>
      <p>Dva remija viđena su u B grupi, pa je u njoj ostao status kvo. Kopenhagen i Dinamo iz Kijeva su igrali 1:1 na Parkenu, dok u Luganu nije bilo golova. Kijevljani su u Danskoj promašili i penal kod vođstva domaćina u prvom poluvremenu. Ipak, Verbić je poravnao u nastavku.</p>
      <p>I drugi put je Bazel bio uspešniji od Hetafea, ovaj put na Sent Jakobu. Gosti su poveli, ali nisu osvojili ni bod. To je iskoristio Krasnodar, pobedivši Trabzon i drugi put u 15 dana i sada se na tabeli izjednačio sa Špancima.</p>
      <p>LASK je demolirao PSV u drugom poluvremenu u Lincu. Holanđani su poveli iz penala na startu utakmice, ali su Austrijanci u drugom poluvremenu postigli četiri gola i ubedljivo pobedili. Dvostruki strelac bio je Klaus. Očekivan trijumf ostvario je Sporting u Trondhajmu protiv Rozenborga koji je digao ruke od ovog takmičenja.</p>
      <p>Uzbudljivo je bilo na rimskom Olimpiku, Lacio je poveo golom Imobilea, ali je Seltik do poluvremena poravnao preko Foresta. Napadali su domaći želeći da dođu do pobede<br/>koja bi ih ostavila u trci za plasman u narednu fazu, ali su primili gol u 94. minutu, strelac je bio Enčam, pa su Kelti dva puta za dve sedmice preokrenuli protiv Rimljana. Kluž je golom u samom finišu meča došao do pobede protiv Rena. Strelac je posle kornera bio Rondon, koji je glavom zakucao loptu u mrežu. Isti fudbaler je isključen u 90. minutu.</p>
      <p>Na kraju, u grupi F igrana je samo jedna utakmica, pošto su Gimaraeš i Arsenal igrali u utorak. U Liježu je Standard pobedio Ajntraht 2:1. Sve do 94. minuta bilo je<br/>1:1, gol za goste postigao je Filip Kostić, koji je precizno izveo slobodan udarac, ali je Lestijen doneo trijumf Standardu.</p>
      <p>Grupa A:</p>
      <p><b>APOEL – Karabag 2:1</b>(0:1)<br/><b>Dudelanž – Sevilja 2:5</b>(0:4)</p>
      <p>Grupa B:</p>
      <p><b>FC Kopenhagen – Dinamo Kijev 1:1</b>(1:0)<br/><b>Lugano – Malme 0:0</b></p>
      <p>Grupa C:</p>
      <p><b>Bazel – Hetafe 2:1</b>(1:1)<br/><b>Krasnodar – Trabzon 3:1</b>(2:0)</p>
      <p>Grupa D:</p>
      <p><b>Rozenborg – Sporting 0:2</b>(0:2)<br/><b>LASK – PSV 4:1</b>(0:1)</p>
      <p>Grupa E:</p>
      <p><b>Lacio – Seltik 1:2</b>(1:1)<br/><b>Kluž – Ren 1:0</b>(0:0)</p>
      <p>Grupa F:</p>
      <p><b>Standard – Ajntraht 2:1</b>(0:0)<br/><b>Gimaraeš – Arsenal 1:1</b>(0:0)</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/07/tiram-srusio-romu-u-nadoknadi-belgijanci-ukrotili-vukove-uspesan-i-drugi-skotski-velikan/"/>
        <a href="https://www.sportskacentrala.com/2019/11/07/kostic-strelac-u-lijezu-iz-slobodnog-udarca-video/"/>
        <a href="https://www.sportskacentrala.com/2019/11/07/lose-vesti-za-partizan-iz-kazahstana-video/"/>
        <a href="https://www.sportskacentrala.com/2019/11/06/milosevic-o-utakmici-i-rasizmu-tosic-najavio-borbu-video/"/>
        <a href="https://www.sportskacentrala.com/2019/11/06/duarte-makazicama-ostavio-arsenal-bez-pobede-u-portugaliji-video/"/>
        <a href="https://www.sportskacentrala.com/2019/11/04/finac-deli-pravdu-partizanu-na-old-trafordu/"/>
        <a href="https://www.sportskacentrala.com/2019/10/25/ovo-niko-nije-ocekivao-skauti-ga-pratili-na-mecu-sa-seltikom-sms-u-januaru-napusta-lacio/"/>
        <a href="https://www.sportskacentrala.com/2019/10/24/kelti-preokretom-do-trijumfa-pepe-pravi-tobdzija-pobeda-bazela-u-spaniji/"/>
        <a href="https://www.sportskacentrala.com/2019/10/24/vucici-umakao-trijumf-az-silovito-protv-astane-nova-bruka-armejaca/"/>
      </related>
    </article>
  </body>
</html>