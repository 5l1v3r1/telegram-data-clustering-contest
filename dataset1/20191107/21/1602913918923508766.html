<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/15-ani-de-business-magazin-ce-asteptari-au-oamenii-de-afaceri-de-la-urmatorii-15-ani-de-business-in-romania-astazi-elena-cremenescu-elmiplant-18549392"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-07T21:00:00+00:00"/>
    <meta property="og:title" content="15 ani de Business MAGAZIN. Ce aşteptări au oamenii de afaceri de la următorii 15 ani de business în România. Astăzi Elena Cremenescu, Elmiplant"/>
    <meta property="og:description" content="Iată ce spune Elena Cremenescu, fondator al brandului de cosmetice Elmiplant:"/>
  </head>
  <body>
    <article>
      <h1>15 ani de Business MAGAZIN. Ce aşteptări au oamenii de afaceri de la următorii 15 ani de business în România. Astăzi Elena Cremenescu, Elmiplant</h1>
      <address><time datetime="2019-11-07T21:00:00+00:00">07 Nov 2019, 21:00</time> by <a rel="author" href="https://www.zf.ro/autor/ioana-matei" target="_blank">Ioana Matei</a></address>
      <p>Iată ce spune Elena Cremenescu, fondator al brandului de cosmetice Elmiplant:</p>
      <p>
        <b>Cum aţi descrie ultimii 15 ani de business în România şi pentru dvs.?</b>
      </p>
      <p>Ultimii 15 ani de business reprezintă un salt uriaş, o deschidere extraordinară, o nouă eră a comunicaţiei, o nouă abordare a problemelor, reprezintă predarea ştafetei noii generaţii. Este foarte clar că intrarea României în UE la 1 ianuarie 2007 şi anii care au urmat au însemnat enorm pentru evoluţia pozitivă a businessului românesc, mai ales pentru firmele producătoare de diverse bunuri. Anii 2007-2017 au fost anii în care businessul românesc s-a consolidat, firmele serioase au făcut saltul calitativ de care era nevoie, au rămas viabile şi s-au consacrat nume de companii şi branduri care sunt şi azi în top. Au fost ani de real progres şi de expansiune pe piaţa europeană şi nu numai, chiar dacă multe firme au fost afectate de criza anilor 2008-2011.</p>
      <p>
        <b>Cum credeţi că vor fi următorii 15 ani pentru businessul românesc?</b>
      </p>
      <p>În primul rând, oamenii din business sunt oameni noi în majoritatea cazurilor, deci abordarea este cu totul nouă. Managerii de peste 65 de ani vor dispărea şi este normal să fie aşa. Apar tinerii şcoliţi, mulţi dintre ei în afara ţării, apar copiii foştilor patroni, apar noile generaţii de investitori şi de manageri care fără discuţie sunt mult peste ceea ce am fost noi. Un singur lucru nu va fi la înălţimea şi performanţa a ceea ce am fost noi, cei de peste 65 de ani: ambiţia, tenacitatea, puterea de muncă, efortul depus în a crea ceva de la zero, aşa cum s-a întâmplat în cazul nostru. Imaginaţi-vă bezna totală de la care am pornit în business în anul 1992. Nu exista cuvântul marketing în vocabularul nostru. Nu exista nimic, decât dorinţa de a face ceva. Personal, sunt mândră că brandul Elmiplant creat de mine şi soţul meu (ELMI - Elena şi Mircea) este astăzi în primele locuri în topurile brandurilor româneşti făcute pe consumatori. </p>
    </article>
  </body>
</html>