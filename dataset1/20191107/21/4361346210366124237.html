<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/dontetlent-jatszott-a-fradi-a-cszka-moszkvaval/186138"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-07T21:55:00+00:00"/>
    <meta property="og:title" content="Döntetlent játszott a Fradi a CSZKA Moszkvával"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Döntetlent játszott a Fradi a CSZKA Moszkvával</mark>
      </h1>
      <address><time datetime="2019-11-07T21:55:00+00:00">07 Nov 2019, 21:55</time> by <a rel="author">K. D.</a></address>
      <p>Bár végig uralta a CSZKA Moszkva elleni Európa Liga-csoportmeccset a Ferencváros, nem sikerült gólt szereznie a Groupama Arénában, így 0-0-s döntetlennel zárult a találkozó.</p>
      <p>A moszkvai bravúr után hazai pályán is győzelemre készült a Ferencváros focicsapata a CSZKA elleni Európa Liga-csoportmeccsen. Az oroszországi találkozóhoz képest, mindössze egyetlen helyen változtatott a zöld-fehérek mestere, Szerhij Rebrov: a sérült Sigér Dávid helyett Michal Skvarka kezdett a Groupama Arénában.</p>
      <figure>
        <img src="http://media.borsonline.hu/cikk/20/191701/big-lead/650x360/2017134_cer-9786.jpg"/>
      </figure>
      <p>– Egyértelműen győzelmet várok. Moszkvában bravúrt vittek véghez a fiúk, senki nem számított arra, hogy a CSZKA-t idegenben legyőzik. Tele vannak tehetséges játékossal az oroszok, de még nem kiforrott csapat, ezért gondolom azt, hogy itthon tartjuk a három pontot – mondta a Borsnak a találkozó előtt a korábbi Fradi-játékos, Vincze Ottó.</p>
      <figure>
        <img src="http://media.borsonline.hu/cikk/20/191701/gallery-picture/645w/2017143_cer-9869.jpg"/>
        <figcaption>© Czerkl Gábor</figcaption>
      </figure>
      <p>Jól kezdték a mérkőzést a hazaiak, a hetedik percben Tokmac előtt adódhatott volna nagy lehetőség, de nem tudta átvenni a labdát, így Akinfejev könnyedén megkaparintotta. Bár uralta a játékot a Fradi, nem tudott igazán nagy helyzetet kialakítani egészen az első félidő végéig, amikor ismét Tokmac veszélyeztetett, ám fejese a kapu mellé ment, így 0-0-s döntetlennel vonulhattak szünetre a csapatok.</p>
      <figure>
        <img src="http://media.borsonline.hu/cikk/20/191701/gallery-picture/645w/2017145_cer-9913.jpg"/>
        <figcaption>© Czerkl Gábor</figcaption>
      </figure>
      <p>A folytatásban is dominált az FTC, de gólt nem tudott szerezni, pedig a 61. percben óriási ziccer adódott Blazic előtt, de a 26 éves szlovén védő hét méterről Akinfejevbe lőtte a labdát. Még szerencse, hogy nem egy magyar játékos hagyta ki ezt a bődületesen nagy helyzetet, ugyanis a lelátón ott ült a nemzeti tizenegy szövetségi kapitánya, Marco Rossi. Bánhatta a Fradi, hogy elpuskázta azt a hatalmas lehetőséget, mert többször már nem került ziccerbe, így gól nélküli döntetlennel zárult a meccs.</p>
    </article>
  </body>
</html>