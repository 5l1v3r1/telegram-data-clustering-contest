<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816035.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T21:00:00+00:00"/>
    <meta property="og:title" content="احتمال خداحافظی حزب اعتماد ملی با شورایعالی سیاستگذاری اصلاح‌طلبان/طرح سرا، دردسرساز شد"/>
    <meta property="og:description" content=":سخنگوی حزب اعتماد ملی، گفت: روز شنبه در کمیته تعامل حزب جلساتی با موضوع تصویب کلیات سامانه رای‌سنجی اصلاح‌طلبان تشکیل می شود و در این جلسه ماندن و نماندن در شورای‌عالی سیاست‌گذاری جبهه اصلاح‌طلبان را بررسی می‌کنیم."/>
  </head>
  <body>
    <article>
      <h1>احتمال خداحافظی حزب اعتماد ملی با شورایعالی سیاستگذاری اصلاح‌طلبان/طرح سرا، دردسرساز شد</h1>
      <address>
        <time datetime="2019-11-07T21:00:00+00:00">07 Nov 2019, 21:00</time>
      </address>
      <p>:سخنگوی حزب اعتماد ملی، گفت: روز شنبه در کمیته تعامل حزب جلساتی با موضوع تصویب کلیات سامانه رای‌سنجی اصلاح‌طلبان تشکیل می شود و در این جلسه ماندن و نماندن در شورای‌عالی سیاست‌گذاری جبهه اصلاح‌طلبان را بررسی می‌کنیم.</p>
      <p>«اسماعیل گرامی‌مقدم» گفت: کمیته تعامل حزب اعتمادملی وظیفه تعامل با احزاب، ائتلاف ها و شوراهای اصلاح طلبی را به عهده دارد در همین راستا جلسه‌ای را ترتیب داده که در آنجا موضوع سامانه سرا مورد بحث و بررسی قرار می گیرد. در این مورد که آیا می توان در جزئیات این طرح اصلاحاتی را به وجود آورد و یا اینکه همکاری با شورای عالی سیاست‌گذاری را ادامه یابد.</p>
      <p>وی  درباره سامانه رای‌سنجی اصلاح‌طلبان (سرا) گفت: این طرح در شورای عالی سیاست‌گذاری اصلاح طلبان رای آورده و رسمیت دارد و این رای برای حزب اعتماد ملی قابل احترام است، اما اجماع صورت نگرفته و این طرح با رای اکثریت تصویب شده است.</p>
      <p>
        <b>سخنگوی حزب اعتماد ملی اظهار داشت: رای گیری انجام گرفته برای تصویب سامانه سرا در شورای عالی  برخلاف بند هشتم از ماده ۳ اساسنامه شورای عالی سیاست‌گذاری جبهه اصلاح طلبان است و اگر موافقان بر آن اصرار دارند باید ابتدا اساسنامه را اصلاح و سپس درباره طرح سرا رای‌گیری مجدد صورت گیرد.</b>
      </p>
      <p>گرامی مقدم خاطرنشان کرد: اینکه چنین سامانه ای به تصویب شورای عالی سیاست‌گذاری رسیده است نافی نقد و مخالفت ما نسبت به جزئیات نیست. در جزئیات پیشنهاداتی داریم و آنها را ارائه خواهیم داد که اصلاحاتی در سامانه سرا انجام شود.</p>
      <p>وی با بیان اینکه طرح سامانه سرا ایرادهای مختلفی دارد، افزود: مهمترین ایرادی که به این سامانه ترکیب زیرساخت شورای عالی سیاست گذاری است به این معنی که اشخاص حقیقی و هم اشخاص حقوقی (احزاب) هم وزن نیستند.  </p>
      <p>
        <b>در فرایند سامانه سرا هر عضو می تواند ۲۰ نامزد را به شورا معرفی کند که از عدالت خارج است. واگذاری حق مساوی به هر یک از اعضای این شورا به دموکراسی آسیب می زند.</b>
      </p>
      <p>
        <b>سخنگوی حزب اعتمادملی با اشاره به اینکه احزاب اقماری عضو شورا هم از حق مساوی با دیگر احزاب برخوردارند، اضافه کرد: مثلا حزب کارگزاران سازندگی که دو نماینده در شورا دارد می تواند ۴۰ نفر برای رای سنجی به شورا معرفی کند. حزبی که مثلا ۲۰ حزب اقماری در مرحله اول این طرح دارد می تواند تا ۴۰۰ نفر نامزد به شورای عالی معرفی کند که عملا دموکراتیک بودن این سامانه را از حیز انتفاع خارج می‌کند.</b>
      </p>
      <p>گرامی مقدم اظهار داشت: وظیفه اصلی شورای عالی سیاست‌گذاری انسجام بخشی به نیروها و احزاب اصلاح طلب و ارائه لیست واحد است، که از طریق این سامانه ارائه لیست واحد را به نهاد دیگری (سامانه سرا) سپرده است، این ایراد دوم ما به این تصمیم است.</p>
      <p>وی در تشریح سومین ایراد حزب اعتمادملی به سامانه سرا، عنوان کرد: شورای عالی قصد دارد از طریق این سامانه افرادی را برای تهیه لیست نهایی به رای عمومی بگذارد در حالی که این طرح تاکنون تجربه نشده است. در دنیا هم چنین تجربه ای نداریم بلکه انتخابات مقدماتی وجود دارد که آن هم در خصوص روسای جمهوری است و برای مجالس، مردم به احزاب رای می دهند.</p>
    </article>
  </body>
</html>