<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/index/2019/11/07/normalna-denem-haotichna-noshtem-santiago-bipoliarnata-stolica-na-bunta.428775"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T21:24:00+00:00"/>
    <meta property="og:title" content="Нормална денем, хаотична нощем: Сантяго – биполярната столица на бунта"/>
    <meta property="og:description" content="В края на всеки следобед стават сблъсъци между демонстранти и полицията | Dnes.bg"/>
  </head>
  <body>
    <article>
      <h1>Нормална денем, хаотична нощем: Сантяго – биполярната столица на бунта</h1>
      <h2>В края на всеки следобед стават сблъсъци между демонстранти и полицията</h2>
      <address><time datetime="2019-11-07T21:24:00+00:00">07 Nov 2019, 21:24</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Ако я нямаше постоянната миризма на сълзотворен газ и ги нямаше графитите, в Сантяго нямаше да има никакви признаци за това, което се случва нощем: чилийската столица, превърнала се от три седмици в център на общественото недоволство, има две лица.</p>
      <p>Сутрин като всяка друга в Сантяго. Преминавайки през едно кръгово кръстовище, някои детайли привличат вниманието ни: изгорена трева, чували със строителни отпадъци, нахвърляни един върху друг върху тротоара, изсъхнали клони, подаващи се от кофа за боклук, опожарена автобусна спирка и политически надписи по стените.</p>
      <p>От 18 октомври, когато започна социалната криза, провокирана от увеличаването на цената на билетите за метрото и отнела живота на 20 души, в Сантяго всеки ден има демонстрации, които почти винаги прерастват в стълкновения със силите на реда, пише Франс прес.</p>
      <p>В края на всеки следобед десетки хиляди демонстранти спокойно вървят по "Аламеда", основната пътна артерия на Сантяго, спират пред президентския дворец и продължават към сборния си пункт на площад "Италия".</p>
      <p>Там на 26 октомври имаше гигантска демонстрация, в която взеха участие над един милион души от общо 18-милионното население на Чили.</p>
      <p>В края на всеки следобед след 18 октомври светлокафявите бронетранспортьори на карабинерите, покрити с петна от боя, напредват към множеството, отправят обичайните предупреждения, а след това използват водните си оръдия и сълзотворен газ срещу демонстрантите.</p>
      <p>Хиляди демонстранти бягат във всички посоки, някои от тях са маскирани и въоръжени с камъни, които са откъртили от улицата. Запалителни бомби снаряди летят срещу полицаите.</p>
      <p>В града отекват взривове, сирени на полицейски коли и линейки, лозунги, шум от удряне по тенджери и други метални предмети, по които френетично удрят демонстрантите.</p>
      <p>Тълпата се носи из града и изненадващо прекъсва движението на автомобилите.</p>
      <p>"Не съм виждал подобно нещо от държавния преврат (през 1973 г.)", казва 67-годишният таксиметров шофьор Давид Кесада. "Трябваше да се стигне дотук, за да ни чуят. Ако действаш с мирни средства, не се получава".</p>
      <p>Протестната проява трае няколко часа, от 17:00 ч. почти до полунощ, след това екипи на чистотата се опитват да заличат следите от демонстрациите и така до следващата вечер.</p>
      <p>Полицията, службите за почистване на града, активисти и жители, живеещи край улиците, по които минават демонстрациите, почистват, събират, подреждат и връщат на мястото им камъните, превърнали се в символ на общественото недоволство.</p>
      <p>Автомобилите потеглят отново по улиците, преминавайки през хилядите камъни, които се въргалят на пътя, лавират между горящите барикади и не обръщат внимание на тежковъоръжените полицаи.</p>
      <p>Жителите на града изглежда свикнаха с този шизофренен начин на живот, който диктува ритъма им последните три седмици.</p>
      <p>"Всичко се промени, всичко", казва 49-годишната Ортенсия Ферада, която е собственик на павильон на "Аламеда". "При мен винаги е отворено 24 часа в денонощието, а сега трябва да затварям към 16:00 или 17:00 ч.". Въпреки че демонстрациите пречат на търговията й, тя подкрепя протестиращите, но не и "вандалите, тези, които грабят и палят".</p>
      <p>Сутринта магазините отварят. Собствениците им ги почистват със сапунена вода или изтъркват боята от надписите на витрините.</p>
      <p>Някои на практика са останали без работа, като Хоел Силва, 56-годишен служител в ресторант на площад "Италия": "Вече три седмици не работим. В понеделник отворихме. Сервирахме на шест маси и след 13:00 ч. започнаха демонстрациите. Отново затворихме".</p>
      <p>Хоел подкрепя демонстрантите, защото, според него, "има голямо неравенство между силните и работниците".</p>
      <p>Демонстрантите искат да разширят зоната на изразяване на недоволството си и тя да обхване и нови квартали, които засега оставаха сравнително незасегнати от протестното движение.</p>
      <p>В неделя хиляди колоездачи и мотористи преминаха през квартала "Лас Кондес", където живее президентът Себастиан Пинера, а в понеделник, по време на един доста разгорещен ден на демонстрации, бе отправен призив за влизане в бизнес квартала на кулата Костанера, най-високия небостъргач и най-големия търговски център в Южна Америка, символ на икономическото развитите на Чили.<br/> </p>
      <p>/БТА/</p>
      <related>
        <h4>Още по темата</h4>
        <a href="https://www.dnes.bg/notifikacii/2019/10/26/istoricheska-demonstraciia-v-chili-blizo-milion-se-sybraha-v-santiago.427443"/>
        <a href="https://www.dnes.bg/index/2019/10/25/zashto-se-sluchi-takyv-vzriv-na-nasilieto-v-chili.426861"/>
        <a href="https://www.dnes.bg/world/2019/10/20/prezidentyt-na-chili-zamrazi-cenite-na-metroto.426729"/>
      </related>
    </article>
  </body>
</html>