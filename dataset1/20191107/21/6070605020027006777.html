<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Loop-videoart_0_2340365990.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T21:42:55+00:00"/>
    <meta property="og:title" content="Loop: videoart per tornar a la Lluna i arreglar la Terra"/>
    <meta property="og:description" content="La nova edició del festival inclourà més de 90 exposicions i activitats amb 300 artistes"/>
  </head>
  <body>
    <article>
      <h1>Loop: videoart per tornar a la Lluna i arreglar la Terra</h1>
      <h2>La nova edició del festival inclourà més de 90 exposicions i activitats amb 300 artistes</h2>
      <address>
        <time datetime="2019-11-07T21:42:55+00:00">07 Nov 2019, 21:42</time>
      </address>
      <p>L’escriptora nord-americana Ursula K. Le Guin va convertir la concessió del National Book Award del 2014 en un al·legat per salvar el futur de la humanitat: en el seu discurs va dir que arribaven “temps durs” i que calien escriptors que imaginessin “alternatives al món en què vivim”, per generar “escenaris d’esperança”. L’eco d’aquestes paraules roman sis anys després i ha fet que la directora artística de la nova edició del festival de videoart Loop, Carolina Ciuti, hagi centrat la programació en el cosmos. El festival presentarà més de 90 exposicions i activitats amb 300 artistes entre el 12 i el 24 de novembre en diferents espais de Barcelona i l’Hospitalet de Llobregat. Tota aquesta activitat, sorgida de la plataforma dirigida pels galeristes Emilio Álvarez i Carlos Duran, porta per títol <i>Even outer space</i> i servirà per escalfar els motors de la nova edició de la fira Loop, que se celebrarà del 19 al 21 de novembre. “És necessari mirar l’Univers no per plantejar-nos una sortida utòpica de la dimensió terrestre, sinó per adquirir les eines per imaginar altres possibles formes de viure a la Terra -afirma Ciuti-. Cal parlar de l’espai perquè és real i perquè ens pot donar eines per entendre millor el nostre entorn més immediat i la nostra quotidianitat”.</p>
      <figure>
        <a href="https://www.ara.cat/2019/11/08/cultura/Moon-goose-colony_2340376086_67222432_1000x1334.jpg">
          <img src="https://www.ara.cat/2019/11/08/cultura/Moon-goose-colony_2340376086_67222432_1000x1334.jpg"/>
        </a>
        <figcaption>Un fotograma de 'Moon goose colony' / LOOP</figcaption>
      </figure>
      <p>Una de les propostes més destacades del festival és l’exposició <i>Un dia em vaig creuar amb un meteorit </i>de la Fabra i Coats, comissariada per la mateixa Ciuti, que inclourà les obres de vuit artistes que “fan servir l’espai còsmic com una eina per representar els desitjos humans, el coneixement i la vida a la Terra” (fins al 19 de gener). Hi haurà una altra exposició col·lectiva,<i> The bee who forgot the honey</i>, dividida entre cinc seus: la Casa Vicens, el Reial Cercle Artístic, el Museu Frederic Marès, el Museu de Ciències Naturals de Barcelona i el Museu d’Història de Catalunya. El comissari és el director de la fira Loop, Aurélien Le Genissel. “L’exposició aborda el paisatge més enllà de la seva representació i el podem fer servir per fer una reflexió més àmplia -explica Ciuti-. Tot i que no està relacionada de manera directa amb la temàtica de l’espai, hem de pensar que la solució dels problemes que hem generat a la Terra no és anar a colonitzar un altre territori ultraplanetari, sinó fixar-nos en el nostre entorn i en el nostre paisatge. Com que l’exposició planteja una reflexió social i política del paisatge, ens pot donar una resposta”.</p>
      <h3>Una carrera espacial feminista</h3>
      <p>Hi haurà vídeos espacials en àmbits molt diferents. En paral·lel a l’exposició <i>Feminismes!</i>, el CCCB mostrarà un vídeo icònic d’Aleksandra Mir, <i>First woman on the moon</i>, on l’artista es pregunta què hauria passat si la primera persona a aterrar a la Lluna hagués sigut una dona. Un altre vídeo que crida l’atenció dins la programació és <i>The moon goose colony</i>, d’Agnes Meyer-Brandis, inspirat en una novel·la en què el protagonista viatja a la Lluna en un carro remolcat per unes oques que estan ensinistrades per volar en l’entorn lunar. Es podrà veure al CosmoCaixa.</p>
      <figure>
        <a href="https://www.ara.cat/2019/11/08/cultura/fotograma-video-First-woman-moon_2340376087_67222505_630x636.jpg">
          <img src="https://www.ara.cat/2019/11/08/cultura/fotograma-video-First-woman-moon_2340376087_67222505_630x636.jpg"/>
        </a>
        <figcaption>Un fotograma del vídeo 'First woman on the moon' / LOOP</figcaption>
      </figure>
      <h3>CENSURA, MIGRANTS I CERCAVILES: 5 PROPOSTES DEL LOOP</h3>
      <p>
        <b>‘Alsaxy’</b>
      </p>
      <p>Marcel·lí Antúnez presenta a la Fundació Lluís Coromina una instal·lació interactiva per a tots els públics evocadora d’una cercavila cibernètica. Fins al 31 de gener del 2020.</p>
      <p>
        <b>‘Jo soc allò prohibit’</b>
      </p>
      <p>Una instal·lació audiovisual d’Isaki Lacuesta sobre la censura a Espanya. A l’Arts Santa Mònica fins al 12 de gener.</p>
      <p>
        <b>‘Estat de malestar’</b>
      </p>
      <p>Un assaig audiovisual de María Ruido sobre el patiment psíquic provocat pel capitalisme. Al Centre d’Art Tecla Sala fins al 12 de gener.</p>
      <p>
        <b>‘Kasta Macka’</b>
      </p>
      <p>El Pavelló Mies van der Rohe acollirà una selecció d’obres de la col·lecció Julia Stoschek. Del 16 al 24 de novembre.</p>
      <p>
        <b>‘Els nois dels núvols pesants’</b>
      </p>
      <p>L’Institut Italià de Cultura porta a la Biblioteca Jaume Fuster aquest vídeo sobre la necessitat atàvica d’emigrar. Del 12 al 22 de novembre.</p>
    </article>
  </body>
</html>