<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/mer-offensiv-enn-noensinne/71794378"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T21:01:25+00:00"/>
    <meta property="og:title" content="Mer offensiv enn noensinne"/>
    <meta property="og:description" content="Han sa han slet med motivasjonen, men var mer offensiv enn noensinne."/>
  </head>
  <body>
    <article>
      <h1>Mer offensiv enn noensinne</h1>
      <h2>Jensens nye vri.</h2>
      <address><time datetime="2019-11-07T21:01:25+00:00">07 Nov 2019, 21:01</time> by <a rel="author">Martine Aurdal</a></address>
      <p><b>Eirik Jensen kjemper for sitt liv</b> i det som er den tredje og sannsynligvis avgjørende runden av den alvorlige korrupsjonssaken mot ham. Torsdag ettermiddag begynte hans frie forklaring. Den er beregnet til å vare i fire uker. Dette er tiltaltes mulighet til å legge fram sin versjon uforstyrret, før aktørene slipper til med sine spørsmål. Jeg var på forhånd spent på hva slags tone han kom til å legge seg på. Jensen overrasket.</p>
      <p>I tingrettens behandling av saken framsto Jensen som utslitt, usikker og vaklende. Han var etter eget utsagn syk og framsto usikker og glemsk i retten. Belastningen av de alvorlige anklagene lå tungt på skuldrene til han som fra før var en av landets best meritterte og kanskje mest berømte politibetjent.</p>
      <p>I ankesaken var han langt bedre forberedt. Da den begynte i slutten av august 2018, hadde Eirik Jensen og samboeren Ragna Lise Vikre brukt hundrevis av timer på å gå gjennom alle dokumentene i saken. Han la fram nye detaljer om de hemmelige oppdragene han har hatt som politimann, og som han mener er med på å forklare det som ellers kan virke som mistenkelig oppførsel for utenforstående. Som i tingretten, var likevel hans frie forklaring lagt opp som en kronologisk fortelling.</p>
      <p><b>Nå refererer Jensen </b>til <a href="https://www.dagbladet.no/nyheter/det-ukjente-jurydramaet---eirik-jensen-n-stemme-fra-a-bli-felt-for-narkotikakriminalitet/70701964">Dagbladets intervju med et medlem av lagretten</a> i etterkant av rettssaken sist, for å forklare hvorfor han denne gang legger opp forklaringen annerledes enn tidligere. Ekspolitimannen framsto torsdag som mer offensiv enn noen gang, da han begynte sin frie forklaring med å gå knallhardt ut mot det han mener er dårlig etterforskning fra påtalemyndighetens side.</p>
      <p>«Det har vært veldig tungt for meg og mine å motivere seg til en ny rettsrunde, når man på en måte føler seg forhåndsdømt», sa Jensen innledningsvis. Så angrep han både måten dommen fra forrige runde ble tilsidesatt, påtalemyndighetens tidslinjer og framleggelsen av etterforskningsmaterialet. «I denne saken finnes ikke håndfaste bevis», sa han fra vitneboksen.</p>
      <p><b>Selv har den tiltalte </b>jobbet med etterforskning i mange år, og han mener de mange bevisene i en vanlig etterforskning ville blitt ettergått på en annen måte enn det som har blitt gjort i hans sak. Han angriper også påtalemyndighetens vekt på dokumenter, og hevder de ikke er opptatt av hvordan de skriftlige dokumentene blir til. Til slutt spurte rettens administrator Halvard Leirvik om Eirik Jensen framover vil fortelle en kronologisk historie, slik en fri forklaring vanligvis blir lagt opp. Den begynner i morgen, men altså ikke før ekspolitimannen får sagt det han mener er aller viktigst.</p>
      <p><b>Jensen innrømmer </b>at hans bruk av informanter ikke har fulgt de strenge reglene som nå er i regelverket. Men det er heller ikke slik man oppnår resultater, mener han. Allerede tidlig i forklaringen viste han derfor til <a href="https://brage.bibsys.no/xmlui/bitstream/handle/11250/174759/Informantbehandling.pdf?sequence=1">Anders Rasch-Olsens masteroppgave i politivitenskap fra 2009.</a></p>
      <p>«75 prosent av alle informanter er ikke registrert. Dere vil høre mye om regelverket, men det er en verden også utenfor regelverket», sa Jensen i retten torsdag. Det er en verden vi definitivt vil få høre mye om framover.</p>
    </article>
  </body>
</html>