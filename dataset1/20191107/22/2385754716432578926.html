<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596292/sti-germania-o-makron-gia-ta-30xrona-tis-ptosis-tou-teixous"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T22:45:00+00:00"/>
    <meta property="og:title" content="Στη Γερμανία ο Μακρόν για τα 30χρονα της πτώσης του Τείχους"/>
    <meta property="og:description" content="Με την ευκαιρία της συμπλήρωσης 30 ετών από την πτώση του Τείχους του Βερολίνου ο Γάλλος πρόεδρος Εμανουέλ Μακρόν θα μεταβεί το βράδυ της Κυριακής στο..."/>
  </head>
  <body>
    <article>
      <h1>Στη Γερμανία ο Μακρόν για τα 30χρονα της πτώσης του Τείχους</h1>
      <address><time datetime="2019-11-07T22:45:00+00:00">07 Nov 2019, 22:45</time> by <a rel="author">SigmaLive</a></address>
      <p>Με την ευκαιρία της συμπλήρωσης 30 ετών από την πτώση του Τείχους του Βερολίνου ο Γάλλος πρόεδρος Εμανουέλ Μακρόν θα μεταβεί το βράδυ της Κυριακής στο Βερολίνο, κατόπιν πρόσκλησης του Γερμανού προέδρου Φρανκ-Βάλτερ Σταϊνμάιερ.</p>
      <p>Σύμφωνα με την ανακοίνωση της γαλλικής προεδρίας, ο Μακρόν θα συναντηθεί και με την καγκελάριο Άγγελα Μέρκελ.</p>
      <p>Μετά τις συνομιλίες που θα έχουν οι δύο ηγέτες, θα ακολουθήσει δείπνο, παρουσία δέκα προσώπων και μαρτύρων που έπαιξαν καθοριστικό ρόλο στα γεγονότα του 1989 και την πτώση του Τείχους.</p>
      <p>«Θα είναι μια στιγμή αναπόλησης της κληρονομιάς του 1989 και του νοήματος του ευρωπαϊκού σχεδίου, με έμφαση στη σημασία της γαλλογερμανικής συνεργασίας», επισήμανε το Μέγαρο των Ηλυσίων.</p>
      <p>Οι δύο εταίροι διαφωνούν σε σειρά θεμάτων, αρχής γενομένης από τη δημοσιονομική πειθαρχία και τον κανόνα του 3% στο έλλειμμα. Ο κανόνας αυτός παραπέμπει «σε έναν άλλον αιώνα», δήλωσε ο Μακρόν σε μια συνέντευξη που παραχώρησε στον Economist και δημοσιεύτηκε σήμερα.</p>
      <p>Η Μέρκελ και ο Μακρόν έχουν επίσης διαφορετικές απόψεις για το μέλλον του ΝΑΤΟ που για τον Γάλλο πρόεδρο είναι «εγκεφαλικά νεκρό». Μια άποψη που δεν συμμερίστηκε η καγκελάριος, θεωρώντας την «υπερβολικά ριζοσπαστική», όμως την χαιρέτισε η Ρωσία.</p>
      <p>Πηγή: ΑΠΕ - ΜΠΕ </p>
    </article>
  </body>
</html>