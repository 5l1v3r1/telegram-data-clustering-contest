<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/posli-ssha-britaniyi-franciyi-ta-nimechchini-vidvidali-dilyanki-rozvedennya-v-zolotom-i-petrovskomu-328863_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T22:06:00+00:00"/>
    <meta property="og:title" content="Посли США, Британії, Франції та Німеччини відвідали ділянки розведення в Золотому і Петрівському"/>
    <meta property="og:description" content="Аваков запевнив послів у готовності МВС забезпечити порядок у населених пунктах після відведення ЗСУ."/>
  </head>
  <body>
    <article>
      <h1>Посли США, Британії, Франції та Німеччини відвідали ділянки розведення в Золотому і Петрівському</h1>
      <h2>Аваков запевнив послів у готовності МВС забезпечити порядок у населених пунктах після відведення ЗСУ.</h2>
      <address>
        <time datetime="2019-11-07T22:06:00+00:00">07 Nov 2019, 22:06</time>
      </address>
      <slideshow>
        <figure>
          <img src="https://image.zn.ua/media/images/614xX/Nov2019/244346.jpg"/>
          <figcaption>© Facebook/Луганська обласна державна адміністрація</figcaption>
        </figure>
        <figure>
          <img src="https://image.zn.ua/media/images/614xX/Nov2019/244347.jpg"/>
          <figcaption>© Facebook/Луганська обласна державна адміністрація</figcaption>
        </figure>
        <figure>
          <img src="https://image.zn.ua/media/images/614xX/Nov2019/244348.jpg"/>
          <figcaption>© МВС України</figcaption>
        </figure>
        <figure>
          <img src="https://image.zn.ua/media/images/614xX/Nov2019/244349.jpg"/>
          <figcaption>© МВС України</figcaption>
        </figure>
        <figure>
          <img src="https://image.zn.ua/media/images/614xX/Nov2019/244351.jpeg"/>
          <figcaption>© president.gov.ua</figcaption>
        </figure>
      </slideshow>
      <p>Посли США, Британії, Франції та Німеччини в супроводі членів українського уряду, військового командування, співробітників Офісу президента і Генпрокуратури в четвер, 7 листопада, відвідали <b><a href="https://dt.ua/UKRAINE/zelenskiy-nazvav-vidpovidalnih-za-zriv-zaplanovanogo-rozvedennya-u-zolotogo-i-petrivskogo-325951_.html">ділянки розведення №2 і №3</a></b> у зоні проведення операції Об'єднаних сил.</p>
      <p>Дипломати і представники уряду побували в Золотому Луганської області, а також на українських позиціях у Богданівці поблизу Петрівського Донецької області, повідомляє прес-служба Луганської ОДА.</p>
      <p>До складу делегації увійшли тимчасовий повірений у питаннях США в Україні Вільям Тейлор, посол Німеччини Анка Фельдгаузен, посол Франції Етьєн де Понсен, посол Британії Мелінда Сіммонс, міністр внутрішніх справ Арсен Аваков, міністр інфраструктури Владислав Криклій, міністр у справах ветеранів, тимчасово окупованих територій і внутрішньо переміщених осіб Оксана Коляда, начальник Генштабу ЗСУ Руслан Хомчак, голова Луганської ОДА Сергій Гайдай, заступник генпрокурора Гюндуз Мамедов і помічник президента Андрій Єрмак.</p>
      <p>У ході візиту до Золотого Гайдай заявив, що українська влада підготували інфраструктуру для відновлення роботи контрольного пункту в'їзду-виїзду. За його словами, українська сторона готова до запуску КПВВ "буквально наступного дня" після досягнення відповідних домовленостей.</p>
      <p>Очільник МВС Арсен Аваков запевнив, що підрозділи Національної гвардії та поліції готові забезпечити порядок у населених пунктах після відведення армії з займаних позицій.</p>
      <p>"Ми передислокували сюди достатню кількість особового складу НПУ і НГУ, забезпечили відповідною кількістю техніки та спецзасобів для охорони громадської безпеки та порядку. ДСНС України готова виконувати свої обов'язки, включаючи допомогу населенню при виникненні будь-якої необхідності, в тому числі - наші вибухотехніки забезпечені засобами оперативного та гуманітарного розмінування", - цитує міністра прес-центр МВС.</p>
      <p>Аваков також повідомив, що <b><a href="https://dt.ua/UKRAINE/u-mvs-ozvuchili-chas-i-datu-rozvedennya-sil-v-petrivskomu-328854_.html">розведення військ у районі Богданівки-Петрівського розпочнеться</a></b> о 12:00 п'ятниці, 8 листопада.</p>
      <p>Нагадаємо, 1 листопада <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">в районі Золотого Луганської області завершилося триденне розведення сил і засобів</a></b>. Розведення почалося опівдні 29 жовтня. Перед цим, наприкінці червня <b><a href="https://dt.ua/UKRAINE/shtab-vidzvituvav-pro-vidvedennya-u-stanici-luganskiy-ukrayinskih-pidrozdiliv-315690_.html">підрозділи ЗСУ під контролем ОБСЄ було відведено від Станиці Луганської</a></b>.</p>
      <p>Відведення почалося незважаючи на <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> і регулярні обстріли бойовиків.</p>
      <p>Детальніше про наслідки цього кроку читайте в матеріалі Юрія Бутусова "<a href="https://dt.ua/internal/male-zolote-a-cina-velika-328202_.html"><b>Мале Золоте, а ціна велика</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>