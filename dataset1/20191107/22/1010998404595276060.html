<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/shampionat-rudzhi-rudzhi-pred-btv-mozheh-da-bada-i-po-dobar.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T22:27:00+00:00"/>
    <meta property="og:title" content="Шампионът Ружди Ружди пред bTV: Можех да бъда и по-добър!"/>
    <meta property="og:description" content="Гюлетласкачът е доволен от победата, но разочарован от резултата си"/>
  </head>
  <body>
    <article>
      <h1>Шампионът Ружди Ружди пред bTV: Можех да бъда и по-добър!</h1>
      <h2>Гюлетласкачът е доволен от победата, но разочарован от резултата си</h2>
      <address><time datetime="2019-11-07T22:27:00+00:00">07 Nov 2019, 22:27</time> by <a rel="author" href="https://btvnovinite.bg/author/?author=2007221" target="_blank">Калоян Кюркчиев</a></address>
      <p>Гюлетласкачът Ружди Ружди, който днес завоюва трета поредна световна титла в дисциплината, побеждавайки на първенството по лека атлетика за хора с увреждания в Дубай, даде интервю за bTV малко след успеха. Шампионът изненадващо сподели, че не е доволен от представянето си и се надява да запише още по-силен резултат на параолимпийските игри в Токио и на следващото европейско първенство.</p>
      <p>"Честно казано, състезанието мина трудно за мен. Видно можех да се представя и по-добре и да имам по-силен резултат. Аз обаче имам рана, която може би ми попречи, за да се справя още по-добре. Слаб ми е резултатът и, честно казано, не мога да се радвам. Можеше да бъде по-добре", заяви Ружди.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017371.jpg"/>
      </figure>
      <p>"Никога не съм се отказвал, въпреки раната, която имам. Продължаваме. Близките и треньорът са плътно до мен и ми помагат в трудните моменти. Честно казано – имах притеснения, че може и да не спечеля световната титла. Тренировките ми бяха много променливи – понякога се представях много добре, в друг случай – много зле. Днес явно се оказа, че не е моят ден"</p>
      <p>"Не се отказах – исках да спечеля, и това ми се отблагодари. Преди състезанието не мислех, че мога да стана световен шампион за трети път. Според времето и как се развие надпреварата, тогава вече имам ясни цели. Никога не съм казвал, че отивам за първо място или да спечеля. Просто отивам да се състезавам по най-добрия начин"</p>
      <p>"Веднага след като спечелих, аз си помислих, че можех да бъда още по-добър. Хубавото е, че станах вече трикратен световен шампион – това ме радва. Много съм щастлив. За това нещо дойдох. Хубаво е, че спечелих, обаче като резултат – не съм удовлетворен... Догодина, живот и здраве, очаквам най-голямото състезание – Параолимпиадата, а и европейското първенство. Там ще гледам да се представя по най-добрия начин", каза шампионът.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017373.jpg"/>
      </figure>
    </article>
  </body>
</html>