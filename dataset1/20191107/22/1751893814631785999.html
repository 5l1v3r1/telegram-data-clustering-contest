<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_08/pil-osservatorio-assolombarda-ricchezza-distribuzione-milano-terzo-redditi-minoranza-ricchi-poveri-84f79404-01f3-11ea-9239-aaac9df492cd.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Quanti sono i ricchi a Milano? Il 9% detiene un terzo dei redditi"/>
    <meta property="og:description" content="Il Pil corre, la disuguaglianza cresce. Aumenta il distacco rispetto al Paese, ma c’è il rischio che la forbice tra chi sta bene e chi sta male si allarghi a dismisura. Il sindaco Sala: «Patto per il lavoro e rivoluzione sociale»"/>
  </head>
  <body>
    <article>
      <h1>Quanti sono i ricchi a Milano? Il 9% detiene un terzo dei redditi</h1>
      <h2>Il Pil corre, la disuguaglianza cresce. Aumenta il distacco rispetto al Paese, ma c’è il rischio che la forbice tra chi sta bene e chi sta male si allarghi a dismisura. Il sindaco Sala: «Patto per il lavoro e rivoluzione sociale»</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Maurizio Giannattasio</a></address>
      <p>È la faccia in ombra, quella che del benessere vede solo l’immagine proiettata sul muro come nella caverna di Platone. È la Milano dai due volti tratteggiata dall’Osservatorio di Assolombarda e Comune. Quello luminoso dove il pil cittadino nel quinquennio raddoppia rispetto al resto d’Italia (9,7 per cento contro 4,6) e quello procapite supera i 49mila euro rispetto ai 26mila della media del Paese. E poi quello in ombra dove l’ondata di benessere si ferma a una fascia ristretta di popolazione, con il nove per cento delle persone che detengono oltre un terzo della ricchezza complessiva della città.</p>
      <figure>
        <img src="https://milano.corriere.it/methode_image/2019/11/08/Milano/Foto%20Milano%20-%20Trattate/metropoli-krp-u31506661900571og-656x492corriere-web-milano_192x144.jpg"/>
      </figure>
      <h4>
        <a href="https://milano.corriere.it/notizie/cronaca/19_novembre_08/distribuzione-ricchezza-milano-699968e4-01f4-11ea-9239-aaac9df492cd.shtml">GUARDA IL GRAFICO</a>
      </h4>
      <h4>
        <a href="https://milano.corriere.it/notizie/cronaca/19_novembre_08/distribuzione-ricchezza-milano-699968e4-01f4-11ea-9239-aaac9df492cd.shtml">La distribuzione della ricchezza a Milano</a>
      </h4>
      <p><b>È la stessa medaglia. Più crescono l’attrattività di una città</b>, la competitività, la reputazione, più c’è il rischio che la società si polarizzi e la forbice tra chi sta bene e chi sta male si allarghi a dismisura. Da qui l’esigenza di intervenire per cercare, se non di raddrizzare, di governare certe storture della grande crescita che ha avuto la città in questi ultimi anni.</p>
      <p><b>Lo dice il sindaco Beppe Sala:</b> «Sono contento di aver portato a termine in maniera decisiva l’obiettivo di aprire Milano all’internazionalità, ma ora è il momento di dedicarsi a chi ha goduto di meno. Questo beneficio deve essere il più condiviso possibile». La definisce «una rivoluzione sociale» che deve partire da Milano e da una questione fondamentale: il lavoro, quello precario «dei 3mila ragazzi in bicicletta che ci portano il cibo a casa», quello malpagato, quello senza protezioni o ancora il lavoro che non c’è visto che il 24 per cento dei giovani è disoccupato. «Come Milano abbiamo il dovere di avviare la riflessione e fare della città un laboratorio di cambiamento». Proposta subito accolta dal presidente di Assolombarda, Carlo Bonomi, che se da un lato rivendica la forza del sistema produttivo milanese dall’altro individua la strada da seguire: «Per porsi come esempio per la crescita dell’intero Paese, deve costruire uno sviluppo inclusivo e sostenibile che coniughi la dimensione ambientale ed economica con quella sociale. Milano deve essere un grande laboratorio che coniughi competitività, collaborazione e solidarietà». Un «patto» che caratterizzerà l’ultima parte del mandato di Sala in collaborazione con Assolombarda e possibilmente con la Camera di Commercio.</p>
      <p><b>Torniamo ai dati dell’Osservatorio che ha messo Milano a confronto</b> sia con realtà europee paragonabili (Monaco, Barcellona, Stoccarda, Lione) sia con i top player (Parigi, Londra New York, Tokyo). Milano, conosciuta come città universitaria, risulta terza per attrazione di talenti, dopo Monaco e Barcellona. L’obiettivo è quello di lavorare sulla capacità di attrarre studenti stranieri e di aggiudicarsi i finanziamenti europei. La città mantiene la terza posizione anche relativamente all’attrazione di turisti anche se nell’ultimo anno ha registrato una crescita superiore a quella delle altre città (più 8,7) e ha superato stabilmente il picco raggiunto con Expo.</p>
      <p><b>Un secondo punto fondamentale è la capacità di attrarre imprese e capitali. </b>Il capoluogo lombardo riconquista la prima posizione sorpassando Monaco grazie a un incremento nel numero di imprese a proprietà estera attive sul territorio (circa 10.700). Altissima anche la percentuale di multinazionali estere che hanno trovato sede a Milano: 4.600 delle 14.000 localizzate in Italia. Oltre a 91 grandi imprese con un fatturato annuo superiore al miliardo di euro. Milano è anche la porta d’ingresso degli investimenti esteri in Italia pari al 34 per cento. Milano gode, inoltre, di un’ottima reputazione: la più alta tra le città considerate. Il punto di maggior forza è il suo sistema produttivo manifatturiero dover la città mantiene la prima posizione, davanti a Monaco e Stoccarda: due città dalla grande tradizione industriale.</p>
    </article>
  </body>
</html>