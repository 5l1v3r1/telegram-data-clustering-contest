<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_08/salazar-mi-diceva-o-dimagrisci-o-non-corri-piu-quando-peso-diventa-l-incubo-un-atleta-37ea5e90-0242-11ea-9239-aaac9df492cd.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="«Salazar mi diceva: o dimagrisci o non corri più»: Mary Cain e l’atletica, dal sogno all’incubo"/>
    <meta property="og:description" content="La testimonianza di Mary Cain, ex fenomeno del mezzofondo Usa al New York Times: «Abusi sul piano fisico e su quello emotivo. Sistema disegnato dal celebre coach Salazar e supportato dal Nike Project»"/>
  </head>
  <body>
    <article>
      <h1>«Salazar mi diceva: o dimagrisci o non corri più»: Mary Cain e l’atletica, dal sogno all’incubo</h1>
      <h2>La testimonianza al New York Times di Mary Cain, ex fenomeno del mezzofondo Usa: «Abusi sul piano fisico e su quello emotivo. Sistema disegnato da Salazar e supportato dal Nike Project»</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Marco Bonarrigo</a></address>
      <p>«Ero la più veloce ragazza degli Stati Uniti, ho stabilito svariati record americani nell’atletica leggera su pista. A 16 anni ricevetti una telefonata di Alberto Salazar: lui che era il più famoso allenatore di atletica leggera al mondo mi disse che ero l’atleta più dotata che avesse mai conosciuto. Ho lasciato la squadra del college per allenarmi a tempo pieno con lui al Nike Project dove c’erano alcuni dei migliori atleti del mondo. Io unica donna. Era un sogno che diventava realtà. Sono andata da Nike perchè volevo essere la migliore atleta di sempre. Invece sono stata vittima di abusi sul piano fisico e su quello emotivo da parte di un sistema disegnato da Alberto e supportato da Nike».</p>
      <p><b>Mary Cain, newyorkese, ha soltanto 23 anni ma è già una ex atleta</b>. A 17 era considerata un fenomeno assoluto del mezzofondo, lei capace di arrivare decima assoluta ai mondiali di Mosca sui 1500 metri e di correre gli 800 metri in meno di due minuti. La testimonianza di Mary giovedì sul New York Times è una pietra tombale sul passato già compromesso del celebre coach-alchimista Alberto Salazar (già in guai pesanti per i suoi “esperimenti” farmacologici sugli atleti che gli sono appena costati quattro anni di squalifica) e sul Nike Project di Portland, vera fabbrica di primatisti del mondo e campioni olimpici (su tutti l’inglese Mo Farah, uno dei più titolati fondisti di sempre: l’agenzia antidoping ha annunciato la rianalisi di tutti i suo campioni biologici) chiuso in fretta e fuori dal marchio statunitense a fine ottobre.</p>
      <p><b>In un video</b><b><a href="https://www.nytimes.com/2019/11/07/opinion/nike-running-mary-cain.html"> ad alto contenuto emotivo</a></b><b>, Mary Cain spiega </b>come il suo sogno in due anni si sia trasformato in un incubo. Salazar aveva un solo, maniacale obbiettivo: farle perdere peso, libbra su libbra. Svergognandola davanti ai compagni di allenamento, cercando di convincerla ad assumere pillole anticoncezionali e diuretici. Cain rivela di essere arrivata a compiere atti di autolesionismo. Salvata dai suoi genitori, ha abbandonato l’atletica: il coraggio di svelare i suoi incubi l’ha avuto solo dopo la bufera che ha investito il Nike Project e addirittura portato alle dimissioni di Mark Parker, Ceo di Nike. Sulle dichiarazioni di Cain, Nike ha annunciato di aver aperto un’inchiesta.</p>
      <p><b>Di abusi, molestie e pressioni dei coach per la perdita di peso</b> nelle atlete si è discusso molto negli ultimi anni. Tra i protagonisti il super coach australiano Shane Sutton, guru indiscusso del ciclismo inglese. Nel 2017 Sutton ha lasciato la plurivittoriosa Nazionale britannica dopo le accuse (portate avanti tramite<a href="https://www.bbc.com/sport/cycling/36153485"> la Bbc</a>) di Jessica Varnish, a cui il coach rivolgeva sistematicamente offese pesanti riferite al peso. Dopo l’esplosione dello scandalo Sutton è diventato tecnico della (più tollerante) Nazionale cinese. Accuse analoghe (in questo caso con evidenze di molestie sessuali) anche nel ciclismo polacco (a livello di Nazionale) e in quello olandese, a livello di club.</p>
      <p><b>Nel mese di ottobre in Italia la polemica è scoppiata </b>a seguito delle accuse dell’ex direttore tecnico delle Nazionali Silvio Martinello e dell’ex ciclista <a href="https://www.corriere.it/sport/19_ottobre_10/molestie-ciclismo-rosa-coni-pronto-intervenire-se-federazione-non-indaghera-fondo-3eff680a-eb9b-11e9-8467-215634c3e34d.shtml">Maila Andreotti</a>: sotto inchiesta i comportamenti <a href="https://milano.corriere.it/notizie/cronaca/19_ottobre_11/maila-andreotti-il-ct-salvoldi-diceva-lascia-porta-aperta-se-ero-svestita-entrava-stesso-72841c1c-eb8b-11e9-8467-215634c3e34d.shtml">dello staff azzurro </a>durante le trasferte. Inchiesta però rapidamente archiviata dalla Procura interna della Federciclismo. In tutti i casi citati (quello italiano compreso) le atlete coinvolte lamentano la totale assenza di personale femminile negli staff tecnici: non un direttore sportivo, un meccanico, un massaggiatore o un medico donna che possa fungere anche da «elemento di tutela e garanzia».</p>
    </article>
  </body>
</html>