<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/07/novyna/ekonomika/zelenskyj-zustrivsya-holovamy-tyutyunovyx-kompanij"/>
    <meta property="og:site_name" content="Слово і Діло"/>
    <meta property="article:published_time" content="2019-11-07T22:22:01+00:00"/>
    <meta property="og:title" content="Зеленський зустрівся з головами тютюнових компаній"/>
    <meta property="og:description" content="Президент України Володимир Зеленський в четвер, 7 листопада, провів зустріч із найбільшими виробниками тютюнових виробів в Україні."/>
  </head>
  <body>
    <article>
      <h1>Зеленський зустрівся з головами тютюнових компаній</h1>
      <address>
        <time datetime="2019-11-07T22:22:01+00:00">07 Nov 2019, 22:22</time>
      </address>
      <p>
        <b>Президент України <a href="https://www.slovoidilo.ua/persony/zelenskyi-volodymyr-oleksandrovych">Володимир Зеленський</a> в четвер, 7 листопада, провів зустріч із найбільшими виробниками тютюнових виробів в Україні.</b>
      </p>
      <p>Учасники обговорили ситуацію на ринку, зокрема, інформацію про можливе перенесення хед-офісів компаній і зупинки роботи деяких тютюнових виробників, повідомляє Офіс Президента.</p>
      <p>«<i>Для нас важливим є зростання інвестицій в економіку України, оскільки це - збільшення кількості робочих місць і податкових надходжень</i>», - зазначив Глава держави.</p>
      <p>Президент підкреслив, що тютюнові компанії є одними з найбільших платників податків, і податкові надходження зростають: за дев'ять місяців поточного року відрахування до бюджету збільшилися на 7,5% - майже до 30,5 млрд грн.</p>
      <p>Глава держави підкреслив, що для України важливим є питання поліпшення бізнес-клімату та забезпечення прогнозованості державної політики і регулювання ринків. Також, за його словами, в пріоритеті - боротьба з монополіями і побудова конкурентних ринків.</p>
      <p>Зеленський відзначив зацікавленість у нарощуванні експорту тютюнових виробів, виготовлених в Україні.</p>
      <p>Крім того, був зроблений акцент на необхідності вирішення проблеми тіньового ринку тютюнових виробів.</p>
      <p>У зустрічі взяли участь представники Бритіш Американ Тобакко, Філіп Морріс Україна, Джей Ті Ай і Імперіал Тобакко, виконавчий директор Європейської бізнес-асоціації (ЄБА) Анна Дерев'янко, а також міністр розвитку економіки, торгівлі і сільського господарства Тимофій Милованов, міністр фінансів Оксана Маркарова, голова Державної податкової служби України Сергій Верланов, голова Антимонопольного комітету Юрій Терентьєв і голова комітету Верховної Ради з питань фінансів, податкової та митної політики Данило Гетманцев.</p>
      <p>У вересні <a href="https://www.slovoidilo.ua/2019/09/03/novyna/ekonomika/holova-podatkovoyi-poperedyv-pro-perevirky-vyrobnykiv-tyutyunovyx-vyrobiv">голова Податкової пояснив</a>, що за перше півріччя 2019 року невиконання акцизних зборів по Україні становить 8,8 млрд грн, і велика частина цього боргу припадає на акциз тютюнових виробів.</p>
      <p>Нагадаємо, <a href="https://www.slovoidilo.ua/2019/05/05/novyna/finansy/nbu-dav-prohnoz-zrostannya-czin-alkohol-ta-syharety">НБУ дав прогноз зростання цін на алкоголь і сигарети</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/03/novyna/ekonomika/holova-podatkovoyi-poperedyv-pro-perevirky-vyrobnykiv-tyutyunovyx-vyrobiv"/>
        <a href="https://www.slovoidilo.ua/2019/07/15/novyna/suspilstvo/moz-proponuye-zminyty-dyzajn-pachok-syharet"/>
        <a href="https://www.slovoidilo.ua/2019/05/14/novyna/suspilstvo/miscya-palinnya-deputaty-vidmovylysya-rozshyryty-perelik-miscz-zaboroneni-cyharky"/>
        <a href="https://www.slovoidilo.ua/2019/06/22/novyna/suspilstvo/fiskalna-sluzhba-vyluchyla-kontrafaktni-syharety-39-mln"/>
        <a href="https://www.slovoidilo.ua/2019/05/14/novyna/suspilstvo/odeskij-oblasti-vyluchyly-kontrabandni-syharety-22-mln"/>
        <a href="https://www.slovoidilo.ua/2019/05/05/novyna/finansy/nbu-dav-prohnoz-zrostannya-czin-alkohol-ta-syharety"/>
      </related>
    </article>
  </body>
</html>