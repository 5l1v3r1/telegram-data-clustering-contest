<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/zelenskiy-zustrivsya-z-predstavnikami-naybilshih-virobnikiv-tyutyunovih-virobiv-v-ukrayini-328865_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T22:24:00+00:00"/>
    <meta property="og:title" content="Зеленський зустрівся з представниками найбільших виробників тютюнових виробів в Україні"/>
    <meta property="og:description" content="Було, крім іншого, зроблено акцент на необхідності вирішення проблеми тіньового ринку тютюнових виробів"/>
  </head>
  <body>
    <article>
      <h1>Зеленський зустрівся з представниками найбільших виробників тютюнових виробів в Україні</h1>
      <h2>Було, крім іншого, зроблено акцент на необхідності вирішення проблеми тіньового ринку тютюнових виробів</h2>
      <address>
        <time datetime="2019-11-07T22:24:00+00:00">07 Nov 2019, 22:24</time>
      </address>
      <p>Президент України Володимир Зеленський зустрівся з найбільшими виробниками тютюнових виробів в Україні. Учасники обговорили ситуацію на ринку, зокрема, інформацію про можливе перенесення хед-офісів компаній і зупинку роботи деяких тютюнових виробників, свідчить повідомлення Офісу Президента.</p>
      <p>Цьому передували деякі події, які спричинили напругу відносин між найбільшими платниками податків України - виробниками тютюнових виробів та державними органами через, як вважається, активний наступ на компанії.</p>
      <p>Як відомо, світові тютюнові компанії "Філіп Морріс Україна", "Брітіш Американ Тобакко Україна", JTI та "Імперіал Тобакко" пригрозили скороченням виробництва і можливим закриттям фабрик в Україні через запровадження фіксованої маржі для оптових і роздрібних торговців сигаретами. Деякі вже навіть приступили до дій в цьому напрямку.</p>
      <p>На цьому тлі мільярдні штрафи на адресу компаній також стали виглядати віхами війни між державою та тютюновими виробниками. Трохи раніше <b><a href="https://dt.ua/ECONOMICS/u-dtek-prokomentuvali-rozsliduvannya-amku-325533_.html">Антимонопольний комітет України</a></b>оштрафував виробників тютюнових виробів "Філіп Морріс", "Джей Ті", "Імперіал Тобакко", "Брітіш Американ Тобакко", "Прилуки", а також реалізатора "Тедіс" на загальну суму 6,5 млрд. грн. за антиконкурентні узгоджені дії.</p>
      <p>Сьогодні, 7 листопада, відбулася зустріч президента Зеленського та інвесторів.</p>
      <p>"Для нас важливе зростання інвестицій в економіку України, бо це — збільшення кількості робочих місць і податкових надходжень", — зазначив Глава держави.</p>
      <p>Президент наголосив, що тютюнові компанії є одними з найбільших платників податків, і податкові надходження зростають: за 9 місяців поточного року відрахування до бюджету збільшилися на 7,5% — майже до 30,5 млрд грн.</p>
      <p>Глава держави підкреслив, що для України є важливим питання покращення бізнес-клімату та забезпечення прогнозованості державної політики й регулювання ринків. Також, за його словами, у пріоритеті — боротьба з монополіями та побудова конкурентних ринків.</p>
      <p>Зеленський відзначив зацікавленість у нарощуванні експорту тютюнових виробів, виготовлених в Україні.</p>
      <p>Крім того, було зроблено акцент на необхідності вирішення проблеми тіньового ринку тютюнових виробів.</p>
      <p>У зустрічі взяли участь представники "Бритіш Американ Тобакко", "Філіп Морріс Україна", "Джей Ті Ай" та "Імперіал Тобакко", виконавчий директор Європейської бізнес-асоціації (ЄБА) Анна Дерев'янко, а також міністр розвитку економіки, торгівлі та сільського господарства Тимофій Милованов, міністр фінансів Оксана Маркарова, голова Державної податкової служби України Сергій Верланов, голова Антимонопольного комітету Юрій Терентьєв та голова Комітету Верховної Ради з питань фінансів, податкової та митної політики Данило Гетманцев.</p>
      <p>Дистрибуційна компанія "Тедіс Україна" і тютюнові виробники <b><a href="https://dt.ua/ECONOMICS/mizhnarodni-tyutyunovi-kompaniyi-i-distrib-yutor-tedis-ukrayina-oskarzhat-rishennya-amku-v-sudi-325958_.html">оскаржуватимуть рішення Антимонопольного комітету</a></b> України (АМКУ) про <a href="https://dt.ua/ECONOMICS/velikih-virobnikiv-cigarok-oshtrafuvali-za-uchast-v-karteli-325925_.html"><b>штраф у 6,5 млрд грн за антиконкурентні узгоджені дії</b></a>.</p>
      <p>У "Тедіс Україна" вважають, що рішення АМКУ ухвалено з порушенням вимог чинного законодавства, "без наявної доказової бази та з надуманих підстав".</p>
      <p>"Компанія працювала і продовжує працювати виключно в межах законодавчого поля. "Тедіс Україна" не згодна з рішенням АМКУ і оскаржуватиме його згідно з чинним законодавством", - зазначають у компанії.</p>
      <p>У свою чергу в компанії-виробнику "JTI Україна" наголосили, що очікують від АМКУ тексту рішення, та висловили готовність обстоювати свою позицію в суді.</p>
      <p>"Ми не згодні з рішенням і будемо оскаржувати його в суді. "JTI Україна" завжди провадить і провадитиме свою діяльність у повній відповідності із законодавством України", - зазначили в прес-службі компанії.</p>
      <p>У "Бритіш Американ Тобакко" також вбачають вагомі підстави для оскарження рішення АМКУ.</p>
      <p>"Ми розчаровані рішенням, яке ухвалив Антимонопольний комітет України. "Бритіш Американ Тобакко" працює в Україні понад 25 років і протягом усього цього часу діяла в повній відповідності до законодавства України. Тому "Бритіш Американ Тобакко Україна" не згодна з цим рішенням і вважає, що є вагомі підстави для його оскарження. Ми розглянемо деталі рішення і плануємо оскаржити рішення в передбачені законодавством України терміни та спосіб", - заявили в компанії.</p>
      <p>Компанія Imperial Tobacco в Україні також не згодна з рішенням АМКУ і вважає його таким, що суперечить здоровому глузду та законодавству країни. У компанії зазначають, що протягом 2008-2010 рр. АМКУ надавав дозволи на концентрацію ТОВ "Тедіс Україна" і відповідне придбання ключових компаній-дистриб'юторів, що були на той час на ринку. Ці дозволи на концентрацію, на думку Imperial Tobacco, були чітким меседжем для про повну відповідність процесу утворення основного дистриб'ютора на ринку нормам антимонопольного законодавства України.</p>
      <p>"Фактично АМКУ власноруч створив ситуацію, в якій пізніше звинуватив міжнародні компанії-виробники, зокрема Imperial Tobacco в Україні", - зауважили в компанії.</p>
      <p>"Ми звертатимемося в судові інстанції з позовом про наш захист і скасування рішення АМКУ як такого, яке було ухвалено без жодних юридичних підстав і не відповідає реальній ситуації на ринку", - заявили в Imperial Tobacco.</p>
      <p>У свою чергу "Філіп Морріс Україна" переконана, що обвинувачення комітету є безпідставними.</p>
      <p>"Компанія "Філіп Морріс Україна" працює виключно у рамках закону. Ми впевнені у своїй правоті та захищатимемо свої інтереси і ділову репутацію тими правовими способами, які нам надає закон", - зазначили в прес-службі тютюнової компанії.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy51bm4uY29tLnVhLw==">УНН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>