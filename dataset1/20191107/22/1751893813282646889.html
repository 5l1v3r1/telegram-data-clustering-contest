<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_08/mangiare-meno-vivere-piu-lungo-ora-vi-spiego-perche-84f9c49e-022b-11ea-9239-aaac9df492cd.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Guido Kroemer: «Mangiare di meno per vivere più a lungo. Ora vi spiego perché»"/>
    <meta property="og:description" content="Al biologo tedesco Guido Kroemer è andato il Premio Internazionale «Lombardia è ricerca» da 1 milione di euro, il 70 per cento del quale sarà investito in istituti di eccellenza lombardi. Ci sono però anche fattori socio-economici, cultura e allenamento mentale a determinare la nostra capacità di vivere sani più a lungo"/>
  </head>
  <body>
    <article>
      <h1>Guido Kroemer: «Mangiare di meno per vivere più a lungo. Ora vi spiego perché»</h1>
      <h2>Al biologo tedesco è andato il Premio Internazionale «Lombardia è ricerca» da 1 milione di euro, il 70 per cento del quale sarà investito in istituti di eccellenza lombardi. Ci sono però anche fattori socio-economici, cultura e allenamento mentale a determinare la nostra capacità di vivere sani più a lungo</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Stefania Chiale</a></address>
      <p><b>C’è spazio anche per </b><b><b>La peste </b></b><b>di Albert Camus e </b><b><b>La Divina Commedia </b></b>di Dante Alighieri tra i consigli per vivere sani più a lungo del biologo cellulare Guido Kroemer. A lui è andato il Premio Internazionale “Lombardia è ricerca”,<a href="https://milano.corriere.it/notizie/cronaca/19_settembre_06/professor-guido-kroemer-longevita-mangiare-meno-cellule-spazzine-premio-lombardia-ricerca-9b51dd72-d066-11e9-8131-97070fbdc37a.shtml"> il riconoscimento che da tre anni individua e assegna un milione di euro alla migliore scoperta scientifica nell’ambito delle Scienze della Vita</a>. E promuove lo scambio tra i più accreditati ricercatori internazionali e i centri di eccellenza lombardi, dove verrà investito il 70 per cento della cifra per proseguire la ricerca. Il professore è stato premiato venerdì al Teatro alla Scala di Milano dal Presidente della Regione Lombardia Attilio Fontana e dal vice presidente Fabrizio Sala. Presenti, tra gli altri, il neurobiologo Stefano Mancuso e Paolo Veronesi, presidente della Fondazione Umberto Veronesi, a cui il premio e la giornata sono dedicati.</p>
      <slideshow>
        <figure>
          <img src="https://images2-milano.corriereobjects.it/methode_image/2019/11/09/Milano/Foto%20Gallery%20-%20Trattate/14081821_ori_crop_MASTER__noscale__MGTHUMB-INTERNA.jpg"/>
          <figcaption>Guido Kroemer riceve il premio «Lombardia è Ricerca»</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/09/Milano/Foto%20Gallery/14081825-0012_MGTHUMB-INTERNA.jpg"/>
          <figcaption>Guido Kroemer riceve il premio «Lombardia è Ricerca»</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/09/Milano/Foto%20Gallery/14082176_MGTHUMB-INTERNA.jpg"/>
          <figcaption>Guido Kroemer riceve il premio «Lombardia è Ricerca»</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/09/Milano/Foto%20Gallery/14083554_MGTHUMB-INTERNA.jpg"/>
          <figcaption>Guido Kroemer riceve il premio «Lombardia è Ricerca»</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/09/Milano/Foto%20Gallery/14083564_MGTHUMB-INTERNA.jpg"/>
          <figcaption>Guido Kroemer riceve il premio «Lombardia è Ricerca»</figcaption>
        </figure>
        <figcaption>Guido Kroemer riceve il premio «Lombardia è Ricerca»</figcaption>
      </slideshow>
      <p><b>Nato in Germania</b>, di nazionalità austriaca e spagnola, professore alla Facoltà di Medicina dell’Università di Paris Descartes e direttore del team di ricerca «Apoptosis, Cancer and Immunity» del French Medical Research Council, Kroemer ha scoperto nella restrizione calorica (in grado di indurre l’autofagia) un fattore chiave per la longevità in salute. Il tema del premio promosso da Regione Lombardia quest’anno era appunto l’healthy aging. «L’aumento della longevità — ha spiegato il professor Kroemer — implica sempre l’induzione dell’autofagia», che è «un fenomeno cellulare di difesa, il meccanismo anti-invecchiamento più potente che esista nel nostro organismo». L’autofagia è infatti la capacità che hanno le cellule del nostro corpo di identificare al proprio interno «i rifiuti» e di eliminarli. Kroemer ha scoperto che questo meccanismo è uno dei segreti della longevità e ha individuato una serie di sostanze naturali o farmacologiche (i «caloric restriction mimetics», CRMs) capaci di indurlo. Combattendo di conseguenza l’invecchiamento cardiovascolare e rinforzando l’immunità antitumorale.</p>
      <figure>
        <img src="https://images2-milano.corriereobjects.it/methode_image/2019/11/08/Milano/Foto%20Milano%20-%20Trattate/14081907-0031-U430404068246506lG-U3150681634586KLC-593x443@Corriere-Web-Milano.jpg?v=201911081702"/>
        <figcaption>La presidente della Giuria del Premio Silvia Priori e Guido Kroemer</figcaption>
      </figure>
      <p><b>In un Paese come l’Italia</b>, dove l’aspettativa di vita ha raggiunto gli 80,8 anni per gli uomini e gli 85,2 per le donne, garantire una vecchiaia in salute dev’essere una priorità, dal punto di vista sociale oltreché economico. Sarebbe sbagliato tradurre la scoperta di Kroemer con l’assioma «mangiare meno per vivere più a lungo». Il ricercatore offre invece alcuni consigli pratici: «Innanzitutto, evitare comportamenti che conducono all’obesità, come l’assunzione di carboidrati eccessiva o il consumo di zuccheri. Dare priorità a comportamenti che stimolano l’autofagia: l’esercizio fisico quotidiano di almeno 30 minuti e un regime equilibrato composto principalmente da frutta, verdura, legumi e un po’ di pesce, evitando i dolci. Infine, può essere utile allungare l’intervallo tra i pasti, saltando saltuariamente il pranzo. Insomma: dimentichiamo lo stereotipo della nonna che rimpinza i nipoti confondendo l’amore con l’ingrassamento», conclude Kroemer di fronte al Teatro alla Scala gremito di gente e di tanti ragazzi delle scuole.</p>
      <p><b>Ci sono però anche fattori socio-economici </b>che possono determinare una longevità in salute. Si riscontrano nei due Paesi con il più alto tasso di longevità al mondo, il Giappone e l’Italia: «Sono società mediamente integrate — spiega il professore —. Dove invece aumenta la povertà e si allarga il divario tra ricchi e poveri, come nei Paesi anglosassoni, si abbassano le aspettative di vita». Cultura e allenamento mentale concludono la ricetta per mantenersi in salute e vivere più a lungo. A domanda sul palco posta dal giornalista del Corriere Massimo Sideri, Kroemer risponde con due consigli letterari: «La Peste di Albert Camus, perché ci ricorda il nostro dovere, come medici e come uomini, di lottare contro la morte anche se assurda. E poi consiglierei a tutti gli adulti di rileggere La Divina Commedia di Dante Alighieri, che ci ricorda la bellezza della parola e del pensiero e mostra l’insondabile profondità dell’animo umano».</p>
      <p><b>Kroemer ha annunciato che proseguirà </b>questa ricerca di portata mondiale presso l’Istituto Europeo Fibrosi Cistica Onlus di Milano e l’Istituto Europeo di Oncologia. «Siamo orgogliosi che questa scoperta avrà un futuro anche lombardo, in due istituti di eccellenza del nostro territorio», ha detto Fabrizio Sala, che ricorda come «la Regione sia specializzata nel campo life science: qui c’è il più importante centro di ricerca sul genoma a livello europeo». E annuncia il tema del Premio 2020: «La sostenibilità ambientale, sempre nel campo delle Scienze della Vita». All’innovazione e alla ricerca «la Regione dedica tanto impegno — spiega il governatore Attilio Fontana — affinché la Lombardia continui ad essere un punto di riferimento in Europa».</p>
      <p><b>Durante la mattinata</b>, sono stati chiamati sul palco anche gli studenti vincitori del Premio «Lombardia è ricerca» di Regione Lombardia dedicato alle scuole, promosso in collaborazione con l’Ufficio Scolastico Regionale. Prima classificata, la classe quarta del Liceo Scientifico Statale Galileo Galilei di Erba per il progetto della «soletta smart per l’healthy aging e la sicurezza degli anziani indipendenti»: una soletta che, utilizzando la tecnologia dell’IoT (Internet of Things), monitora l’attività dell’anziano, rileva eventuali cadute e invia automaticamente richieste d’aiuto tramite telefono e servizi di messaggistica. Secondi in classifica, gli studenti dell’Istituto aeronautico Locatelli di Bergamo: hanno inventato un’apparecchiatura che utilizza gli ultrasuoni per la dissipazione della nebbia . Al terzo posto si sono classificate due quinte informatica dell’ISIS C. Facchinetti di Castellanza (Varese): hanno realizzato un sistema che consente il monitoraggio continuo del livello, della portata e di altri parametri fisici del fiume Olona in un punto particolare del suo tragitto, per evitare esondazioni e gravi problemi ambientali.</p>
    </article>
  </body>
</html>