<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/07/michael-bloomberg-primarie-democratici-new-york-times/"/>
    <meta property="og:site_name" content="Il Post"/>
    <meta property="article:published_time" content="2019-11-07T22:48:12+00:00"/>
    <meta property="og:title" content="Il New York Times e il Wall Street Journal dicono che Michael Bloomberg si sta preparando a una sua possibile candidatura alle primarie presidenziali dei Democratici"/>
    <meta property="og:description" content="Secondo alcune fonti informate del New York Times e del Wall Street Journal, l'imprenditore e politico statunitense Michael Bloomberg, starebbe preparando una sua possibile candidatura alle primarie del Partito Democratico statunitense in vista delle elezioni presidenziali del 2020. Bloomberg è stato sindaco di New"/>
  </head>
  <body>
    <article>
      <h1>Il New York Times e il Wall Street Journal dicono che Michael Bloomberg si sta preparando a una sua possibile candidatura alle primarie presidenziali dei Democratici</h1>
      <address>
        <time datetime="2019-11-07T22:48:12+00:00">07 Nov 2019, 22:48</time>
      </address>
      <p>Secondo alcune fonti informate del <i>New York Times</i> e <a href="https://www.wsj.com/articles/michael-bloomberg-preparing-to-enter-2020-democratic-race-11573167459">del <i>Wall Street Journal</i></a>, l’imprenditore e politico statunitense Michael Bloomberg, <a href="https://www.nytimes.com/2019/11/07/us/politics/michael-bloomberg-president-2020.html">starebbe preparando</a> una sua possibile candidatura alle primarie del Partito Democratico statunitense in vista delle elezioni presidenziali del 2020.</p>
      <p>Bloomberg è stato sindaco di New York dal 2002 al 2013 e ha 77 anni, quattro in più di Trump. Era stato eletto sindaco come Repubblicano, ma nel 2007 aveva lasciato il Partito; nel 2018 si è registrato come Democratico. Negli ultimi anni si è molto dedicato ad attività filantropiche legate soprattutto alla lotta al riscaldamento globale e al contrasto della diffusione delle armi da fuoco.</p>
      <p>Si era già parlato di una sua possibile candidatura all’inizio dell’anno ma poi, a marzo, Bloomberg <a href="https://www.ilpost.it/2019/03/05/michael-bloomberg-stati-uniti/">aveva detto di aver rinunciato a candidarsi</a> perché sarebbe stato molto difficile per lui «vincere la candidatura per il Partito Democratico con così tanti candidati in campo». Da allora il numero di candidati alle primarie democratiche si è abbastanza ridotto. Se Bloomberg dovesse davvero candidarsi, potrebbe togliere consensi all’ex vicepresidente Joe Biden avendo, come lui, posizioni più centriste rispetto ad altri candidati e maggiori capacità di raccogliere fondi per una campagna elettorale.</p>
    </article>
  </body>
</html>