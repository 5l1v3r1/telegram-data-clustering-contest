<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/borisov-v-zheneva-es-ima-strategicheski-interes-ot-integracijata-na-stranite-ot-zapadnite-balkani.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T22:38:00+00:00"/>
    <meta property="og:title" content="Борисов в Женева: ЕС има стратегически интерес от интеграцията на страните от Западните Балкани"/>
    <meta property="og:description" content="Премиерът коментира и енергийната сигурност, свързаността и диверсификацията в региона"/>
  </head>
  <body>
    <article>
      <h1>Борисов в Женева: ЕС има стратегически интерес от интеграцията на страните от Западните Балкани</h1>
      <h2>Премиерът коментира и енергийната сигурност, свързаността и диверсификацията в региона</h2>
      <address><time datetime="2019-11-07T22:38:00+00:00">07 Nov 2019, 22:38</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Европейската перспектива за страните от Западните Балкани е двигател за реформи и сътрудничество. ЕС има стратегически интерес от интеграцията на региона. Това заяви премиерът Бойко Борисов в Женева по време на работна вечеря с участниците в лидерската среща, посветена на стратегическия диалог за Западните Балкани, съобщават от правителствената пресслужба. </p>
      <p>Премиерът изтъкна последователните усилия на България по темата, като специално акцентира върху огромната работа, свършена по време на Българското председателство на Съвета на ЕС, както и върху предстоящото председателство на Берлинския процес, което ще имаме съвместно с Република Северна Македония. </p>
      <p>„Необходимо е да развиваме модерна инфраструктура, дигитална свързаност и контактите между хората. Инвестициите в човешкия капитал и младите хора също са от изключително значение за бъдещето“, заяви министър-председателят Борисов.</p>
      <p>Премиерът акцентира върху разширяването на транс-европейската транспортна мрежа към региона и цялостното изграждане на Коридор No 8, който ще свърже Черно с Адриатическо море и така ще се  отключи потенциалният пазар от 18 милиона потребители в Западните Балкани.</p>
      <p>„Когато говорим за железопътни линии, магистрали и пристанища, трябва да говорим и за дигиталната инфраструктура, която ще ускори икономическия растеж и ще подобри живота на хората“, отбеляза още премиерът Борисов.</p>
      <p>Той изтъкна подкрепата на България за Дигиталната програма за Западните Балкани, по линия на която се отделят 30 милиона евро за изграждането на инфраструктура на широколентов достъп в региона.</p>
      <p>Министър-председателят добави, че за 2019 г. страната ни е отделила за региона 3.41 милиона лева като част от официалната помощ за развитие, а български оператори предоставят роуминг пакети за страните от Западните Балкани на единична цена до пет пъти по-ниска от тази, определена в Дигиталната програма.</p>
      <p>Като друга ключова тема за региона премиерът Борисов посочи енергийната сигурност, свързаността и диверсификацията. Министър-председателят специално акцентира върху работата на българското правителство по изграждането на междусистемната газова връзка между България и Гърция, както и по отношение на „Балкански поток“.</p>
      <p>„Трябва да използваме пълноценно времето до срещата на върха в Загреб и да продължим диалога и усилията по разширяването. Не бива да се обезкуражаваме, при толкова важен за бъдещето на ЕС въпрос като Западните Балкани. Заедно, трябва да бъдем решителни и целенасочени, да продължим да работим, докато целта не бъде постигната“, каза още министър-председателят Бойко Борисов. Той беше категоричен, че общата цел е в Европа да има стабилност, сигурност и просперитет.</p>
    </article>
  </body>
</html>