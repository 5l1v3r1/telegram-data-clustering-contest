<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/682953/dothike-se-dimosia-diavoulefsi-to-forologiko-nomoschedio-deite-po"/>
    <meta property="og:site_name" content="enikos.gr"/>
    <meta property="article:published_time" content="2019-11-07T22:09:00+00:00"/>
    <meta property="og:title" content="Δόθηκε σε δημόσια διαβούλευση το φορολογικό νομοσχέδιο - Δείτε ποιες ελαφρύνσεις φέρνει"/>
    <meta property="og:description" content="Το νομοσχέδιο προβλέπει εξαιρέσεις από την υποχρέωση πραγματοποίησης δαπανών με ηλεκτρονικά μέσα που να αντιστοιχούν..."/>
  </head>
  <body>
    <article>
      <h1>Δόθηκε σε δημόσια διαβούλευση το φορολογικό νομοσχέδιο - Δείτε ποιες ελαφρύνσεις φέρνει</h1>
      <address>
        <time datetime="2019-11-07T22:09:00+00:00">07 Nov 2019, 22:09</time>
      </address>
      <p>Το υπουργείο Οικονομικών έδωσε σε δημόσια ηλεκτρονική διαβούλευση το φορολογικό νομοσχέδιο, με τίτλο: «Φορολογική μεταρρύθμιση με αναπτυξιακή διάσταση για την Ελλάδα του αύριο».</p>
      <p>Πέραν των μειώσεων των φορολογικών συντελεστών που έχει εξαγγείλει η κυβέρνηση, με το νομοσχέδιο προβλέπονται εξαιρέσεις από την υποχρέωση πραγματοποίησης <a href="https://www.enikos.gr/economy/682672/sto-pragmatiko-eisodima-to-30-ton-e-apodeixeon-oi-vasikoi-axones-%CE%B4%CE%B1%CF%80%CE%B1%CE%BD%CF%8E%CE%BD">δαπανών</a> με ηλεκτρονικά μέσα που να αντιστοιχούν στο 30% του πραγματικού εισοδήματος των φορολογουμένων ( μισθωτών, συνταξιούχων, ελεύθερων επαγγελματιών και εισοδηματιών).</p>
      <p>Συγκεκριμένα, στον υπολογισμό του πραγματικού εισοδήματος δεν θα περιλαμβάνεται το ποσό της εισφοράς αλληλεγγύης, ενώ σε περίπτωση που έχουν πραγματοποιηθεί δαπάνες που αφορούν καταβολές φόρου εισοδήματος φυσικών προσώπων και ΕΝΦΙΑ, δανειακές υποχρεώσεις προς χρηματοπιστωτικά ιδρύματα και ενοίκια, οι οποίες υπερβαίνουν το 60% του πραγματικού εισοδήματος, το απαιτούμενο ποσοστό δαπανών περιορίζεται από το τριάντα τοις εκατό (30%) στο είκοσι τοις εκατό (20%). Στον φορολογούμενο, του οποίου έχει κατασχεθεί ο λογαριασμός, το όριο δαπανών περιορίζεται στις πέντε χιλιάδες ευρώ (5.000 €). Προβλέπονται, επίσης, εξαιρέσεις για φορολογούμενους που έχουν αντικειμενικές δυσκολίες χρήσης ηλεκτρονικών μέσων πληρωμής.</p>
      <p>Το νομοσχέδιο προβλέπει, εξ άλλου, τη μείωση από τα 500 στα 300 ευρώ του ορίου για τις συναλλαγές με μετρητά.</p>
      <p>
        <b>Η ανακοίνωση του υπουργείου Οικονομικών</b>
      </p>
      <p>Με το φορολογικό νομοσχέδιο η κυβέρνηση Κυριάκου Μητσοτάκη κάνει πράξη όσα είχε δεσμευθεί πριν από τις εκλογές της 7ης Ιουλίου. Για πρώτη φορά τα τελευταία χρόνια:</p>
      <p>μειώνονται μαζικά φόροι εισοδήματος για νοικοκυριά και επιχειρήσεις, αντί να αυξάνονται,</p>
      <p>επιβραβεύεται η επιχειρηματικότητα προς όφελος των εργαζομένων και της πραγματικής οικονομίας,</p>
      <p>αντιμετωπίζονται ευνοϊκά δράσεις εταιρικής κοινωνικής ευθύνης και παροχές υπέρ των εργαζομένων,</p>
      <p>προσελκύονται ξένοι επενδυτές στην Ελλάδα, αντί να διώχνονται, με κίνητρα να επενδύσουν στην Ελλάδα.</p>
      <p>Με λίγα λόγια, το φορολογικό νομοσχέδιο βάζει τα θεμέλια για την οικονομική αναγέννηση της Ελλάδας.</p>
      <p>Το Υπουργείο Οικονομικών θέτει από σήμερα 7 Νοεμβρίου 2019, ημέρα Πέμπτη, σε δημόσια ηλεκτρονική διαβούλευση, το σχέδιο νόμου με τίτλο: «Φορολογική μεταρρύθμιση με αναπτυξιακή διάσταση για την Ελλάδα του αύριο».</p>
      <p>Στο πλαίσιο αυτό καλείται να συμμετάσχει στη δημόσια διαβούλευση κάθε κοινωνικός και οικονομικός εταίρος, καθώς και κάθε ενδιαφερόμενος πολίτης, καταθέτοντας τις προτάσεις του για την όποια βελτίωση των διατάξεων του ανωτέρω νομοθετήματος. Η διαβούλευση θα διαρκέσει μέχρι τις 15.11.2019, ημέρα Παρασκευή και ώρα 08:00 π.μ.</p>
      <p>Α. Βασικό πυλώνα των εισηγούμενων διατάξεων αποτελεί η φορολογική ελάφρυνση των φυσικών προσώπων και των επιχειρήσεων που τα τελευταία έτη επιβαρύνθηκαν σημαντικά, με την υιοθέτηση ευνοϊκότερων φορολογικών συντελεστών. Οι κυριότερες φορολογικές ελαφρύνσεις περιλαμβάνουν:</p>
      <p>-Μείωση του συντελεστή φορολογίας των επιχειρήσεων από το 28% που είναι σήμερα στο 24% για το 2019, ενισχύοντας με αυτό τον τρόπο μικρές και μεγάλες επιχειρήσεις.</p>
      <p>-Καθιέρωση εισαγωγικού φορολογικού συντελεστή 9% για φυσικά πρόσωπα, ελεύθερους επαγγελματίες, αγρότες, μισθωτούς και συνταξιούχους, από 22% που είναι σήμερα. Με τη μείωση αυτή αναμένεται να ευνοηθούν όχι μόνο όσοι έχουν εισόδημα κάτω των 10.000 ευρώ, αλλά το σύνολο των φορολογουμένων, αφού το εισόδημά τους φορολογείται κλιμακωτά. Επιπλέον, μειώνονται κατά μία ποσοστιαία μονάδα και οι συντελεστές για τα υψηλότερα εισοδήματα.</p>
      <p>-Καθιέρωση χαμηλού φορολογικού συντελεστή 10% για τα αγροτικά συνεταιριστικά σχήματα.</p>
      <p>-Μείωση της προκαταβολής φόρου εισοδήματος στο 95% του φόρου που προκύπτει για τα Νομικά πρόσωπα (για το 2018).</p>
      <p>Επιπρόσθετα, αναπροσαρμόζονται οι μειώσεις από το φόρο εισοδήματος για τη διατήρηση του αφορολογήτου, εφαρμόζονται μειωμένοι συντελεστές ΦΠΑ για τη στήριξη ευπαθών ομάδων (βρεφική προστασία), καθώς και για την κοινωνική προστασία και αποκαθίστανται διαπιστωμένες ανισότητες σε βάρος ευπαθών κοινωνικών ομάδων, ήτοι:</p>
      <p>-Αύξηση του αφορολόγητου κατά 1.000 ευρώ για κάθε προστατευόμενο τέκνο, ανεξαρτήτως αριθμού αυτών.</p>
      <p>-Απαλλαγή από την εισφορά αλληλεγγύης όλων των ΑμεΑ με ποσοστό αναπηρίας άνω του 80% ανεξαρτήτως της μορφής της αναπηρίας.</p>
      <p>-Μείωση του ΦΠΑ για τα βρεφικά είδη από το 24% που είναι σήμερα στον μειωμένο συντελεστή 13%.</p>
      <p>-Μείωση του ΦΠΑ για τα κράνη των μοτοσικλετιστών και τα παιδικά καθίσματα από το 24% που είναι σήμερα στον μειωμένο συντελεστή 13%.</p>
      <p>Β. Συγκαταλέγονται σημαντικά κίνητρα για την προσέλκυση άμεσων ξένων κεφαλαίων και επενδύσεων.</p>
      <p>Με στόχο την προσέλκυση επενδύσεων, αποσαφηνίζεται και απλουστεύεται η νομοθεσία για τη φορολογική κατοικία ενώ παράλληλα θεσπίζεται εναλλακτικός τρόπος φορολόγησης των εισοδημάτων αλλοδαπής προέλευσης με πληρωμή ετήσιου κατ’ αποκοπή φόρου στις περιπτώσεις επενδύσεων άνω των 500.000 ευρώ.</p>
      <p>Περαιτέρω, μειώνεται ο συντελεστής φορολόγησης των μερισμάτων από 10% σε 5% και θεσπίζεται η υπό όρους απαλλαγή νομικών προσώπων που είναι φορολογικοί κάτοικοι Ελλάδας από το φόρο υπεραξίας μεταβίβασης τίτλων συμμετοχής.</p>
      <p>Επίσης, προβλέπεται απαλλαγή από το φόρο εισοδήματος και την εισφορά αλληλεγγύης των τόκων εταιρικών ομολόγων εισηγμένων σε οργανωμένη αγορά.</p>
      <p>Γ. Εισάγονται μέτρα για την επανεκκίνηση της οικονομίας σε σημαντικούς κλάδους με συνεισφορά στο ΑΕΠ της χώρας και που έχουν πληγεί ιδιαίτερα από την οικονομική κρίση. Ειδικότερα:</p>
      <p>-Αναστέλλεται η επιβολή ΦΠΑ στις οικοδομές με άδεια από 1-1-2006 και εφεξής και του φόρου υπεραξίας στη μεταβίβαση ακινήτων.</p>
      <p>-Εισάγονται κίνητρα για την πραγματοποίηση εργασιών που σχετίζονται με την ενεργειακή, λειτουργική και αισθητική αναβάθμιση κτιρίων, με τη χορήγηση έκπτωσης φόρου 40% για δαπάνες των σχετικών εργασιών.</p>
      <p>Δ. Εισάγονται φορολογικά μέτρα για την ενίσχυση της βιώσιμης ανάπτυξης, όπως :</p>
      <p>-Η εισαγωγή δέσμης μέτρων για την προώθηση χρήσης των μέσων μαζικής μεταφοράς και οχημάτων μηδενικών ή χαμηλών ρύπων, παρακολουθώντας βέλτιστες πρακτικές άλλων κρατών-μελών.</p>
      <p>-Η ενίσχυση της εταιρικής κοινωνικής ευθύνης και των παροχών στους εργαζόμενους, δίδοντας:</p>
      <p>Έκπτωση από τα ακαθάριστα έσοδα των επιχειρήσεων για τις δαπάνες που αφορούν σε δράσεις Εταιρικής Κοινωνικής Ευθύνης,</p>
      <p>Παροχή κινήτρων στις επιχειρήσεις προκειμένου να επιλέγουν την αγορά ή τη χρηματοδοτική μίσθωση οικολογικών αυτοκινήτων αντιρρυπαντικής τεχνολογίας, για τη χορήγησή τους στους εργαζομένους τους.</p>
      <p>Ε. Σημαντική παρέμβαση στην κατεύθυνση της διαφάνειας και του περιορισμού της φοροδιαφυγής είναι οι ρυθμίσεις για την επέκταση των ηλεκτρονικών συναλλαγών που περιλαμβάνουν:</p>
      <p>-Μείωση του ορίου από τα 500 στα 300 ευρώ για τις συναλλαγές με μετρητά. Οι αγορές άνω των 300 ευρώ πρέπει να πραγματοποιούνται με ηλεκτρονικές συναλλαγές.</p>
      <p>-Οι μισθωτοί, συνταξιούχοι, ελεύθεροι επαγγελματίες και εισοδηματίες θα πρέπει να πραγματοποιούν δαπάνες ίσες με το 30% του πραγματικού τους εισοδήματος με ηλεκτρονικά μέσα, με ποινή 22% επί της διαφοράς, σε περιπτώσεις που δεν επιτευχθεί το ανωτέρω όριο.</p>
      <p>Επιπρόσθετα ,θα πρέπει να σημειωθεί ότι πέραν των ανωτέρω:</p>
      <p>Στον υπολογισμό του πραγματικού εισοδήματος δεν περιλαμβάνεται το ποσό της εισφοράς αλληλεγγύης.</p>
      <p>Σε περίπτωση που έχουν πραγματοποιηθεί δαπάνες που αφορούν καταβολές φόρου εισοδήματος φυσικών προσώπων και ΕΝΦΙΑ, δανειακές υποχρεώσεις προς χρηματοπιστωτικά ιδρύματα και ενοίκια, οι οποίες υπερβαίνουν το 60% του πραγματικού εισοδήματος, το απαιτούμενο ποσοστό δαπανών περιορίζεται από το τριάντα τοις εκατό (30%) στο είκοσι τοις εκατό (20%).</p>
      <p>Στον φορολογούμενο του οποίου έχει κατασχεθεί ο λογαριασμός, το όριο δαπανών περιορίζεται στις πέντε χιλιάδες ευρώ (5.000 €).</p>
      <p>Προβλέπονται εξαιρέσεις για φορολογούμενους που έχουν αντικειμενικές δυσκολίες χρήσης ηλεκτρονικών μέσων πληρωμής.</p>
      <p>Τέλος, στο πλαίσιο ενίσχυσης της φορολογικής συμμόρφωσης προτείνονται τροποποιήσεις αναφορικά με τον εξωδικαστικό συμβιβασμό και αύξηση του αριθμού των δόσεων των υφιστάμενων ρυθμίσεων (πάγια ρύθμιση).</p>
      <p>Δεδομένης της σπουδαιότητας του παρόντος νομοσχεδίου για την ανάταξη της οικονομίας εντός του Μεσοπρόθεσμου Πλαισίου Δημοσιονομικής Στρατηγικής της Χώρας, το Υπουργείο Οικονομικών σας καλεί να συμμετάσχετε στη δημόσια ηλεκτρονική διαβούλευση, διατυπώνοντας τις απόψεις και τις παρατηρήσεις σας για τη βελτίωση των διατάξεων του παρόντος.</p>
      <p>Δείτε <a href="http://media.enikos.gr/data/files/682953_dc05fab5d6-a85d77d7d014b786.docx">εδώ</a>το φορολογικό νομοσχέδιο</p>
      <related>
        <h4>σχετικά άρθρα</h4>
        <a href="http://www.enikos.gr/economy/682672/sto-pragmatiko-eisodima-to-30-ton-e-apodeixeon-oi-vasikoi-axones-%0A%20%20%20%20%0A"/>
        <a href="http://www.enikos.gr/economy/682341/aftes-einai-oi-15-allages-stin-prostasia-tis-protis-katoikias-met%0A%20%20%20%20%0A"/>
        <a href="http://www.enikos.gr/economy/680847/antistrofi-metrisi-gia-tin-ypourgiki-apofasi-schetika-me-to-epido%0A%20%20%20%20%0A"/>
        <a href="http://www.enikos.gr/economy/680271/beite-edo-gia-na-deite-an-kerdisate-sti-forolotaria%0A%20%20%20%20%0A"/>
        <a href="http://www.enikos.gr/economy/679938/ypochreotiko-pos-gia-perissoteres-katigories-epangelmation-ti-exe%0A%20%20%20%20%0A"/>
        <a href="http://www.enikos.gr/economy/679506/to-schedio-tou-ypourgeiou-oikonomikon-ypochreotikes-oi-ilektronik%0A%20%20%20%20%0A"/>
        <a href="http://www.enikos.gr/economy/678430/merisma-138-ekat-evro-kai-se-epicheiriseis-poies-afora-kai-pos-th%0A%20%20%20%20%0A"/>
        <a href="http://www.enikos.gr/economy/677809/to-2020-i-nea-meiosi-tou-enfia-to-schedio-tou-ypourgeiou-oikonomi%0A%20%20%20%20%0A"/>
        <a href="http://www.enikos.gr/economy/677384/erchetai-nea-meiosi-tou-enfia-kai-to-2020-ti-schediazei-to-ypourg%0A%20%20%20%20%0A"/>
      </related>
    </article>
  </body>
</html>