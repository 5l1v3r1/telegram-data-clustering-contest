<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_08/questa-italia-non-mi-piace-cec5ee5a-0194-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Zucchero e il nuovo album «D.O.C.»: «Questa Italia non mi piace»"/>
    <meta property="og:description" content="Il bluesman pubblica un nuovo disco: «Pentola in ebollizione Spero che non scoppi davvero Non viviamo più tempi goliardici»"/>
  </head>
  <body>
    <article>
      <h1>Zucchero e il nuovo album «D.O.C.»: «Questa Italia non mi piace»</h1>
      <h2>Il bluesman pubblica un nuovo disco: «Pentola in ebollizione Spero che non scoppi davvero Non viviamo più tempi goliardici»</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Andrea Laffranchi</a></address>
      <p>«Basta con i doppi sensi da bar e osteria. In questo disco c’è un ritorno all’impegno civile che rispecchia la mia vita privata e alla genuinità». Zucchero presenta così lo spirito del suo nuovo album «D.O.C.».</p>
      <p>«Vittime del cool» se la prende con la scarsa autenticità che vede, con il fatto che nessuno «sembri com’è». Colpa dei social?</p>
      <p>«Non solo... Vedo ovunque gente che si atteggia da star. Non ne vedo il bisogno. Sarà un pensiero romantico, ma vorrei che la gente si manifestasse per come è veramente. Questo mi intristisce. Vedo politici con bracciali, collane, anelli su tutte le dita, come se fossero delle rockstar. Mi viene voglia di mettermi la giacca...».</p>
      <p>A proposito di politici, in «Badaboom (Bel Paese)» si rivolge a un disastro, un poco di buono che si mangia tutto... Conte? Salvini? Zingaretti? A chi è diretto il «non ti perdono»?</p>
      <p>«Siamo il Bel Paese per quello che ha fatto chi è venuto prima di noi e ci ha dato cultura, arte, buon cibo... Ce l’ho con i governi ma non solo gli ultimi. Faccio ironia e sarcasmo su quello che vedo, le macchinazioni di palazzo, la corruzione, Mafia capitale, le coltellate alla schiena, i politici che si insultano in tv. Siamo una pentola in ebollizione e spero non scoppi veramente il badaboom del titolo».</p>
      <p>I tempi sospettosi sono anche quelli della scorta a Liliana Segre e dei buu ai calciatori di colore?</p>
      <p>«Ho sempre suonato con musicisti di colore. È impensabile e ingiustificabile offendere qualcuno per la razza. Come è assurdo che ci siano reminiscenze fasciste o naziste: è una storia da bruciare, seppellire e dimenticare».</p>
      <p>
        <b>Non le viene voglia di scrivere una canzone su questo?</b>
      </p>
      <p>«Il mio mestiere è trasmettere sentimenti e vibrazioni, non parlare di politica. Qualche volta l’ho fatto, ma ho la sensazione che non venga recepito. Live Aid, concerti per la cancellazione del debito dei Paesi emergenti... ho partecipato a molti di questi eventi ma poi non è successo nulla».</p>
      <p>Pessimista?</p>
      <p>«I tempi che stiamo attraversando non sono goliardici e sereni. Sono preoccupato. Però mi sono accorto che in ogni canzone c’era una luce, un’inizio di redenzione».</p>
      <p>
        <b>«Tempo al tempo», scritta con De Gregori, recita «così in cielo come dai noi/ sai che ti sto cercando»... La conversione di Zucchero?</b>
      </p>
      <p>«Ho messo in dubbio qualcosa del mio essere un ateo incallito. Non parlo del Dio dei cristiani, ma di qualcosa di più grande, che potrebbe anche essere lo spirito di mia nonna. Non sono ancora al “pentiti peccatore” ma al “non si mai” sono arrivato».</p>
      <p>Il disco si chiama «D.O.C.». Come lo ha scelto?</p>
      <p>«La scelta del titolo mi ha fatto tribolare. Ho pensato di chiamarlo “Suspicious Times”, tempi sospettosi proprio per il momento che stiamo vivendo. Poi ho pensato di non dare nessun titolo. E il giorno prima di stampare il disco, con i contadini della mia fattoria si parlava di coltivazioni bio, di denominazione di origine controllata e mi è venuto Doc. È una parola che va bene in tutto il mondo. E poi vuole anche dire disturbo ossessivo compulsivo, che, ironicamente, mi rappresenta. E rappresenta il disco, genuino come mi sento io».</p>
      <p>Nei suoni, a partire dal singolo «Freedom» scritta Rag’n’Bone Man, ha cercato nuove strade. Che percorso ha fatto?</p>
      <p>«Non volevo che questo disco suonasse come un seguito del precedente. La musica è cambiata velocemente, ho cercato di capire perché facendo ricerche sui nuovi suoni. Con il produttore Don Was (Rolling Stones, Dylan e altri ndr) abbiamo fatto la parte organica del disco, quindi abbiamo invitato giovani produttori che hanno lavorato a successi internazionali per inserire dell’elettronica calda. Mi sono rinnovato rimanendo me stesso».</p>
      <p>Nell’aprile del 2020 parte il tour mondiale dall’Australia. In Italia arriverà a settembre con 12 date all’Arena di Verona, ormai la sua seconda casa...</p>
      <p>«Quando nel 1990 Clapton mi volle come supporter per 12 date alla royal Albert Hall di Londra mi chiesi perchè avesse deciso di suonare solo in quella location. la risposta è che se la tua musica si sposa bene alla bellezza del posto, se si sente bene il suono, ne discende un vantaggio per l’artista e per il pubblico. Per l’anno prossimo saranno le uniche date in Italia, ma nel 2011 suonerò in altre città».</p>
      <p>© RIPRODUZIONE RISERVATA</p>
    </article>
  </body>
</html>