<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620404/%D9%87%D8%B4%D8%AF%D8%A7%D8%B1-%D8%B4%D9%85%D8%AE%D8%A7%D9%86%DB%8C-%D8%A8%D9%87-%D8%A7%D8%B1%D9%88%D9%BE%D8%A7-%D9%88-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T22:13:00+00:00"/>
    <meta property="og:title" content="هشدار شمخانی به اروپا و آمریکا"/>
    <meta property="og:description" content="دبیر شورای عالی امنیت ملی گفت: حقوق قانونی و منافع مردم ایران قابل معامله نیست و اگر آمریکا و کشورهای اروپایی رویه فعلی را با امید به عقب نشینی ایران ادامه دهند دستاوردی غیر از پشیمانی نخواهند داشت."/>
  </head>
  <body>
    <article>
      <h1>هشدار شمخانی به اروپا و آمریکا</h1>
      <address>
        <time datetime="2019-11-07T22:13:00+00:00">07 Nov 2019, 22:13</time>
      </address>
      <p>
        <i>دبیر شورای عالی امنیت ملی گفت: حقوق قانونی و منافع مردم ایران قابل معامله نیست و اگر آمریکا و کشورهای اروپایی رویه فعلی را با امید به عقب نشینی ایران ادامه دهند دستاوردی غیر از پشیمانی نخواهند داشت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دریابان علی شمخانی در هجدهمین همایش دادستان‌های کشور در مشهد افزود: اعتماد میان حاکمیت و مردم، لازمه پایداری امنیت ملی است و قوه قضاییه در ایجاد و تحکیم این اعتماد نقش مهم و منحصر به فرد دارد.</p>
      <p>وی اظهار داشت: استقلال قاضی و عدم تاثیر پذیری از جریانات و رویکردهای سیاسی، حزبی و بخشی از الزامات غیر قابل اجتناب و مهم فعالیت دستگاه قضایی است.</p>
      <figure>
        <img src="https://aftabnews.ir/files/fa/news/1398/8/16/356488_117.jpg"/>
      </figure>
      <p>به گزارش روز پنجشنبه روابط عمومی قوه قضاییه، وی گفت: سازمان بازرسی و دیوان عدالت اداری با حفظ اصول پویایی، دقت و سرعت عمل می‌توانند با پاسخگویی سریع به مطالبات مردم تضمین کننده حقوق شهروندی به عنوان یکی از ضرورت‌های افزایش اعتماد اجتماعی باشند.</p>
      <p>دبیر شورای عالی امنیت ملی بهترین الگو برای قوه قضاییه را نظام جامع علوی منطبق بر سیره نظری و عملی حضرت امام علی (ع) ذکر کرد و افزود: دادستان‌ها و قضات می‌توانند با تاسی به این الگوی موفق و ماندگار، عدالت قضایی را به معنای واقعی در جامعه اجرا کنند.</p>
      <p>وی مساوات در برابر قانون، فارغ از رنگ، نژاد، قبیله، پست، مقام، قدرت، شهرت و ثروت را از برجسته‌ترین اصول نظام قضایی علوی برشمرد و رعایت آن را تضمین کننده سلامت و صلابت قوه قضاییه برای ایجاد عدالت فراگیر در جامعه عنوان کرد.</p>
      <p>وی رمز موفقیت دستگاه‌های مسئول در کشور را هم افزایی و رویکرد شبکه‌ای در ارائه خدمات به مردم ذکر کرد و اظهار داشت: در شرایطی که اصلی‌ترین اولویت کشور حمایت از تولید ملی و کارآفرینان است قوه قضاییه می‌تواند با تامین امنیت سرمایه گذاران و تولید کنندگان واقعی، نقش تعیین کننده‌ای در تحقق برنامه‌های اجرایی کشور داشته باشد.</p>
      <p>شمخانی، با اشاره به انتخابات مجلس شورای اسلامی در اسفند ماه سال جاری، این رخداد مهم را نماد مردم سالاری در کشور و تولید کننده اقتدار ملی عنوان کرد و گفت: انتخابات منبع تولید قدرت در نظام اسلامی بوده و بر خلاف خواست معاندین که به دنبال تبدیل کردن این رخداد به تهدید علیه کشور هستند انتخابات آتی نیز با تحقق اصول امنیت، سلامت، رقابت و مشارکت با شکوهتر از همیشه برگزار خواهد شد.</p>
      <p>وی هدف آمریکا از پیگیری راهبرد فشار حداکثری را متزلزل کردن اراده و ایمان جبهه نیرومند و استکبارستیز مقاومت دانست و افزود: آمریکا با استفاده از ابزارهای نسل چهارم جنگ در تلاش است با ایجاد خستگی و فرسایش در ساختارها و ابزارهای قدرت کشورهای مستقل شرایط فروپاشی از درون را محقق کند.</p>
      <p>وی اظهار داشت: شرایط امروز در عراق و لبنان و تلاش آمریکا و هم‌پیمانان این کشور برای سوء استفاده از مطالبات اقتصادی و اجتماعی بر حق گروهی از شهروندان عراق و لبنان برای ایجاد ناامنی و بی ثباتی نیز براساس شاخص‌های نسل چهارم جنگ در حال پیگیری است.</p>
      <p>شمخانی گفت: با شناخت عمیقی که از مردم و نقش بی بدیل مرجعیت در عراق داریم، این سناریوی آمریکا و اذناب منطقه‌ای این کشور نیز مانند فتنه داعش با شکست مواجه خواهد شد.</p>
      <p>وی ثبات و امنیت مثال زدنی و آرامش بازار و پایداری اقتصادی در ایران را حاصل اجرای راهبرد مقاومت فعال دانست و ابراز امیدواری کرد با وحدت و انسجام ملی و هماهنگی و هم افزایی تمام قوا بتوانیم در ادامه مسیر، دشمن را از تداوم مسیر شکست خورده فشار حداکثری مایوس کرده و وادار به پذیرش حقوق قانونی مردم ایران کنیم.</p>
    </article>
  </body>
</html>