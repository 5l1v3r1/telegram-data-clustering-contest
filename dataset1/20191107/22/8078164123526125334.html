<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_08/mondiali-under-17-l-italia-quarti-contro-brasile-decisivo-oristanio-770f1f7c-01fa-11ea-9239-aaac9df492cd.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Mondiali under 17, l’Italia ai quarti contro il Brasile. Decisivo Oristanio"/>
    <meta property="og:description" content="Mai così avanti gli azzurrini da dieci anni: negli ottavi decide un gol del centrocampista nerazzurro. Ora super-sfida contro il Brasile"/>
  </head>
  <body>
    <article>
      <h1>Mondiali under 17, l’Italia ai quarti contro il Brasile. Decisivo Oristanio</h1>
      <h2>Non succedeva da 10 anni che gli azzurrini andassero così avanti nel campionato del mondo. A trascinarli è un talento dell’Inter</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Salvatore Riggio</a></address>
      <p>Non accadeva da 10 anni di vedere l’Italia Under 17 ai quarti di finale dei Mondiali di categoria. Decisiva la vittoria per 1-0 contro l’Ecuador grazie al calcio di punizione, una magia autentica che fa parte del suo repertorio tecnico, di Gaetano Oristanio, uno dei talenti dell’Inter impegnati in questa rassegna iridata.</p>
      <p><b>Il 17enne aveva già colpito, sempre su calcio piazzato</b>, poco più di un mese fa, a Barcellona, in Youth League con i nerazzurri in un match che poi era addirittura costata la panchina al catalano Victor Valdes. Adesso si è ripetuto in maglia azzurra con un tiro di 30 metri dando un effetto incredibile al pallone e beffando così Lopez, il portiere avversario.</p>
      <p><b>Una vittoria da archiviare in fretta perché</b><b> adesso i ragazzi del c.t. Carmine </b>Nunziata se la dovranno vedere con il Brasile padrone di casa, che ha eliminato il Cile in un derby tutto sudamericano (martedì 12 novembre, mezzanotte italiana). La nostra Nazionale multietnica continua il sogno. Rispetto all’ultimo match, quello perso contro il Paraguay per 2-1 a qualificazione già raggiunta, rientrano Udogie, Tongya e Gnonto, i nostri tre talenti di Verona, Juventus e Inter.</p>
      <p><b>Con l’Ecuador gioca la squadra titolare</b><b> e gli azzurrini hanno tutto un altro passo</b><b>.</b> Lottano, soffrono e segnano con Oristanio al 77’. Al 27’ del primo tempo l’Italia viene salvata dal Var: l’arbitro australiano Beath aveva fischiato un rigore contro gli azzurri per una lievissima spinta di Ruggeri su Cabezas, prima di cambiare idea dopo una review di quasi tre minuti. Festeggia la nostra Under 17, attesa ora dalla super sfida col Brasile.</p>
    </article>
  </body>
</html>