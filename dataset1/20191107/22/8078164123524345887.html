<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_08/helen-mirren-scambiata-la-fidanzata-keanu-reeves-ne-sono-lusingata-adorabile-dde1aa56-0215-11ea-a77a-ac46cbb83624.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Helen Mirren scambiata per la fidanzata di Keanu Reeves: «Ne sono lusingata, è adorabile»  "/>
    <meta property="og:description" content="Stessi capelli bianchi e occhi azzurri, ma l'attrice britannica ha 74 anni, ovvero quasi 30 in più dell'artista Alexandra Grant, il nuovo amore di Matrix"/>
  </head>
  <body>
    <article>
      <h1>Helen Mirren scambiata per la fidanzata di Keanu Reeves: «Ne sono lusingata, è adorabile»  </h1>
      <h2>Stessi capelli bianchi e occhi azzurri, ma l'attrice britannica ha 74 anni, ovvero quasi 30 in più dell'artista Alexandra Grant, il nuovo amore di Matrix</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Simona Marchetti</a></address>
      <p>Essere scambiate per una donna che ha 28 anni di meno lusingherebbe chiunque, a maggior ragione se la (presunta) sosia è anche la nuova fidanzata di Keanu Reeves, ovvero uno degli scapoli più ambiti di Hollywood. Questo almeno fino a sabato scorso, quando il 55enne attore si è presentato sul red carpet del LACMA Art and Film Gala di Los Angeles mano nella mano con l'artista Alexandra Grant, lasciando intendere che fra loro ci sia molto di più di una profonda amicizia.</p>
      <h4>La somiglianza</h4>
      <p>Insomma, i due stanno insieme (e pare anche da un pezzo) e se già di per sé questo è bastato a scatenare l'entusiastica reazione dei fan di Reeves (per decenni sempre abbottonatissimo sulla sua vita privata), <a href="https://twitter.com/Valkian24/status/1191654253774815232">a far ulteriormente salire l'eccitazione social</a> è stata la somiglianza fra la 46enne Grant ed Helen Mirren, che di anni ne ha invece 74, probabilmente a causa degli stessi capelli bianchi e occhi azzurri delle due donne.</p>
      <h4>«Ne sono lusingata</h4>
      <p>«Ho visto i paragoni - <a href="https://www.etonline.com/helen-mirren-says-it-was-very-flattering-to-be-mistaken-for-keanu-reeves-girlfriend-exclusive">ha ammesso l'attrice britannica a ET</a>, in occasione della prima newyorkese del film «The Good Liar» - e non potrei esserne più lusingata, perché lei è davvero adorabile». Amica di vecchia data del bel Keanu (ovvero, da quando lui ha lavorato con suo marito, il regista Taylor Hackford, nel film «L'avvocato del diavolo»), la Mirren pensa solo cose belle della storia d'amore del protagonista di Matrix con la sua (quasi) controfigura. «Conosco molto bene Keanu - ha concluso l'attrice - ed è davvero la persona più carina e gentile che ci sia, quindi lei è una ragazza fortunata e sono sicura che lo sia anche lui».</p>
    </article>
  </body>
</html>