<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/07/north-korea-calls-japan-pm-abe-an-idiot-over-criticism-of-weapons-test"/>
    <meta property="og:site_name" content="euronews"/>
    <meta property="article:published_time" content="2019-11-07T22:21:31+00:00"/>
    <meta property="og:title" content="کره شمالی نخست‌وزیر ژاپن را «احمق» خواند"/>
    <meta property="og:description" content="کره شمالی روز پنجشنبه ۱۶ آبان شینزو آبه، نخست وزیر ژاپن، را به دلیل انتقاداتش علیه آزمایشات تسلیحاتی پیونگ یانگ «احمق» خواند."/>
  </head>
  <body>
    <article>
      <h1>کره شمالی نخست‌وزیر ژاپن را «احمق» خواند</h1>
      <address><time datetime="2019-11-07T22:21:31+00:00">07 Nov 2019, 22:21</time> by <a rel="author">یورونیوز فارسی </a></address>
      <p>کره شمالی روز پنجشنبه ۱۶ آبان شینزو آبه، نخست وزیر ژاپن را به دلیل انتقاداتش علیه آزمایشات تسلیحاتی پیونگ یانگ «احمق» خواند.</p>
      <p>ژاپن پیشتر در واکنش به اقدام کره شمالی در <a href="https://farsi.euronews.com/2019/10/31/north-korea-launches-two-projectiles-into-sea-japan-and-south-korea-say">شلیک دو پرتابه</a> به سمت دریایی بین شبه‌ جزیره کره و ژاپن در روز ۹ آبان گفته بود این موشک‌ها احتمالا موشک‌های بالستیک بوده‌اند و ناقض تحریم‌های سازمان ملل به حساب می‌آیند.</p>
      <p>شینزو آبه ضمن محکومیت این حرکت کره شمالی گفته بود مشتاق است «بدون پیش‌شرط» با کیم‌ جونگ‌ اون رهبر کره شمالی دیدار کند تا موضوع شهروندان ژاپنی ربوده شده، در سال ۲۰۰۲ را حل و فصل کند.</p>
      <p>خبرگزاری رسمی کره شمالی به نقل از سونگ ایل هو نماینده این کشور در امور ژاپن گفته است شینزو آبه «طوری سروصدا به راه انداخته است که گویی یک بمب هسته‌ای وسط خاک ژاپن خورده است».</p>
      <p>این مقام کره شمالی اضافه کرده است: «آبه که اقدامات مشروع کره‌شمالی در جهت دفاع از خودش را آماج حملات قرار داده بهتر است رویای این را که بتواند به پیونگ یانگ وارد شود از سر بیرون کند.»</p>
      <p>جونیچیرو کویزومی، نخست‌وزیر اسبق ژاپن، در سال ۲۰۰۲ به پیونگ یانگ رفت و با پدر رهبر فعلی کره شمالی دیدار کرد. با این حال شینزو آبه هرگز با کیم جونگ اون ملاقاتی نداشته است.</p>
      <p>نخست وزیر فعلی ژاپن پیشتر وعده داده بود شهروندان ربوده شده این کشور در کره شمالی را بازخواهد گرداند.</p>
      <p>در سال ۲۰۰۲ دولت کره شمالی اذعان کرد که ۱۳ شهروند ژاپنی را در حد فاصل سال‌های ۱۹۶۰ تا ۱۹۸۰ بازداشت کرده است. توکیو شمار آنان را ۱۷ تن می‌داند که تا کنون پنج تن از آنان به خاک این کشور بازگشته‌اند.</p>
      <p>پیونگ یانگ می‌گوید هشت تن از این افراد درگذشته‌اند و چهار تن دیگر هرگز به خاک این کشور وارده نشده‌اند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2018/08/28/japan-still-considered-north-korea-as-a-major-threat-for-its-security">ژاپن: کره شمالی هنوز بزرگترین تهدید علیه امنیت ما است</a>
        </li>
        <li>
          <a href="https://farsi.euronews.com/2019/10/02/north-korea-fired-a-ballistic-missile-after-pyongyang-said-to-resume-nuclear-talks-with-us">دو فروند موشک کره شمالی در دریای ژاپن فرود آمد</a>
        </li>
      </ul>
    </article>
  </body>
</html>