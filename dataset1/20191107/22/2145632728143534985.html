<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/istorie/18556209-sute-de-obiecte-descoperite-in-romania-despre-originile-europei-expuse-la-lige"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Sute de obiecte descoperite în România, care oferă indicii despre originile Europei şi ale civilizaţiilor preistorice între Carpaţi şi Dunărea de Jos, expuse la Liège"/>
    <meta property="og:description" content="Expoziţia „Originile Europei. Civilizaţii preistorice între Carpaţi şi Dunărea de Jos“ a fost deschisă oficial joi, printr-o conferinţa de presă organizată la Muzeul Grand Curtius din Liège, Belgia."/>
  </head>
  <body>
    <article>
      <h1>Sute de obiecte descoperite în România, care oferă indicii despre originile Europei şi ale civilizaţiilor preistorice între Carpaţi şi Dunărea de Jos, expuse la Liège</h1>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <slideshow>
        <figure>
          <img src="https://storage0.dms.mpinteractiv.ro/media/401/321/33406/18556209/2/monede-istorie-muzeul-george-severeanu-descopera.jpg"/>
          <figcaption>Sute de obiecte descoperite în România, care oferă indicii despre originile Europei şi ale civilizaţiilor preistorice între Carpaţi şi Dunărea de Jos, expuse la Liège</figcaption>
        </figure>
        <figure>
          <img src="https://storage0.dms.mpinteractiv.ro/media/401/321/33406/18556209/1/afis-originile-europei.jpg"/>
          <figcaption>Sute de obiecte descoperite în România, care oferă indicii despre originile Europei şi ale civilizaţiilor preistorice între Carpaţi şi Dunărea de Jos, expuse la Liège</figcaption>
        </figure>
      </slideshow>
      <p>Expoziţia „Originile Europei. Civilizaţii preistorice între Carpaţi şi Dunărea de Jos“ a fost deschisă oficial joi, printr-o conferinţa de presă organizată la Muzeul Grand Curtius din Liège, Belgia.</p>
      <p>450 de exponate, adunate din peste 30 de muzee din România, arată originile Europei într-o expoziţie la celebrul Grand Curtius din Liège. Publicul va putea admira exponatele din 8 noiembrie 2019 până pe 26 aprilie 2020, informează reprezentanţii Muzeului Naţional de Istorie a României.</p>
      <p>Evenimentul face parte din prezenţa României la Festivalul Internaţional de Arte Europalia. Vernisajul a avut printre invitaţi oficialităţi din România şi Belgia, precum Jean Pierre Hupkens, consilierul municipal al oraşului Liège, Pierre Paquet, directorul muzeelor oraşului Liège, Dirk Vermaelen, directorul artistic al Festivalului Europalia, Ernest Oberländer-Târnoveanu, directorul general al Muzeului Naţional de Istorie a României (MNIR), Corina Borş, curator al expoziţiei din partea MNIR, şi Geoffrey Schoefs, curator al expoziţiei din partea Muzeului Le Grand Curtius. Alături de aceştia, ICR a fost reprezentat de preşedintele interimar, Mirel Taloş, directorul reprezentanţei de la Bruxelles, Liliana Ţuroiu, şefa Serviciului Marile Programe, Daniela Soroş, şi expertul Alexandru Roman.</p>
      <p>Sunt prezentate bunuri culturale şi seturi de artefacte arheologice preistorice de primă importanţă descoperite pe teritoriul României. Demersul este pus la punct de Muzeul Naţional de Istorie a României (MNIR), Institutul Cultural Român (ICR) şi Muzeul Le Grand Curtius din Liège, cu sprijinul Ministerului Culturii şi Identităţii Naţionale şi al Ministerului Afacerilor Externe, în colaborare cu alte 30 de instituţii muzeale şi de cercetare din ţară.</p>
      <p>”În cadrul Europalia, România prezintă tot ce are mai bun cultural şi istoric, iar expoziţia de astăzi este una de marcă. Spaţiul românesc a fost tot atât de reprezentativ pentru Europa ca şi celelalte centre culturale şi de civilizaţie din acea perioadă, contribuind ca un tot unitar la ceea ce suntem astăzi”, a declarat preşedintele interimar al ICR, Mirel Taloş.</p>
      <p>Ernest Oberländer-Târnoveanu, directorul Muzeului Naţional de Istorie”, a explicat că expoziţia aduce în atenţia publicului şi a specialiştilor unele dintre cele mai valoroase piese arheologice din patrimoniul istoric al României: ”Sunt piese de o frumuseţe şi sensibilitate aparte care ne reprezintă. A fost un efort de doi ani al tuturor partenerilor să putem organiza această expoziţie, pe care o vom aduce, alături de «Dacia Felix», cealalată expoziţie de istorie din cadrul Europalia, şi în România în 2020”. Specialistul a adăugat că expoziţia de la Liège este un amplu şi inedit periplu prin civilizaţiile şi culturile arheologice preistorice documentate în cuprinsul spaţiului românesc actual, prezentând în premieră o serie de importante descoperiri arheologice din ultimele două decenii, precum: figurinele antropomorfe de la Vităneşti, printre care „Gânditorul” cu ochi de scoică, vasul antropomorf de la Seciu şi cel zoomorf de la Mălăieştii de Jos, masca de la Uivar, podoabele din aur din necropola eneolitică de la Pecica.</p>
      <p>”Suntem încântaţi să avem această expoziţie într-unul dintre cele mai frumoase palate din Belgia. Am fost impresionaţi de exponatele aduse din România, de eforturile tuturor partenerilor, ale Muzeului Naţional de Istorie a României, ale celorlalte muzee din România şi ale Institutului Cultural Român”, a declarat şi Dirk Vermaelen, directorul artistic al Festivalului Europalia.</p>
      <p>“Muzeul Le Grand Curtius este una dintre cele mai importante atracţii culturale ale Valoniei, găzduind diverse colecţii ale căror cronologie cumulează şapte milenii de preistorie şi istorie. Astfel, vizitatorul poate descoperi în frumosul palat al Renaşterii Mozan un Muzeu al Armelor, Muzeul Sticlei, Muzeul de Arheologie şi Arte Decorative şi Muzeul Artei Religioase şi Mozan”, a precizat Alexandru Roman, coordonatorul expoziţiei din partea ICR.</p>
      <p>Curatorii expoziţiei „Originile Europei. Civilizaţii preistorice între Carpaţi şi Dunărea de Jos“ sunt Corina Borş, Katia Moldoveanu, din partea Muzeului Naţional de Istorie a României, şi Geoffrey Schoefs, din partea Muzeului Le Grand Curtius. Coordonatorii acestui proiect cultural din cadrul Festivalului Europalia sunt istoricii şi specialiştii Ernest Oberländer-Târnoveanu, Cornel Ilie, Corina Borş, Oana Ilie, Katia Moldoveanu (MNIR), Jean-Marc Gay şi Geoffrey Schoefs (Muzeul Le Grand Curtius), Alexandru Roman (Institutul Cultural Român).</p>
      <figure>
        <img src="https://storage0.dms.mpinteractiv.ro/media/401/321/33406/18556209/1/afis-originile-europei.jpg"/>
      </figure>
      <p>"Expoziţia este structurată pe trei paliere majore: Formă, însemn, simbol - o prezentare a principalelor stiluri ceramice ale perioadelor preistorice amintite; Artă şi spiritualitate - o selecţie a unor artefacte de excepţie, mărturii unicat ale credinţelor oamenilor preistorici; Putere şi prestigiu – un grupaj al unor obiecte reprezentative, din materii prime rare, care oferă prilejul cunoaşterii şi înţelegerii unor concepte şi valori ale societăţilor timpurii", notează organizatorii.</p>
      <p>Proiectul expoziţional va fi completat de un program cultural conex, care va include o serie de conferinţe publice susţinute de specialişti români în domeniul arheologiei preistorice, ghidaje curatoriale, dar şi concerte.</p>
      <p>Festivalul Artelor Europalia este o manifestare culturală organizată sub patronajul Familiei Regale a Belgiei, o dată la doi ani, în Belgia şi în ţări învecinate (Franţa, Olanda, Luxemburg şi Germania sau Marea Britanie). Institutul Cultural Român este coordonatorul participării României la cea de-a 27 a ediţie a Festivalului Europalia, proiect de anvergură desfăşurat în perioada octombrie 2019 - februarie 2020 şi implementat în colaborare cu Ministerul Afacerilor Externe, Ministerul Culturii şi Identităţii Naţionale şi Secretariatul General al Guvernului, alături de Asociaţia Europalia International din Bruxelles, organizatorul tradiţional al manifestării. Cea de-a 27-a ediţie a Festivalului Europalia este dedicată României.</p>
      <related>
        <a href="https://www.descopera.ro/istorie/18123274-evenimente-istorice-facut-10-mai-zi-nationala-romania"/>
      </related>
      <related>
        <a href="https://www.descopera.ro/istorie/18021288-document-obraznic-churchill-romania-intrat-influenta-sovietica-stalin"/>
      </related>
      <related>
        <a href="https://www.descopera.ro/istorie/17879160-urme-neanderthalieni-europa-romania-apuseni"/>
      </related>
      <related>
        <a href="https://www.descopera.ro/istorie/17841354-barbat-nascut-romania-supravietuit-exterminare-nazista"/>
      </related>
      <related>
        <a href="https://www.descopera.ro/istorie/17790947-cat-primeste-romania-pentru-bratari-dacice-furate"/>
      </related>
      <related>
        <a href="https://www.descopera.ro/istorie/17790881-chiune-sugihara-japonezul-incarcerat-romania-salvat-mii-evrei"/>
      </related>
      <related>
        <h4>Citeşte şi</h4>
        <a href="https://www.descopera.ro/istorie/18523833-corneliu-manescu-1989-este-deznodamantul"/>
        <a href="https://www.descopera.ro/istorie/18519113-interviu-document-istoricul-marius-oprea-si-corneliu-manescu-mi-s-a-vorbit-de-deportarea-din-locuinta"/>
        <a href="https://www.descopera.ro/istorie/18514456-istoricul-marius-oprea-despartirea-de-vladimir-bukovski"/>
        <a href="https://www.descopera.ro/istorie/18514037-un-complex-demiurgic-alimentat-de-catre-un-hipnotist-cauza-ascensiunii-lui-adolf-hitler"/>
      </related>
    </article>
  </body>
</html>