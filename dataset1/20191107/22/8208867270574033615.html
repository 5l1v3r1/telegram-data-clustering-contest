<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/robinson/2019/11/07/news/addio_a_remo_bodei_il_filosofo_delle_passioni-240536663/"/>
    <meta property="og:site_name" content="Repubblica.it"/>
    <meta property="article:published_time" content="2019-11-07T22:08:00+00:00"/>
    <meta property="og:title" content="Addio a Remo Bodei, il filosofo delle passioni"/>
    <meta property="og:description" content="Scompare a 81 anni uno dei grandi maestri della scuola italiana"/>
  </head>
  <body>
    <article>
      <h1>Addio a Remo Bodei, il filosofo delle passioni</h1>
      <h2>Scompare a 81 anni uno dei grandi maestri della scuola italiana</h2>
      <address>
        <time datetime="2019-11-07T22:08:00+00:00">07 Nov 2019, 22:08</time>
      </address>
      <p>Filosofo del dialogo, delle passioni e della ragione, analizzava il passato per comprendere il presente. Remo Bodei, scomparso a 81 anni, è stato uno dei grandi maestri della scuola italiana, capace di conquistare la Normale di Pisa e le Università del mondo, da Cambridge a Los Angeles, da New York ad Heidelberg. Cresciuto frequentando le lezioni di Bloch, ha seguito il pensiero teoretico, ha studiato Spinoza e Gadamer e approfondito la filosofia tedesca, curando anche le opere italiane di Hegel e Adorno.<br/><br/>Pensatore capace di lucide analisi politiche e sociali, che aveva già anticipato il declino degli intellettuali (“non servono più”) e il ritorno della realtà con cui fare, anche filosoficamente, i conti (“la crisi ci ha restituito il contatto con gli spigoli”), amava lo studio e sapeva trasmettere passione e curiosità agli studenti. La sua lezione più bella è la sua idea di filosofia: “Una forma di igiene mentale, un aiuto a orientarsi nel mondo”. Tra i suoi libri “Geometria delle passioni” (Feltrinelli), “Limite” (Il Mulino), “Le forme del bello” (Il Mulino).</p>
    </article>
  </body>
</html>