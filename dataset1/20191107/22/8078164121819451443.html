<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_08/iran-terremoto-magnitudo-59-tre-morti-20-feriti-bf431a7e-01cc-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Iran, terremoto magnitudo 5,9Almeno 5 morti e 300 feriti"/>
    <meta property="og:description" content="L’epicentro, a circa 120 chilometri dalla città di Tabriz, è avvenuto poco prima delle 2.30 locali"/>
  </head>
  <body>
    <article>
      <h1>Iran, terremoto magnitudo 5,9<br/>Almeno 5 morti e 300 feriti</h1>
      <h2>L’epicentro, a circa 120 chilometri dalla città di Tabriz, è avvenuto poco prima delle 2.30 locali</h2>
      <address>
        <time datetime="2019-11-07T22:00:00+00:00">07 Nov 2019, 22:00</time>
      </address>
      <p>È di almeno 5 morti e 300 feriti il bilancio del terremoto che ha colpito l’Iran nord-occidentale giovedì notte, secondo quanto riferisce la televisione di Stato del Paese. L’epicentro del sisma, con una magnitudo di 5,9, è avvenuto a 8 chilometri di profondità, nella provincia dell’Azerbaigian orientale, a circa 120 chilometri a sud-est della città di Tabriz. Lo riporta il centro sismologico dell’Istituto di geofisica dell’Università di Teheran. Raggiunto al telefono dall’emittente televisiva, il governatore della provincia, Mohammad-Reza Pourmohammadi, ha dichiarato che cinque persone sono morte e che il sisma ha distrutto «30 case». Secondo la televisione di Stato, ci sarebbero anche 120 feriti.</p>
      <p><b>Le operazioni di salvataggio sono in corso in 41 villaggi, ma il danno</b> materiale, che sembra essere limitato, è concentrato principalmente in due località. La popolazione in queste zone montane rurali è uscita dalle case dopo il primo shock. Intorno alle 05:30 (02:00 GMT), l’agenzia iraniana Fars ha riferito che le persone stavano iniziando a tornare a casa e che la situazione sembrava tornare alla normalità dopo il panico iniziale. Situato ai confini di numerose placche tettoniche e attraversato da numerose fratture, l’Iran è un’area di forte attività sismica. L’ultimo grande terremoto è stato nel novembre 2017. Un sisma di magnitudo 7,3 nella provincia di Kermanshah (Ovest) ha ucciso 620 persone. Nel 2003, un terremoto di magnitudo 6,6 nella provincia di Kerman, nel sud-est dell’Iran, ha devastato l’antica città di Bam e ucciso almeno 31.000 persone. Il terremoto più violento degli ultimi 30 anni, con una magnitudo 7,4, ha causato 40.000 morti e ha lasciato senza casa mezzo milione di persone nel nord del Paese nel 1990.</p>
    </article>
  </body>
</html>