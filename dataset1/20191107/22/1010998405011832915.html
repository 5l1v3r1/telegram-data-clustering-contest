<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/seltik-prevze-olimpiko-i-veche-e-v-eliminaciite-na-liga-evropa.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T22:49:00+00:00"/>
    <meta property="og:title" content="&quot;Селтик&quot; превзе &quot;Олимпико&quot; и вече е в елиминациите на Лига Европа"/>
    <meta property="og:description" content="&quot;Детелините&quot; направиха втори пълен обрат срещу &quot;Лацио&quot; за две седмици"/>
  </head>
  <body>
    <article>
      <h1>"Селтик" превзе "Олимпико" и вече е в елиминациите на Лига Европа</h1>
      <h2>"Детелините" направиха втори пълен обрат срещу "Лацио" за две седмици</h2>
      <address><time datetime="2019-11-07T22:49:00+00:00">07 Nov 2019, 22:49</time> by <a rel="author" href="https://btvnovinite.bg/author/?author=2001758" target="_blank">Никола Кацаров</a></address>
      <figure>
        <video src="https://vid.btv.bg/btvnews/2019/11/08/lazio_1573170327-1.mp4"/>
      </figure>
      <p>Паметна европейска вечер за "Селтик" и отдадените привърженици на отбора! Над девет хиляди "детелини" триумфираха по трибуните на стадио "Олимпико" в Рим, след като любимците им постигнаха забележителна победа с 2:1 над "Лацио" чрез гол в последните секунди. Двубоят от пета група на Лига Европа предложи зрелище и драматична развръзка, а шотландският гранд не само записа знаменит първи успех на италианска земя в историята си, но си гарантира и участие в елиминационната фаза на турнира.</p>
      <p>Две седмици, след като "Лацио" позволи на шотландския си опонент да направи пълен обрат от 0:1 до 2:1 в срещата между двата отбора на "Селтик Парк" в Глазгоу, Чиро Имобиле даде преднина на "небесносините" още в 7-ата минута. Центриране на Мануел Ладзари бе отклонено от Фелипе Кайседо, а Имобиле отбеляза с удар от въздуха, реализирайки 15-ото си попадение във всички турнири от старта на сезона.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017434.jpg"/>
        <figcaption>Снимка: БГНЕС</figcaption>
      </figure>
      <p>"Селтик" не се повлия от лошото начало и бързо се нагоди към обстановката, показвайки далеч по-добра игра. И макар по-опасните атаки да бяха произведени от домакините, футболистите на Нийл Ленън стигнаха до изравнителен гол още с първия си удар в мача. В 38-ата минута грешка на Сергей Милинкович-Савич позволи на Мохамед Ельонуси да изведе в наказателното поле Джеймс Форест, а той се разписа с мощен и много точен шут по диагонала в далечния ъгъл - 1:1.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017441.jpg"/>
        <figcaption>Снимка: БГНЕС</figcaption>
      </figure>
      <p>"Детелините" пренесоха импулса в играта си от края на първото полувреме и след почивката, започвайки по-активно. Впоследствие обаче "Лацио" укроти ентусиазма на "Селтик" и създаде опасни положения, но Фрейзър Форстър отрази удари на Милинкович-Савич и Луис Алберто. В последните минути "детелините" не показваха никакво намерение да печелят двубоя и видимо искаха да запазят равенството, но получиха огромен и неочакван подарък.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017435.jpg"/>
        <figcaption>Снимка: БГНЕС</figcaption>
      </figure>
      <p>В опит за организация на последна атака за "Лацио", Валон Бериша направи безумно лошо подаване в собствената половина. Гостите се ориентираха бързо и секунди по-късно резервата Оливие Нчам копна топката над Томас Стракоша, отбелязвайки победен гол и класирайки "Селтик" за 1/16-финалите на Лига Европа, въпреки че до края на борбата в груповата фаза остават два кръга.</p>
      <p>Шотландският тим ще играе в елиминациите за трети път при шест участия в надпреварата, след като събра 10 точки на върха в класирането на група 5. Румънският "Клуж" е втори с 9 точки, след като надигра "Рен" с 1:0 у дома, а "Лацио" има нищожни шансове да продължи напред, оставайки трети с едва три точки. "Орлите" от Рим загубиха за седми път в последните си осем срещи от Лига Европа и рискуват едва за втори път при осем участия в турнира да не излязат от групата си.</p>
      <p>Преди този двубой, "Селтик" не бе спечелил нито веднъж в 12 гостувания на италиански отбори в историята. "Лацио" пък допусна едва четвърта загуба в 23 домакинства от груповата фаза на надпреварата.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017436.jpg"/>
        <figcaption>Снимка: БГНЕС</figcaption>
      </figure>
    </article>
  </body>
</html>