<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/07/kak-da-obedinim-severna-i-iujna-koreia-germaniia-moje-da-pomogne.428856"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T22:49:00+00:00"/>
    <meta property="og:title" content="Как да обединим Северна и Южна Корея? Германия може да помогне!"/>
    <meta property="og:description" content="Но процесът ще е дълъг, труден и много скъп | Dnes.bg"/>
  </head>
  <body>
    <article>
      <h1>Как да обединим Северна и Южна Корея? Германия може да помогне!</h1>
      <h2>Но процесът ще е дълъг, труден и много скъп</h2>
      <address><time datetime="2019-11-07T22:49:00+00:00">07 Nov 2019, 22:49</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Когато Берлинската стена пада на 9 ноември 1989 година, никой не стои начело на бумтовете. Хората просто се събират от двете страни на бетонното ограждение, а тълпата има своя собствена живителна сила.</p>
      <p>"Никой не го очакваше. И за това нямахме план“, казва бившият кмет на Западен Берлин Валтер Момпер пред Atlantic.</p>
      <p>През следващите дни и седмици Момпер "прави това, което е нужно“ - да свърже градския транспорт между Източен и Западен Берлин, телефонните линии, дори раздава карти на града. Полицейските служители от запад се свързват с тези на изток. Момпер и останалите лидери в града имали бегли идеи какво да правят. Те разчитали най-вече да се адаптират към проблемите, докато възникват.</p>
      <p>В Германия обединението започва без правила и без пътна карта. Германските власти, управлявали страната в този преломен период, могат да предложат много уроци на света. Но те са най-ценни за последната държава, разделена от Студена война – Корея.</p>
      <p>Според всеки експерт обединяването на острова може да стане само по един-единствен начин – чрез германския стил или по-точно казано, усвояването на Северна Корея според условията на Южна Корея. Само така всичко ще се случи мирно и спокойно.</p>
      <p>През годините Сеул се е свързвал с много лидери от онази епоха, станали свидетели на падането на Берлинската стена. Те искат да попият от тяхното знание, но ако се съди по случилото се в Германия, процесът ще отнеме много време и много средства.</p>
      <p>Дори и сега обединението на Германия не е завършено. Правителството всяка година публикува доклад за "статута на обединението“. Работещите продължават да плащат "данък солидарност“, който е 5,5% от дохода им – средства, които отиват към Изтока. Когато теглят чертата, експертите осъзнават, че обединението на Германия до сега им е коствало близо 2 трилиона долара.</p>
      <p>Корейците ще трябва да поемат по-голяма тежест.</p>
      <p>През 1990-те западногерманците изкарват два или три пъти повече пари от източногерманците. През 2017 година БВП-то на глава от населението в Южна Корея е 29 743 долара. За същата година в Северна Корея е 1214 долара. Ще минат много поколения, преди доходите в двете половини на острова да се изравнят.</p>
      <p>Според едно от изследванията, обединяването на Северна с Южна Корея ще струва 10 трилиона долара или седем пъти годишният брутен вътрешен продукт на Южна Корея.</p>
      <p>"Южна Корея се страхува от обединение по германски стил, казва Андрей Ланков, директор на корейска организация за оценка на риска. - Светът никога не е виждал сливането на две държави, които са толкова различни икономически.“</p>
      <p>Съдбата на Германия показва някои основни точки – дори и днес, заплатите в източната половина не са толкова големи, колкото в западната. Икономиката на региона изостава, миграцията от него към Запада е голяма. Подобно преселване на хора от Северна в Южна Корея също ще се случи.</p>
      <p>Нито една от водещите компании в Германия няма седалище в източната половина. По-голямата част от немския елит е с корени в Запада. Без изненада 57% от гражданите на Източна Германия казват, че все още се чувстват като второкласна работна ръка.</p>
      <p>В Южна Корея се намират Hyundai, LG и Samsung – компании, с водещи позиции в световната икономика. Трудно е да си представим, как при евентуално обединение, те ще издържат на желанието да създадат фабрики в Северна Корея, които да им носят евтина работна ръка. За да не бъде експлоатиран труда на по-ниско квалифицираното население, трябва да бъде създадено лоби. Ще е нужно търпение. А в Германия, приватизацията продължава и до днес.</p>
      <p>Но най-големият страх на онези, които изследват сливането на Корея идва не от икономиката, а от здравеопазването. Повечето хора в Северна Корея не просто нямат достъп до адекватно лечение, но и повечето от тях са болни от туберкулоза, хепатит Б и други заболявания. Едно цяло поколение, родено след глада през 90-те, е с намалени познавателни способности.</p>
      <p>"Ще вземете ли половината лекари от Юга за да ги изпратите на Север?“, пита Брус Бенет, експерт, който анализира потенциалното сливане на Корея.</p>
      <p>"Това са неща, за които трябва да се мисли, но не съм видял подобно нещо“, обяснява той.</p>
      <p>После идва и сигурността – изненадващо, разпускането на източногерманската армия минава без проблеми. Тези, които решават да останат във въоръжените сили сменят униформите си с тези на германския Бундесвер. Но в Корея това ще е много по-голям проблем. СССР може и да складира своите ядрени оръжия в Германия, но държавата няма свои собствени. Пхенян от своя страна има между 20 и 30 ядрени бойни глави складирани в над 10 хил. подземни съоръжения в цялата страна. Демилитаризацията и денуклеаризацията на Северна Корея, която има постоянна армия от 1,2 милиона, не само ще консумира обединено корейско правителство, но и ще изисква международна помощ (по-специално тази на Китай, която функционира като международен защитник на Северна Корея).</p>
      <p>Според Бенет, армията на Северна Корея едва ли ще се предаде толкова лесно, колкото тази на Източна Германия.</p>
      <p>"Те ще започнат да се занимават с криминална дейност. Имат тренинга, имат оръжията. Това ще е просто кошмар“, обяснява той.</p>
      <p>Теоретично Южна Корея е по-подготвена от Западна Германия. Поне на хартия те имат план.</p>
      <p>Пред тях стои и проблемът с психическото здраве на севернокорейците. Те може би ще бъдат изолирани или самите те ще изолират онези, които са ги предали и са избягали на Юг. И тъй като в Северна Корея не можеш да избираш нищо, те ще имат и проблем дори и с това, какво да си поръчат в ресторант като свободни хора. <br/> </p>
    </article>
  </body>
</html>