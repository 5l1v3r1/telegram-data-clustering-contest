<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/un-candidat-la-alegerile-prezidentiale-din-romania-a-fost-dat-disparut-152643.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-07T22:21:00+00:00"/>
    <meta property="og:title" content="Un candidat la alegerile prezidenţiale din România a fost dat dispărut!"/>
    <meta property="og:description" content="Un candidat la alegerile prezidenţiale care vor avea loc pe 10 noiembrie a fost dat dispărut. Este vorba despre Ninel Peia, fost PSD-ist, candidat acum la prezidenţiale din partea Partidului Neamul Românesc. "/>
  </head>
  <body>
    <article>
      <h1>Un candidat la alegerile prezidenţiale din România a fost dat dispărut!</h1>
      <address>
        <time datetime="2019-11-07T22:21:00+00:00">07 Nov 2019, 22:21</time>
      </address>
      <figure>
        <img src="https://www.ebihoreanul.ro/modules/news/files/peia07112019.jpg"/>
      </figure>
      <p>Un candidat la alegerile prezidenţiale care vor avea loc pe 10 noiembrie a fost dat dispărut. Este vorba despre Ninel Peia, fost PSD-ist, candidat acum la prezidenţiale din partea Partidului Neamul Românesc. </p>
      <p>Ninel Peia a dispărut la Cluj. S-a cazat într-un hotel miercuri şi n-a mai fost văzut.</p>
      <p>Potrivit Adevărul.ro, care citează surse judiciare, Peia a ieşit din hotelul în care era cazat, în noaptea de miercuri spre joi, la ora 1.00, îmbrăcat în costum, şi a plecat pe jos.</p>
      <p>Informaţia a fost confirmată de IPJ Cluj. </p>
      <p>"În această după amiază, IPJ Cluj a fost sesizat de către Serviciul de Protecţie şi Pază despre dispariţia lui Ninel Peia, candidat la preşedinţia României. Acesta s-a cazat ieri la un hotel de pe raza mun. Cluj-Napoca iar în această dimineaţă nu a mai fost găsit şi nici nu a mai răspuns la telefon. În cauză se efectuează cercetări. Facem precizarea că persoana în cauză beneficia de serviciile de protecţie şi pază doar pe perioada activităţilor publice din cadrul campaniei electorale, el fiind văzut pe imaginile de pe camerele de supraveghere părăsind hotelul, în cursul nopţii, la ora 1.17 minute", se arată într-un comunicat al IPJ Cluj, citat de Digi24.ro. </p>
      <p>"Potrivit legii, Ninel Peia beneficia de maşină, şofer şi ofiţer de protecţie din partea SPP, însă numai pentru activităţile de campanie", au explicat surse din sistemul juridic pentru Adevărul. </p>
      <p>Dispariţia lui Ninel Peia a fost prezentată şi de Mihai Gadea, la Antena 3. Acesta a precizat ca jurnaliştii Antena 3 au contactat-o pe soţia lui Ninel Peia, iar aceasta a răspuns calm: "Nu vă îngrijoraţi, dispare des".</p>
      <p>Ninel Peia a fost parlamentar în perioada 2012-2016 din partea PSD. </p>
    </article>
  </body>
</html>