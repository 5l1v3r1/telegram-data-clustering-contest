<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/posli-chotiroh-krajin-vruchili-virchi-gramoti-zelenskomu-novini-ukrajini-50052299.html"/>
    <meta property="og:site_name" content="НВ"/>
    <meta property="article:published_time" content="2019-11-07T22:15:00+00:00"/>
    <meta property="og:title" content="Посли чотирьох країн вручили вірчі грамоти Зеленському"/>
    <meta property="og:description" content="Президент України Володимир Зеленський прийняв вірчі грамоти від послів Швеції, Швейцарії, Грузії та Мексики."/>
  </head>
  <body>
    <article>
      <h1>Посли чотирьох країн вручили вірчі грамоти Зеленському</h1>
      <h2>Президент України Володимир Зеленський прийняв вірчі грамоти від послів Швеції, Швейцарії, Грузії та Мексики.</h2>
      <address>
        <time datetime="2019-11-07T22:15:00+00:00">07 Nov 2019, 22:15</time>
      </address>
      <p>Про це <a href="https://www.president.gov.ua/news/prezident-ukrayini-prijnyav-virchi-gramoti-u-posliv-shveciyi-58261">повідомляє</a> прес-служба Офісу президента.</p>
      <p>Зеленський провів зустріч з дипломатами у четвер, 7 листопада.</p>
      <p>Під час зустрічі зі шведським дипломатом Тобіасом Тібергом, Зеленський привітав його з початком місії в Україні на посаді Посла Королівства Швеція. Глава держави висловив подяку за підтримку в питанні відновлення інфраструктури Донбасу і підкреслив готовність до продовження результативного діалогу з прем'єр-міністром Швеції Стефаном Левеном.</p>
      <p>Під час зустрічі з Послом Швейцарської Конфедерації в Україні Клодом Вільде Зеленський наголосив на пріоритетності розвитку двостороннього співробітництва в торговельно-економічній та інвестиційній сферах. Глава держави також поновив запрошення президенту Швейцарії здійснити візит до України.</p>
      <p>Під час розмови з послом Грузії в Україні Теймуразом Шарашенідзе Зеленський відзначив стратегічний характер українсько-грузинських відносин. Також було наголошено на важливості продовження конструктивної взаємодії в рамках міжнародних організацій та координації спільних зусиль на шляху до європейської та євроатлантичної інтеграції України та Грузії.</p>
      <p>З послом Мексики Ольгою Беатріс Гарсія Гійен Зеленський обговорив перспективи двосторонньої співпраці між країнами. Окремо було приділено увагу перспективам встановлення безвізового режиму між Україною та Мексикою.</p>
      <p>Як повідомлялося, в четвер, 7 листопада, <a href="https://nv.ua/ukr/world/geopolitics/posol-yevrosoyuzu-v-ukrajini-vruchiv-virchi-gramoti-zelenskomu-novini-ukrajini-50052284.html">вірчі грамоти Зеленському також вручив новопризначений посол Євросоюзу в Україні Матті Маасікас</a>.</p>
    </article>
  </body>
</html>