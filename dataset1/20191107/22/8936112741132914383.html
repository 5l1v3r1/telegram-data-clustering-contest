<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/liga-dunska-kamil-wilczek-pilkarzem-pazdziernika-broendby,983803.html"/>
    <meta property="og:site_name" content="TVN24"/>
    <meta property="article:published_time" content="2019-11-07T22:01:00+00:00"/>
    <meta property="og:title" content="Dublet w każdym meczu. Kamil Wilczek piłkarzem miesiąca duńskiej ekstraklasy"/>
    <meta property="og:description" content="Wzorem Roberta Lewandowskiego Kamil Wilczek w minionym miesiącu w każdym ligowym spotkaniu trafiał do siatki rywali. W trzech meczach zdobył aż sześć goli, prowadząc Broendby do kolejnych zwycięstw..."/>
  </head>
  <body>
    <article>
      <h1>Dublet w każdym meczu. Kamil Wilczek piłkarzem miesiąca duńskiej ekstraklasy</h1>
      <address>
        <time datetime="2019-11-07T22:01:00+00:00">07 Nov 2019, 22:01</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/294f208b-0596-41de-885e-2f112871aec3.jpg?type=1&amp;srcmode=0&amp;srcx=1/1&amp;srcy=67/100&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/29530de21430b7540ec3f65135f7323c/740fede8-39b9-4efc-be78-8d0dba676e2e-480p.mp4"/>
          <figcaption>Lechia - Broendby 2:1</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/d0bd72ae-5ed7-4f1f-b674-4db852c35fdb-480p.mp4" autoplay="" loop=""/>
          <figcaption>Listopadowe Wattsy cz. 1</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/7d034bf4-9ac7-4bd1-ba3b-54a678f1fbea-480p.mp4" autoplay="" loop=""/>
          <figcaption>Listopadowe Wattsy cz. 2</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/372b8703-4663-4ddc-b349-9dea55169adb-480p.mp4" autoplay="" loop=""/>
          <figcaption>Listopadowe Wattsy cz. 3</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/53e5925e-5126-4d3d-a354-e6a5da8678b3-480p.mp4" autoplay="" loop=""/>
          <figcaption>Listopadowe Wattsy cz. 4</figcaption>
        </figure>
        <figcaption>W sierpniu zespół Wilczka wyeliminował Lechię Gdańsk z Ligi Europy Foto: Getty Images | Video: newspix.pl</figcaption>
      </slideshow>
      <h3>Wzorem Roberta Lewandowskiego Kamil Wilczek w minionym miesiącu w każdym ligowym spotkaniu trafiał do siatki rywali. W trzech meczach zdobył aż sześć goli, prowadząc Broendby do kolejnych zwycięstw. Dzięki znakomitej formie Polak został uznany najlepszym piłkarzem października duńskiej Superligi.</h3>
      <p>31-letni napastnik wyprzedził w głosowaniu swojego klubowego kolegę Dominika Kaisera oraz Patricka Olsena z Aalborga.</p>
      <p>Gol za golem</p>
      <related>
        <a href="https://eurosport.tvn24.pl/pilka-nozna,105/piszczek-i-debiutant-z-lecha-brzeczek-powolal-kadre-na-mecze-z-izraelem-i-slowenia,982796.html"/>
      </related>
      <p>Wilczek w październiku zdobywał po dwie bramki w starciach z FC Kopenhagą (3:1), Lyngby (3:0) oraz Randers (5:2). W końcówce ostatniego z tych spotkań został ukarany czerwoną kartką, przez co musiał pauzować w konfrontacji z Silkeborgiem (1:0).</p>
      <p>W trwających rozgrywkach Polak utrzymuje znakomitą dyspozycję strzelecką. W czternastu meczach zanotował aż czternaście trafień, czyli tylko o cztery mniej niż w całym minionym sezonie.</p>
      <p>Wilczek zdecydowanie przewodzi w klasyfikacji najskuteczniejszych snajperów Superligi. Drugi na liście Ronnie Schwartz ma na swoim koncie dziesięć goli w piętnastu występach. To jedyni gracze duńskiej ekstraklasy, którzy na tym etapie rozgrywek mogą pochwalić się dwucyfrową liczbą zdobytych bramek.</p>
      <h3>Pomijany</h3>
      <p>Świetna forma nie przekłada się jednak na powołania do reprezentacji Polski. Najlepszy strzelec i kapitan Broendby jak dotąd nie znalazł uznania w oczach Jerzego Brzęczka. Jedyne mecze w biało-czerwonym trykocie zaliczył jeszcze za kadencji Adama Nawałki. Przed nadchodzącymi spotkaniami eliminacji do mistrzostw Europy z Izraelem i Słowenią selekcjoner kadry postawił na Roberta Lewandowskiego, Arkadiusza Milika, Krzysztofa Piątka oraz Dawida Kownackiego.</p>
      <p>Autor: jac / Źródło: eurosport.pl, tipsbladet.dk</p>
    </article>
  </body>
</html>