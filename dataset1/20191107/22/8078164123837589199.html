<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/running-nuoto-bici/notizie/grattacieli-centro-storico-torna-milano-ganten-milano21-half-marathon-7b65d36e-023a-11ea-9239-aaac9df492cd.shtml?utm_source=dlvr.it&amp;utm_medium=twitter"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Grattacieli e centro storico, torna a Milano la Ganten Milano21 Half Marathon"/>
    <meta property="og:description" content="Il 24 novembre in programma la mezza maratona ma anche una 10km e una staffetta 2X5km solidale. Il sostegno al progetto per l’integrazione sociale attraverso lo sport"/>
  </head>
  <body>
    <article>
      <h1>Grattacieli e centro storico, torna a Milano la Ganten Milano21 Half Marathon</h1>
      <h2>Il 24 novembre in programma la mezza maratona ma anche una 10km e una staffetta 2X5km solidale. Il sostegno al progetto per l’integrazione sociale attraverso lo sport</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Giulia Cannarella</a></address>
      <p>Una gara dinamica e veloce capace di unire le due anime di Milano: quella storica del centro e dei suoi monumenti con quella moderna dei grattacieli e del nuovo skyline. Il 24 novembre torna la Ganten Milano21 Half Marathon con un percorso che abbracciai i luoghi più cari ai milanesi. Organizzato da Laguna Running in collaborazione con MG Sport l’evento prevede partenza e arrivo da CityLife, con passaggi suggestivi dall’Arco della Pace, il Castello Sforzesco, il Duomo e la Darsena. Un tracciato pianeggiante con lunghi rettilinei che permette ai partecipanti non solo di divertirsi, ma puntare al miglioramento dei propri tempi.</p>
      <h4>Solidarietà</h4>
      <p>Alla classica 21km si affianca una seconda distanza da 10km, entrambe con la doppia formula agonistica e non competitiva. Vera novità di questa terza edizione è però la staffetta 2x5km non competitiva e al 100% solidale a cui si aggiunge la possibilità di scegliere l’opzione solidale al momento dell’iscrizione all’evento. Da quest’anno la Milano21 ha deciso di sostenere il progetto charity di Sport Senza Frontiere, onlus che si batte per l’integrazione sociale attraverso l’attività fisica. Il ricavato della relay e delle iscrizioni solidali sarà destinato all’inserimento di 10 bambini delle periferie milanesi a programmi di inclusione che prevedono un anno di corso sportivo in una delle associazioni della onlus, visite mediche e tutoraggio psicopedagogico.</p>
      <h4>Sostenibilità</h4>
      <p>L’edizione del 2019, che chiude il circuito della gare di quest’anno di Follow Your Passion, punta inoltre a diventare un appuntamento fisso per i runner e gli appassionati che guardano alla propria città sempre più come a una «sportcity». Questa è infatti la tendenza dei runner italiani secondo uno studio presentato agli inizi di giugno dalla Federazione italiana di atletica leggera. La corsa ha conquistato i parchi cittadini, le strade, le piazze e gli spazi urbani con la città che si mette al servizio di una popolazione interessata al benessere e allo sport. «Oggi si sente parlare tanto di sostenibilità, ma spesso il rischio è quello di chiudere nel recinto “plastica free” un tema che ha un orizzonte più ampio e che fa della sostenibilità sociale uno degli asset principali — spiega Giampiero Schiavo, amministratore delegato di MG Sport — l’abitudine all’attività fisica ha benefici ad ampio raggio con una riappropriazione degli ambienti urbani, che spesso significa maggior sicurezza, condivisione e cura di quanto è pubblico».</p>
    </article>
  </body>
</html>