<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/studenti-prazske-konzervatore-uctili-gottovu-pamatku-19-pisnemi/1818552?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T22:12:00+00:00"/>
    <meta property="og:title" content="Studenti Pražské konzervatoře uctili Gottovu památku 19 písněmi"/>
    <meta property="og:description" content="Praha - Studenti Pražské konzervatoře uctili památku zpěváka Karla Gotta, který zemřel na začátku října. V koncertním sále školy na počest zesnulého hudebníka zahráli a zazpívali 19 jeho písniček. Koncert trvající přes hodinu a půl zakončili hitem Být stále mlád. Jako přídavek zanotovali všichni vystupující melodii Kávu si osladím."/>
  </head>
  <body>
    <article>
      <h1>Studenti Pražské konzervatoře uctili Gottovu památku 19 písněmi</h1>
      <address><time datetime="2019-11-07T22:12:00+00:00">07 Nov 2019, 22:12</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Studenti Pražské konzervatoře uctili památku zpěváka Karla Gotta, který zemřel na začátku října. V koncertním sále školy na počest zesnulého hudebníka zahráli a zazpívali 19 jeho písniček. Koncert trvající přes hodinu a půl zakončili hitem Být stále mlád. Jako přídavek zanotovali všichni vystupující melodii Kávu si osladím.</p>
      <slideshow>
        <figure>
          <img src="https://i3.cn.cz/6/1573153579_P201911071122101.jpg"/>
        </figure>
        <figure>
          <img src="https://i3.cn.cz/6/1573153377_P201911071119101.jpg"/>
        </figure>
        <figure>
          <img src="https://i3.cn.cz/6/1573153283_P201911071117901.jpg"/>
        </figure>
        <figure>
          <img src="https://i3.cn.cz/6/1573153222_P201911071115901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3248">Fotogalerie: Rozloučení s Karlem Gottem</a>
        </figcaption>
      </slideshow>
      <p>Na programu koncertu, který byl podle organizátorů plánován už před zpěvákovou smrtí, byly hlavně nejslavnější Gottovy hity, jako Mám rozprávkový dom nebo C'est la vie. Velký úspěch u publika sklidily také filmové skladby Jdi za štěstím v podání Márii Bikárové nebo Krev toulavá ze seriálu Cirkus Humberto. Zazněly ale i méně známé skladby, například Pošli to dál v podání Magdaleny Ochotné nebo píseň Posel dobrých zpráv, kterou přednesla Viktória Stachová.</p>
      <p>Většinu vystupujících tvořili studenti z oddělení populární hudby. Ke konci koncertu se skladbou Hej, páni konšelé vystoupil také Lukáš Pařík, který studuje na konzervatoři skladbu.</p>
      <p>Na nedávno zesnulého zpěváka vzpomínaly i jeho bývalé vokalistky. Například Lída Nopová, která již přes 30 let na konzervatoři vyučuje, připomněla, že Gott byl velkorysý, své přátele obdarovával drobnostmi a že dámám v kapele například pomáhal s kufry, zatímco "kluci z kapely" opodál pokuřovali.</p>
      <p>Organizátoři koncertu uvedli, že samotná akce byla plánovaná od jara a měla být spojena s filmovým dokumentem o slavném zpěvákovi, který by měl jít do kin v příštím roce.</p>
      <p>Karel Gott zemřel 1. října ve své vile na pražské Bertramce. Léčil se s akutní leukemií. Legendě české populární hudby, která ovlivnila několik generací posluchačů, bylo 80 let. Fanoušci se s oblíbeným zpěvákem rozloučili v paláci Žofín, kam přišlo zhruba 49.000 lidí. O den později se konala zádušní mše ve svatovítské katedrále, kam se přišli s Gottem rozloučit příbuzní, přátelé, spolupracovníci, politici, zpěváci, herci, sportovci a další pozvaní hosté.</p>
      <p>Zpěvákovy ostatky pozůstalí nechali převézt do motolského krematoria ke zpopelnění. Místem posledního odpočinku zesnulého bude hřbitov na pražských Malvazinkách.</p>
    </article>
  </body>
</html>