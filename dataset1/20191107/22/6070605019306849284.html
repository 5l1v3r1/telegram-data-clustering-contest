<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-2019-10-novembre-Isaias-Carrasco-assassinats-ETA_0_2340365997.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T22:07:00+00:00"/>
    <meta property="og:title" content="2008: Isaías Carrasco, l’últim de la vintena d’assassinats d’ETA en campanya"/>
    <meta property="og:description" content="Les campanyes han estat un terreny abonat per a les accions d’ETA, que ha intentat sempre ser protagonista"/>
  </head>
  <body>
    <article>
      <h1>2008: Isaías Carrasco, l’últim de la vintena d’assassinats d’ETA en campanya</h1>
      <h2>Les campanyes han estat un terreny abonat per a les accions d’ETA, que ha intentat sempre ser protagonista</h2>
      <address>
        <time datetime="2019-11-07T22:07:00+00:00">07 Nov 2019, 22:07</time>
      </address>
      <figure>
        <a href="https://www.ara.cat/2019/11/08/politica/Any-Isaias-Carrasco-assassinats-ETA_2340375999_67214921_1500x1113.jpg">
          <img src="https://www.ara.cat/2019/11/08/politica/Any-Isaias-Carrasco-assassinats-ETA_2340375999_67214921_1500x1113.jpg"/>
        </a>
        <figcaption>Any 2008 Isaías Carrasco, l’últim de la vintena d’assassinats d’ETA en campanya / EFE</figcaption>
      </figure>
      <p>Quan faltava un mes per a les eleccions del 2011 -quinze dies abans de l’inici de la campanya-, la banda terrorista ETA va comunicar “el cessament definitiu de l’activitat armada”. Un anunci que irrompia de ple en el clima preelectoral que vivia l’Estat. Les campanyes han estat, de fet, un terreny abonat per a les accions d’ETA, que ha intentat sempre ser protagonista. El 2011 ho va ser en positiu, però fins aleshores havia tenyit de sang l’arena política amb atemptats sistemàtics en cada contesa electoral. Una vintena de persones han mort en les diferents campanyes de les generals i el nombre creix significativament comptant els atemptats immediatament anteriors o posteriors a la campanya.</p>
      <p>El 7 de març del 2008 a dos quarts de dues del migdia, dos dies abans de les eleccions, Isaías Carrasco, exregidor socialista d’Arrasate, entrava al cotxe per anar a treballar quan, de sobte, un encaputxat li va disparar cinc trets abans de fugir. Carrasco va ser l’última víctima mortal d’ETA en campanya electoral, l’única d’aquelles generals que semblaven arribar al final sense assassinats, com hi havien arribat les del 2004 -malgrat l’intent del govern espanyol de vincular ETA amb l’atemptat jihadista de Madrid.</p>
      <p>El 24 de maig del 1977 va començar la campanya de les eleccions constituents. Sis dies abans, la banda terrorista havia assassinat a Sant Sebastià el policia Manuel Orcera, i tres dies després de les eleccions va disparar al cap a Javier de Ybarra, empresari que havia mantingut segrestat durant un mes. El 1979 les eleccions van ser l’1 de març i, durant el febrer, va matar set persones, sobretot guàrdies civils. En les generals del 1982 la banda terrorista va matar tres persones més, i una quarta amb un cotxe bomba tres dies després dels comicis. En les del 1986 va assassinar quatre persones; quatre dies abans de començar la campanya de les del 1989, una altra; en les del 1993, un mort més, i tant el 1996 com el 2000 va matar unes quantes persones abans de la campanya.</p>
    </article>
  </body>
</html>