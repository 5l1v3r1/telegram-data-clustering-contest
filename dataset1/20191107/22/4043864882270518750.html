<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231322/"/>
    <meta property="og:site_name" content="Українська правда"/>
    <meta property="article:published_time" content="2019-11-07T22:07:08+00:00"/>
    <meta property="og:title" content="Ліга Європи. &quot;Олександрія&quot; у Львові відігралася після 0:2 у матчі з &quot;Сент-Етьєном&quot;"/>
    <meta property="og:description" content="У четвертому турі групового турніру Ліги Європи “Олександрія” з рахунком 2:2 завершила матч проти французького “Сент-Етьєна”. Для українського клубу це третя поспіль нічия у турнірі при одній поразці."/>
  </head>
  <body>
    <article>
      <h1>Ліга Європи. "Олександрія" у Львові відігралася після 0:2 у матчі з "Сент-Етьєном"</h1>
      <address>
        <time datetime="2019-11-07T22:07:08+00:00">07 Nov 2019, 22:07</time>
      </address>
      <p>У четвертому турі групового турніру Ліги Європи "Олександрія" з рахунком 2:2 завершила матч проти французького "Сент-Етьєна". Для українського клубу це третя поспіль нічия у турнірі при одній поразці.</p>
      <p>Матч пройшов у четвер 7 листопада у Львові.</p>
      <p>Стартові хвилини першого тайму пройшли за переваги українського клубу. Двічі воротар французів Стефан Рюффьє парирував удари Євгенія Банада. </p>
      <p>Втім на 23-й хвилині команда Володимира Шарана пропустила контратаку. </p>
      <p>Юрій Паньків мусив фолити на Вахабі Хазрі у власному штрафному майданчику. Суддя призначив пенальті, а сам постраждалий переграв з 11-ти метрів Паньківа - 0:1.</p>
      <p>Стартові хвилини другого тайму пройшли без моментів біля обох воріт, а на 73-й хвилині у ворота "Олександрії" залітає другий м’яч. Провалився захист "Олександрії" і Махді Камара ударом метрів з десяти пробиває у кут воріт - 0:2.</p>
      <p>Навіть після другого голу "Олександрія" не здалася. На 84-й хвилині після кількох рикошетів у штрафному французів Денис Безбородько з лінії воротарського майданчика пробив і відквитав один гол - 1:2.</p>
      <p>На першій доданій хвилині до основного часу "Олександрія" добивається заслуженого результату. Рюффьє після подачі у штрафну вибиває м’яч кулаками і Максим Задерака ударом з метрів 18-ти пробиває у верхній кут воріт - 2:2. </p>
      <p>"Олександрія" билася і досягла важливої нічиєї і продовжує боротьбу за путівку у плей-офф.</p>
      <p>В іншому матчі групи І бельгійський "Гент" на виїзді з рахунком 3:1 переміг німецький "Вольфсбург". Один з голів "Гента" в цій грі на рахунку форварда збірної України Романа Яремчука. </p>
      <p>Після чотирьох турів "Гент" з 8 очками лідирує в групі. У "Вольфсбурга" друга позиція та 5 пунктів. "Сент-Етьєн" та "Олександрія" набрали по три очки.</p>
      <p>Наступний матч "Олександрія" проведе 29 листопада у Львові проти "Вольфсбурга".</p>
      <footer>Українська правда</footer>
      <related>
        <a href="https://www.pravda.com.ua/news/2019/11/7/7231318/"/>
        <a href="https://www.pravda.com.ua/news/2019/11/7/7231223/"/>
        <a href="https://www.pravda.com.ua/news/2019/11/7/7231215/"/>
      </related>
    </article>
  </body>
</html>