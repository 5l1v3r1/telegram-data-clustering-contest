<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/lazio_celtic_scontri-6509460/news/2019-11-07/"/>
    <meta property="og:site_name" content="Agi"/>
    <meta property="article:published_time" content="2019-11-07T23:31:00+00:00"/>
    <meta property="og:title" content="Scontri tra tifosi di Lazio e Celtic dopo il match di Europa League. 9 fermati"/>
    <meta property="og:description" content="Per tutta la giornata si sono susseguite misure da parte della polizia contro i tifosi di entrambe le squadre. In campo, invece, ha esultato solo il team scozzese che ha vinto per 2-1"/>
  </head>
  <body>
    <article>
      <h1>Scontri tra tifosi di Lazio e Celtic dopo il match di Europa League. 9 fermati</h1>
      <h2>Per tutta la giornata si sono susseguite misure da parte della polizia contro i tifosi di entrambe le squadre. In campo, invece, ha esultato solo il team scozzese che ha vinto per 2-1</h2>
      <address><time datetime="2019-11-07T23:31:00+00:00">07 Nov 2019, 23:31</time> by <a rel="author">AGI - Agenzia Giornalistica Italia</a></address>
      <p>Scontri tra tifosi del Celtic e della Lazio a piazza Risorgimento, a Roma, dopo la partita di Europa league disputata all'Olimpico. Secondo quanto si apprende, sarebbero state fermate 9 persone, bloccate dalla Polizia all'interno di alcuni palazzi in zona piazza Risorgimento. Stando a una prima ricostruzione, si sarebbe trattato di un agguato: alcuni tifosi della Lazio avrebbero tentato di avvicinare ultras rivali che stavano camminando in strada. La posizione dei fermati è ora al vaglio della Polizia. </p>
      <h3>Partita amara per i biancocelesti</h3>
      <p>Sconfitta è stata all'andata a Glasgow e sconfitta è anche al ritorno per la compagine laziale contro una squadra davvero coriacea. Eppure proprio i ragazzi di Simone Inzaghi erano andati in vantaggio con Immobile al 7' che fa 101 gol con la maglia biancoceleste. Il Celtic pian piano ha preso campo e al 38' pareggiava con Forrest su assist di Elyounoussi. Al 94' un clamoroso errore di Berisha ha consentito a Ntcham (ex Genoa), entrato negli ultimi minuti, di andare in rete e portare a casa la qualificazione. Che ora la Lazio vede invece molto lontana.</p>
      <h3>Scontri durante tutta la giornata</h3>
      <p>Ieri notte alcuni ultras laziali avevano accoltellato due tifosi del Celtic nel pub irlandese The Flann O'Brien, a Roma, in via Nazionale. Un 52 enne è stato ferito con una coltellata al fianco durante una rissa scoppiata davanti al locale; l'altro, un 35enne, colpito a poca distanza, in piazza Beniamino Gigli. Entrambi non sono in pericolo di vita. </p>
      <p>In mattinata, prima del match, altri cinque ultras della Lazio erano stati denunciati per "possesso di materiale atto a offendere" dai poliziotti della Digos. Per loro proposto il Daspo. Due denunce e una sanzione amministrativa, invece, nei confronti di tre tifosi del Celtic. Le denunce sono scattate ieri e i reati contestati sono quelli di resistenza e oltraggio a pubblico ufficiale, mentre la sanzione amministrativa è partita per atti osceni in luogo pubblico.</p>
      <p>Altre misure sono state notificate dalla Polizia durante i controlli prima della partita. Sette daspo per la durata di 5 anni, e anche denunce, per altrettanti tifosi del Celtic. A 4 ultrà scozzesi è stato contestato di aver cercato di entrare allo stadio con artifizi nascosti negli indumenti. A due di loro anche di aver provato ad entrare senza documenti e di aver spintonato e cercato di corrompere gli steward. In un caso invece il tifoso, alterato dall'alcol, è stato bloccato mentre insultava i poliziotti italiani in lingua inglese.</p>
    </article>
  </body>
</html>