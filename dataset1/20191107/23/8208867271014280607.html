<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/milan/2019/11/07/news/mls_il_commissioner_graber_annuncia_il_milan_ha_ingaggiato_ibrahimovic_-240540372/"/>
    <meta property="og:site_name" content="Repubblica.it"/>
    <meta property="article:published_time" content="2019-11-07T23:23:00+00:00"/>
    <meta property="og:title" content="Usa, il numero 1 della Lega annuncia: &quot;Il Milan ha ingaggiato Ibrahimovic&quot;"/>
    <meta property="og:description" content="Don Graber fa il clamoroso annuncio in un'intervista alla Espn: &quot;Zlatan è un personaggio che emerge dalla massa, come aveva fatto David"/>
  </head>
  <body>
    <article>
      <h1>Usa, il numero 1 della Lega annuncia: "Il Milan ha ingaggiato Ibrahimovic"</h1>
      <h2>Don Graber fa il clamoroso annuncio in un'intervista alla Espn: "Zlatan è un personaggio che emerge dalla massa, come aveva fatto David Beckahm all'inizio. Ha 38 anni e adesso è stato preso dai rossoneri, uno dei top club del mondo". Il club rossonero smentisce (unitamente alla Lega), mentre ci sono forti contatti con il Bologna</h2>
      <address>
        <time datetime="2019-11-07T23:23:00+00:00">07 Nov 2019, 23:23</time>
      </address>
      <p><b>MILANO</b> – Zlatan Ibrahimovic torna al Milan. Almeno secondo Don Graber, il commissioner della MLS, la lega di calcio statunitense in cui lo svedese ha giocato nelle ultime due stagioni con i Los Angeles Galaxy.</p>
      <h3>"Zlatan ingaggiato dal Milan"</h3>
      <p>Alla giornalista di Espn che gli domandava quale sforzo farà la MLS per trattenere l’attaccante, Graber ha risposto: “Zlatan è un tipo molto interessante, mi tiene molto occupato, mi riempie la casella mail, è un’emozione al minuto. Servono personaggi come lui che emergono dalla massa, come aveva fatto David Beckahm all’inizio – ha detto Graber -. E’ un uomo di 38 anni, che ora è stato ingaggiato dal Milan, uno dei top club del mondo”. L’ipotesi per ora non trova riscontri. Ibrahimovic, ha continuato Graber, “ha quasi fissato dei record con tutti i gol che ha segnato negli ultimi due anni, è uno che crea eccitazione sia in campo che fuori. Ci dà un sacco da fare e ci piacerebbe vederlo tornare ma quello dipende dai Los Angeles Galaxy. Mi sono goduto i suoi ‘momenti Zlatan’ – ha concluso -, in particolare quando parla con me di se stesso in terza persona”.</p>
      <h3>Smentita informale del Milan, no anche delle Msl. Ma forti contatti con il Bologna</h3>
      <p>Da parte del Milan al momento ci sono smentite informali, mentre sono stati molto intensi i contatti tra il giocatore svedese e il Bologna.  Successivamente ha smentito anche Dan Courtemanche, vice presidente esecutivo del reparto comunicazione della Major League Soccer. "A dispetto di quanto erroneamente riportato da vari media, il commissioner della Mls Don Garber non ha dichiarato che il Milan ha acquistato Ibrahimovic".</p>
    </article>
  </body>
</html>