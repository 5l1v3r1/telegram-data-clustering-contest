<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682961/tzitzikostas-to-2020-tha-oloklirothoun-ta-kinimatografika-stounti"/>
    <meta property="og:site_name" content="enikos.gr"/>
    <meta property="article:published_time" content="2019-11-07T23:20:00+00:00"/>
    <meta property="og:title" content="Τζιτζικώστας: Το 2020 θα ολοκληρωθούν τα κινηματογραφικά στούντιο στη Θεσσαλονίκη - ΒΙΝΤΕΟ"/>
    <meta property="og:description" content="Συνάντηση με τους εκπροσώπους της Millennium films για τη δημιουργία στούντιο κινηματογραφικών παραγωγών στη Θεσσαλονίκη είχε σήμερα το απόγευμα ο Περιφερειάρχης Κεντρικής Μακεδονίας Απόστολος Τζιτζικώστας..."/>
  </head>
  <body>
    <article>
      <h1>Τζιτζικώστας: Το 2020 θα ολοκληρωθούν τα κινηματογραφικά στούντιο στη Θεσσαλονίκη - ΒΙΝΤΕΟ</h1>
      <address>
        <time datetime="2019-11-07T23:20:00+00:00">07 Nov 2019, 23:20</time>
      </address>
      <p>Συνάντηση με τους εκπροσώπους της Millennium films για τη δημιουργία στούντιο κινηματογραφικών παραγωγών στη Θεσσαλονίκη είχε σήμερα το απόγευμα <a href="http://www.enikos.gr/politics/680656/tzitzikostas-eite-me-k-eite-me-c-i-makedonia-einai-mia-kai-einai-">ο Περιφερειάρχης Κεντρικής Μακεδονίας Απόστολος Τζιτζικώστας.</a></p>
      <p>Σύμφωνα με τον κ. Τζιτζικώστα σε λίγους μήνες θα ξεκινήσει η κατασκευή των στούντιο και αναμένεται <b>να ολοκληρωθούν μέσα στο 2020</b>, ενώ μέσα στην ίδια χρονιά θα γίνουν τα γυρίσματα δύο ταινιών και μίας τηλεοπτικής σειράς.</p>
      <p>“Το Χόλιγουντ είναι εδώ και βρίσκεται για τα καλά στη Θεσσαλονίκη. Ο χώρος βρέθηκε, τα προβλήματα ξεπεράστηκαν και σε λίγους μήνες ξεκινάει η κατασκευή των στούντιο” είπε ο κ. Τζιτζικώστας.</p>
      <p>“Αυτό σημαίνει ότι η Θεσσαλονίκη και η Κεντρική Μακεδονία μπαίνουν για τα καλά στον χάρτη των κινηματογραφικών παραγωγών. Τα στούντιο που θα γίνουν εδώ στη Θεσσαλονίκη δεν έχουν ξαναγίνει ποτέ στην Ελλάδα, είναι η πρώτη φορά. Όλοι εμείς είμαστε αποφασισμένοι όχι μόνο να στηρίξουμε το εγχείρημα αυτό αλλά να φροντίσουμε, προβάλλοντας τα στούντιο της Θεσσαλονίκης να φέρουμε και άλλες παραγωγές το επόμενο διάστημα στον τόπο μας, διότι έτσι όχι μόνο <b>θα δημιουργηθούν θέσεις εργασίας</b> αλλά θα μπορέσουμε να προβάλουμε τον τόπο μας σε όλα τα μήκη και τα πλάτη της γης” είπε χαρακτηριστικά.</p>
      <p>“Είναι <b>μία μεγάλη επένδυση ύψους 20 εκατ. ευρώ</b> που θα βοηθήσει πολύ την τοπική μας οικονομία και χαίρομαι που μετά από δύο χρόνια σκληρών προσπαθειών όλων μας φτάνουμε σήμερα να κάνουμε αυτήν την ανακοίνωση, η οποία πιστεύω ότι θα αλλάξει για τα καλά τον χάρτη των κινηματογραφικών παραγωγών σε όλη την νοτιοανατολική Ευρώπη” κατέληξε ο Περιφερειάρχης.</p>
      <figure>
        <img src="http://media.enikos.gr/data/photos/682961_3d044a297b-9c895ced68bf2207.jpg"/>
      </figure>
      <p>Ο ιδιοκτήτης των κινηματογραφικών στούντιο York films στη Νέα Υόρκη <b>Γιάννης Καλαφάτης</b> ανέφερε: “πρόκειται για ένα όνειρο που υλοποιείται. Ο χώρος που επιλέχτηκε είναι κοντά στη Θεσσαλονίκη και ακόμη πιο κοντά στο αεροδρόμιο και είναι ένας μεγάλος χώρος σε έκταση, διότι το μέγεθος του εγχειρήματος είναι πολύ μεγάλο. Η απόφασή μας είναι δεδομένη και θα δημιουργήσουμε εκατοντάδες ή και χιλιάδες θέσεις εργασίας, άμεσες και έμμεσες, κυρίως μάλιστα για νέους, που θέλουν να ασχοληθούν με το συγκεκριμένο χώρο και να μείνουν στην πατρίδα τους”.</p>
      <p>Από τη μεριά του ο Διευθύνων σύμβουλος ΝU BOYANA Studios του ομίλου της Millennium Films, <b>Yariv Lerner</b> είπε: “Είμαστε πολύ ενθουσιασμένοι που ξεκινάμε να δουλεύουμε σε αυτήν την περιοχή. Σχεδιάζουμε να υλοποιήσουμε 2 ταινίες μεγάλου μήκους και άλλες μεσαίου μεγέθους παραγωγές όπως και κάποιες τηλεοπτικές σειρές καθώς υπάρχουν και πολύ όμορφες και ενδιαφέρουσες τοποθεσίες για γυρίσματα. Θέλω να ευχαριστήσω τον Πάνο που μας υποδέχτηκε όπως επίσης και τον Περιφερειάρχη μας έκανε να νιώσουμε πως βρισκόμαστε σπίτι μας”.</p>
      <p>“Μάλιστα, στα στούντιο της Θεσσαλονίκης, που εκτιμάται ότι θα λειτουργήσουν μέσα στο 2020, έχει ήδη προγραμματιστεί το γύρισμα της ταινίας με τίτλο «O θρύλος του Σεβάχ (The Legend of Sinbad)», μια συμπαραγωγή της Millennium Films και της Eagle Films” πρόσθεσε.</p>
      <p>Ο πρόεδρος και διευθύνων σύμβουλος του ΕΚΟΜΕ <b>Πάνος Κουάνης</b> δήλωσε: “Είναι καρποί αρκετών ετών προσπάθειας, συναντήσεων και ταξιδιών στη Νέα Υόρκη, στο Λος Άντζελες, στη Βουλγαρία και στη Θεσσαλονίκη για να μπορέσουμε να το υλοποιήσουμε. Η Θεσσαλονίκη θα γίνει ένα μεγάλο κέντρο για την Ευρώπη για να κάνουμε οπτικοακουστικές παραγωγές. Θα δοθούν πολλές θέσεις εργασίας ειδικά για τα ελληνόπουλα για να μη φεύγουν στο εξωτερικό. Η πόλη είναι θαυμάσια και πολύ φιλική. Η Θεσσαλονίκη συγκεντρώνει πάρα πολλά στοιχεία τα οποία έχει έρθει η ώρα να τα αναδείξουμε και να μπορέσει να γίνει η πόλη ένα μητροπολιτικό κινηματογραφικό κέντρο της Ευρώπης”.</p>
      <p>Οι λεπτομέρειες του εγχειρήματος θα ανακοινωθούν αύριο σε συνέντευξη τύπου στο Μουσείο Φωτογραφίας στις 13.00′.</p>
      <figure>
        <iframe src="https://www.youtube.com/embed/AMuoNMB3QYk" width="640" height="360" data-service="Youtube" scrolling="no"/>
      </figure>
      <p>Πηγή: thesstoday.gr</p>
      <related>
        <h4>σχετικά άρθρα</h4>
        <a href="http://www.enikos.gr/politics/682736/kerameos-katadikazoume-aperifrasta-kathe-peristatiko-ratsismou-ka%0A%20%20%20%20%0A"/>
        <a href="http://www.enikos.gr/politics/682655/kyranakis-gia-tochoirino-den-tha-pigaina-alla-dikaioma-tous%0A%20%20%20%20%0A"/>
        <a href="http://www.enikos.gr/politics/680877/ichiro-minyma-pavlopoulou-apo-ti-thessaloniki-i-afthairesia-tis-t%0A%20%20%20%20%0A"/>
        <a href="http://www.enikos.gr/politics/680790/episkepsi-pavlopoulou-sto-424-geniko-stratiotiko-nosokomeio-ekpai%0A%20%20%20%20%0A"/>
        <a href="http://www.enikos.gr/politics/680731/prokopis-pavlopoulos-likno-kai-koitida-tou-ellinikou-basket-i-cha%0A%20%20%20%20%0A"/>
        <a href="http://www.enikos.gr/politics/680721/pavlopoulos-oi-enoples-dynameis-einai-afosiomenes-sti-dimokratia-%0A%20%20%20%20%0A"/>
        <a href="http://www.enikos.gr/politics/680659/to-paidiko-chorio-sos-plagiariou-episkeftike-o-mitsotakis-photo%0A%20%20%20%20%0A"/>
        <a href="http://www.enikos.gr/politics/680634/tin-ekthesi-synchrones-opseis-tou-agiou-dimitriou-sti-thessalonik%0A%20%20%20%20%0A"/>
        <a href="http://www.enikos.gr/politics/680641/i-volta-tou-mitsotaki-stin-aristotelous-oi-selfies-kai-i-apokalyp%0A%20%20%20%20%0A"/>
      </related>
    </article>
  </body>
</html>