<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231324/"/>
    <meta property="og:site_name" content="Українська правда"/>
    <meta property="article:published_time" content="2019-11-07T23:37:33+00:00"/>
    <meta property="og:title" content="&quot;Прямий&quot; наживо показав &quot;захоплення&quot; телеканалу"/>
    <meta property="og:description" content="Під час телетрансляції у студію “Прямого” увірвались люди в масках, камуфляжі та зі зброєю, імітуючи таким чином “захоплення” телеканалу. "/>
  </head>
  <body>
    <article>
      <h1>"Прямий" наживо показав "захоплення" телеканалу</h1>
      <address>
        <time datetime="2019-11-07T23:37:33+00:00">07 Nov 2019, 23:37</time>
      </address>
      <p>Під час телетрансляції у студію "Прямого" увірвались люди в масках, камуфляжі та зі зброєю, імітуючи таким чином "захоплення" телеканалу. </p>
      <p><b>Джерело:</b> <a href="https://www.youtube.com/watch?v=nvGDS3JwTww">трансляція</a> ефіру на Youtube</p>
      <p><b>Деталі: </b>Одразу після того як начебто силовики "увірвались" до студії ведучий Микола Вересень впав на підлогу.</p>
      <p>Після чого до нього підбігли люди в камуфляжі зі словами: "Микола, живий? Вставай! Станьте з Орловською поруч швидко!" та зробили селфі із ведучими. </p>
      <p>Сам Вересень сказав, що цим перфомансом хотіли "довести до абсурду те, що відбувається" (обшуки у власника "Прямого" – УП).</p>
      <figure>
        <iframe src="https://www.youtube.com/embed/IJuyUbPeKF0" width="640" height="360" data-service="Youtube" scrolling="no"/>
      </figure>
      <p>Насамкінець так звані "силовики" подякували і побажали всім гарного вечора. </p>
      <p>Глядачі в студії не одразу зрозуміли, що це інсценування та почали ховатись під стільці.</p>
      <p>Друга ведуча Світлана Орловська сказала: "Зараз власне доводять до абсурду ситуацію зі свободою слова в Україні і можуть до такої довести. </p>
      <p>Тому ми показуємо, що власне може відбутися. Сьогодні приходять з обшуками до власниками телеканалу "Прямий", а хто знає, що може відбутися завтра. Завтра можуть прийти і не просто зробити селфі."</p>
      <p>При цьому вона зазначила, що журналісти - це четверта влада.</p>
      <p><b>Що передувало: </b>В офіційного власника телеканалу "Прямий" ексрегіонала Володимира Макеєнка 7 листопада проводили обшуки через провадження щодо ухилення від сплати податків при придбанні телеканалу. Канал заявив про тиск і наступ на свободу слова.</p>
      <p>У "Євросолідарності" заявили, що пов’язують <a href="https://www.pravda.com.ua/news/2019/11/7/7231245/">обшуки в офісі Макеєнка </a>з тим, що "Прямий" не співає осанну президенту Зеленському. Та зазначили, що за ситуацією стоїть екс-заступник глави Адміністрації колишнього президента Віктора Януковича Андрій Портнов, та керівник ДБР Труба, який йому підіграє.</p>
      <p><b>Чому це важливо</b>: Офіційним власником телеканалу "Прямий" є ексрегіонал Володимир Макеєнко. Джерела УП пов'язували канал з <a href="https://www.pravda.com.ua/news/2019/06/24/7219036/">найближчим оточенням Порошенка</a>, а Макеєнка називали фіктивним власником. Сам Порошенко наголошував, що <a href="https://www.pravda.com.ua/news/2019/08/12/7223370/">не має жодного відношення</a> до власності або до управління "Прямим" каналом. Пізніше він <a href="https://www.pravda.com.ua/news/2019/11/7/7231301/">заступився</a> за телеканал "Прямий", в офіційного власника якого в четвер пройшли обшуки.</p>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/8/7231348/"/>
        <a href="https://www.pravda.com.ua/news/2019/11/7/7231301/"/>
        <a href="https://www.pravda.com.ua/news/2019/11/7/7231300/"/>
      </related>
    </article>
  </body>
</html>