<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/macerata/spettacoli/x-factor-2019-live-3-1.4875010"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-07T23:26:17+00:00"/>
    <meta property="og:title" content="X Factor 2019 live 3, eliminato Marco Saltari. Ma Kimono sbalordisce e va avanti"/>
    <meta property="og:description" content="Sofia Tornambene è l'ultima maceratese in gara, flop per Marco Saltari"/>
  </head>
  <body>
    <article>
      <h1>X Factor 2019 live 3, eliminato Marco Saltari. Ma Kimono sbalordisce e va avanti</h1>
      <h2>Sofia Tornambene è l'ultima maceratese in gara, flop per Marco Saltari</h2>
      <address><time datetime="2019-11-07T23:26:17+00:00">07 Nov 2019, 23:26</time> by <a rel="author">FRANCESCO REPUPILLI</a></address>
      <p>Macerata, 8 novembre 2019 - <b>Esplosivo l'opening</b> della serata di <a href="https://www.quotidiano.net/magazine/x-factor-2019-concorrenti-1.4839626"><b>X Factor 2019</b></a> con i giudici <b>Samuel</b>, <b>Malika</b> e <b>Sfera Ebbasta</b>, che accendono il pubblico d'Italia sulle note dei <b>loro singoli</b>, rispettivamente "<b>Libertà"</b>, "<b>Senza fare sul serio"</b> e "<b>Ricchi X sempre"</b>. Si è trattato di un <b>terzo live di fuoco all'X Factor Dome di Monza</b>, fa <b>flop <a href="https://www.ilrestodelcarlino.it/macerata/spettacoli/x-factor-2019-1.4826281">Marco Saltari</a></b> che viene <b>eliminato alla prima manche</b>, ma <a href="https://www.ilrestodelcarlino.it/civitanova-marche/spettacoli/x-factor-2019-kimono-1.4817620"><b>Kimono</b></a> continua ad incantare e stupire. La giovanissima civitanovese è <b>promossa al quarto live</b> del talent targato <b>Sky</b>.</p>
      <p>Alla <b>manche dei cavalli di battaglia</b>, la prima, i dieci concorrenti hanno avuto un minuto di tempo ciascuno per tirare fuori il meglio di sé ed affrontarsi senza esclusione di colpi, con i brani che li rappresentano. La 16enne <b>civitanovese</b> <b>Sofia Tornambene</b>, in arte Kimono, ha <b>incantato</b> il pubblico esibendosi con un brano <b>scritto da lei</b>. Assoluta per la giovanissima l'approvazione dei giudici, in particolare di Samuel, che si limita a commentare: "La prima canzone che ho scritto io non era così bella, complimenti". Fa un <b>buco nell'acqua</b> invece <b>Marco Saltari,</b> il 34enne di <b>Corridonia</b> che ha proposto "<b>Get up stand up"</b> di <b>Bob Marley</b> ma non è riuscito a convincere il pubblico, al conteggio è risultato il meno votato. "È stata un'esperienza formativa importante", ha commentato il musicista a caldo, lasciando il palco dopo essere stato eliminato.</p>
      <p>Alla <b>seconda manche</b> invece, i concorrenti hanno cantato i brani assegnati dai giudici. <b>Non si è smentita</b> Kimono nei panni di <b>Achille Lauro</b> in "<b>C'est la vie"</b>, impressionando i giudici con la sua interpretazione del testo e la sua voce, nonostante la tensione e le <b>lacrime pre-esibizione</b>. Senza fiato <b>Sfera Ebbasta</b>, "Io dico solo una cosa, l'età anagrafica di fronte a questo talento passa totalmente in secondo piano", dello stesso avviso <b>Malika</b>, "Tutto quello che canti diventa seta". "Per cantare Lauro devi aver avuto <b>una vita di un certo tipo</b> - spiega <b>Samuel</b> -, qualcosa di forte e di violento dentro al cuore lo devi avere. Però tu potresti cantare il bugiardino dell'aspirina e farlo sembrare una figata. Nonostante ti sia trovata in una situazione non tua, te la sei portata a casa davvero bene". Stupita anche <a href="https://www.ilrestodelcarlino.it/macerata/spettacoli/x-factor-2019-home-visit-1.4839674"><b>Mara Maionchi</b></a>: "Il pezzo è un po' adulto forse per lei, ma è riuscita con grande calma e tranquillità a comunicarlo per adolescenti".</p>
      <p><b>Chiude</b> la serata uno scatenato <b>Marracash</b>, <b>ospite speciale</b> del live, che reduce dalla pubblicazione di "<b>Persona"</b>, il suo ultimo album di inediti, annuncia il suo ritorno sulla scena musicale infiammando il palco con due dei suoi nuovi singoli, "<b>Bravi a cadere-I polmoni"</b> e "<b>Greta Thunberg-Lo stomaco"</b>.</p>
      <p><b>Il verdetto</b> del terzo live di <b>X Factor</b>: eliminato dal pubblico Marco Saltari alla prima manche e dai giudici <b>Lorenzo Rinaldi</b>, al <b>ballottaggio</b> con <b>Giordana Petralia</b>, nella seconda manche. Sono otto i concorrenti rimasti in gara per la vittoria, a dividerli dal podio ancora <b>cinque live</b>. Il prossimo appuntamento sarà <b>giovedì prossimo</b>.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/macerata/spettacoli/x-factor-2019-live-1.4863736"/>
        <a href="https://www.ilrestodelcarlino.it/macerata/spettacoli/x-factor-2019-home-visit-1.4839674"/>
      </related>
    </article>
  </body>
</html>