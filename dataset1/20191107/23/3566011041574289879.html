<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545547.html/%D8%B1%D8%B4%D8%AF-20-%D8%AF%D8%B1%D8%B5%D8%AF%DB%8C-%D8%AC%D8%B0%D8%A8-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1-%D8%AE%D8%A7%D8%B1%D8%AC%DB%8C-%D8%B1%D9%88%D9%86%D8%AF-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%87%D8%A7-%DA%A9%D8%A7%D9%87%D8%B4-%DB%8C%D8%A7%D9%81%D8%AA%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T23:55:00+00:00"/>
    <meta property="og:title" content="رشد 20 درصدی جذب سرمایه‌گذار خارجی/روند افزایش قیمت‌ها کاهش یافته است"/>
    <meta property="og:description" content="وزیر اقتصاد و دارایی گفت: جذب سرمایه گذار خارجی نسبت به ۷ ماهه سال گذشته ۲۰ درصد رشد داشته است و برخلاف پیش‌بینی‌ها، رشد اقتصاد غیر نفتی ما مثبت است."/>
  </head>
  <body>
    <article>
      <h1>رشد 20 درصدی جذب سرمایه‌گذار خارجی/روند افزایش قیمت‌ها کاهش یافته است</h1>
      <h2>وزیر اقتصاد اعلام کرد:</h2>
      <address>
        <time datetime="2019-11-07T23:55:00+00:00">07 Nov 2019, 23:55</time>
      </address>
      <p>وزیر اقتصاد و دارایی گفت: جذب سرمایه گذار خارجی نسبت به ۷ ماهه سال گذشته ۲۰ درصد رشد داشته است و برخلاف پیش‌بینی‌ها، رشد اقتصاد غیر نفتی ما مثبت است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>،  فرهاد دژپسند امشب در همایشی با عنوان گرامیداشت شهید سید ابوالحسن موسوی خورشیدی در گلوگاه اظهار کرد: کشورمان هیچ زمانی از حیله و گزند دشمن در امان نبوده است و دشمن، چون در ۸ سال جنگ تحمیلی نتوانست به اهداف خود دست یابد متوسل به جنگ اقتصادی شد.<br/><br/>وی افزود: هرچه موفقیت‌های ایران در سال‌های پس از جنگ افزایش می‌یافت دشمن جبهه‌های جدید با موضوعات جدید باز می‌کرد.<br/><br/>وزیر اقتصاد و دارایی با بیان اینکه تحریم‌هایی که امروزه علیه ایران وضع می‌شود نظیر آن در تاریخ پیدا نمی‌شود، گفت: همانطور که در جنگ، انتخاب فرماندهان بر مبنای شایسته سالاری بود امروز هم در جنگ اقتصادی نیازمند فرماندهانی هستیم که بتوانند در برون رفت از این شرایط دارای برنامه‌ها و ایده‌های نوین باشند.<br/><br/>ابن مسئول با بیان اینکه امروزه باید تلاش کنیم سهم مان را در اقتصاد بین الملل حفظ و ارتقا دهیم، افزود:جذب سرمایه گذار خارجی نسبت به ۷ ماهه سال گذشته ۲۰ درصد رشد داشته است و برخلاف پیش بینی ها، رشد اقتصاد غیر نفتی ما مثبت است.<br/><br/>دژپسند در خصوص روند افزایش قیمت‌ها نیز گفت: روند رشد قیمت‌ها در کشور معکوس شده و از تیرماه روند رشد قیمت‌ها کاهش پیدا کرده است.<br/><br/>وی با اشاره به اینکه یکی از برنامه‌های دشمن ایجاد شکاف بین دولت و مردم است؛ ادامه داد: برنامه‌های دشمن جهت ضربه زدن به اقتصاد ایران با توجه به هوشیاری مردم ناکام مانده است.<br/><br/>وزیر اقتصاد و دارایی گفت: در کشور مشکلات اندکی وجود دارد و اگر در کشور همه فارغ از رنگ و بوی سیاسی و جناحی کمک و همراهی کنند برنامه‌های دشمن یکی پس از دیگری نقش برآب می‌شود.</p>
      <p>این مسئول در بخش دیگری اظهار کرد: زمانی که در خصوص شهید موسوی سخن گفته می‌شود به نظر می‌رسد در خصوص یک شخصیت بالای چهل سال صحبت می‌شود در صورتی که وی در جوانی به این مقام دست پیدا کرده است.</p>
      <p>وی افزود: رمز موفقیت شهید موسوی خورشیدی در سنین جوانی این بود که همیشه در مسیری بود که همه دنیا را ظرفیت می‌دید.</p>
      <p>دژپسند با اشاره به ویژگی‌های شهید موسوی، گفت: شهید موسوی در برابر سخن دیگران دو گوش بود و یک زبان و برای مخاطب ارزش و احترام قائل بود، به معنای واقعی در موضع تحمل و تعامل قرار داشت.</p>
      <p>انتهای پیام/</p>
    </article>
  </body>
</html>