<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/opinio/Problemes-dema-dificil-indispensable-convivencia_0_2340365954.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T23:00:00+00:00"/>
    <meta property="og:title" content="Problemes de demà. La difícil i indispensable convivència (1958)"/>
    <meta property="og:description" content="De l’article de Rafael Tasis i Marca, Pere Bernat (Barcelona, 1906 - París 1966), a Veu Catalana (Mèxic, 15-X-1958), una publicació de l’exili català en els anys del franquisme. Tasis, del partit Acció Catalana, va tornar el 1948 però seguia publicant, amb pseudònim, a la premsa editada fora en llengua catalana. Havia estat director general de Presons (1937-1938)."/>
  </head>
  <body>
    <article>
      <h1>Problemes de demà. La difícil i indispensable convivència (1958)</h1>
      <h2>De l’article de Rafael Tasis i Marca, Pere Bernat (Barcelona, 1906 - París 1966), a Veu Catalana (Mèxic, 15-X-1958), una publicació de l’exili català en els anys del franquisme. Tasis, del partit Acció Catalana, va tornar el 1948 però seguia publicant, amb pseudònim, a la premsa editada fora en llengua catalana. Havia estat director general de Presons (1937-1938).</h2>
      <address>
        <time datetime="2019-11-07T23:00:00+00:00">07 Nov 2019, 23:00</time>
      </address>
      <p>[...]</p>
      <p>En una interpretació una mica laxa del preàmbul del decret llei de la<i> Jefatura del Estado </i>que estableix la Fundació de la <i>Santa Cruz del Valle de los Caídos</i>, on es parla de “unidad y hermandad entre los españoles” i de “Monumento a todos los caídos, sobre cuyo sacrificio triunfen los brazos pacificadores de la Cruz”, un articulista del diari falangista madrileny <i>Arriba</i> assegurava que en el faraònic monument funerari a Cuelgamuros serien també dipositades les restes de<i> rojos</i> morts per llurs ideals durant la <i>Cruzada Nacional</i>. [...] Si algú s’imaginava d’enterrar allí, al costat dels cabdills de la<i> Cruzada</i>, dels <i>Caídos por Dios</i><i> y por España</i>, dels requetès i els moros morts en la campanya, les restes de Manuel Carrasco Formiguera, el general Batet o Carles Rahola, poso per cas de persones que havien “expirado cristianamente y constar así”, o dels innombrables ciutadans afusellats o morts de qualsevol altra manera violenta després d’una sumària assistència religiosa, pot desenganyar-se. El jesuïta P. Guerrero, fort en teologia i moral cristiana, diu a <i>Razón y Fe</i> quina és la sana doctrina i aixeca la seva espasa flamejant, a la porta del Valle de los Caídos, per impedir-hi l’entrada subreptícia dels <i>rojos asesinos</i>, és a dir, de tots els adversaris del <i>Movimiento</i>. ¿Per què, en llegir aquest article, ens sembla sentir ressonar en noble contradicció unes paraules dites, en plena guerra i en un indret venerable, per la més alta autoritat de la República espanyola?: “Paz, piedad y perdón”. Sí, ja ho sé. Comprenc la indignació dels parents dels morts, dels que han estat perseguits, empresonats, perjudicats en llur carrera i en llur bon nom per fidelitat a unes idees. Comprenc tota la fretura de revenja que, anys a través, nia en els cors d’aquells que no han tingut encara una “segona volta” per anivellar una mica els comptes -els sagnants comptes que, a la zona que fou republicana, van ésser tan amplament saldats amb la victòria “nacional”. I àdhuc així, contra tots els pares jesuïtes més devots de Jahvé, déu dels exèrcits, que de Jesucrist, redemptor de tots els homes i que perdonava els seus enemics, contra els legítims sentiments de dolor i de rancúnia dels que encara ploren, dels que encara se senten vexats i minimitzats en llur existència i en llur dignitat, cal imposar-se, no pas com un eslògan d’hàbil política -aquella famosa “reconciliació nacional” tan predicada pels comunistes-, sinó com un deure de ciutadania i de patriotisme, de fer efectiva aquella triple consigna que donava, fa més de vint anys, el president Azaña: pau, pietat i perdó. Que no exclouen mai, ans enforteixen, la justícia damunt de la qual, com damunt de la nostra llibertat nacional i personal, aspirem a bastir l’edifici de la convivència indispensable.</p>
    </article>
  </body>
</html>