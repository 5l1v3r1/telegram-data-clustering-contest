<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/editoria-nel-pacchetto-martella-manca-ancora-la-par-condicio/1946204/"/>
    <meta property="og:site_name" content="IlSussidiario"/>
    <meta property="article:published_time" content="2019-11-07T05:08:38+00:00"/>
    <meta property="og:title" content="EDITORIA/ Nel pacchetto Martella manca ancora la “par condicio”"/>
    <meta property="og:description" content="Nel Governo si sta pensando a misure specifiche per la crisi dell’editoria. Ma sembra che siano a vantaggio dei soliti noti"/>
  </head>
  <body>
    <article>
      <h1>EDITORIA/ Nel pacchetto Martella manca ancora la “par condicio”</h1>
      <h2>Nel Governo si sta pensando a misure specifiche per la crisi dell’editoria. Ma sembra che siano a vantaggio dei soliti noti</h2>
      <address><time datetime="2019-11-07T05:08:38+00:00">07 Nov 2019, 05:08</time> by <a rel="author" href="https://www.ilsussidiario.net/autori/stefano-bressani/" target="_blank">Stefano Bressani</a></address>
      <p>Nuovi prepensionamenti con scivoli pubblici in cambio di un impegno vincolante degli editori a reintegrare le redazioni con assunzioni di giovani giornalisti: è uno strumento sperimentato quello sul quale il sottosegretario alla Presidenza con delega all’editoria, Lorenzo Martella, ha confermato ieri di voler puntare all’interno di un pacchetto anti-crisi da modulare nella manovra 2020. È un approccio classico di politica industriale che ha certamente sorretto il settore lungo un intero decennio caratterizzato da pressioni di ogni genere: dalla recessione alla globalizzazione digitale. Ma trasferire alla previdenza di categoria centinaia di giornalisti dai gruppi editoriali tradizionali non si è rivelato in passato un toccasana strategico e difficilmente promette di rivelarsi tale ora.</p>
      <p>I prepensionamenti possono certamente porsi come condizione utile e forse necessaria per impostare e accelerare una fase di ristrutturazione e rilancio (nei giorni scorsi, ad esempio, <a href="https://www.ilsussidiario.net/news/finanza-e-media-gedi-e-caso-de-benedetti-cosa-ce-dietro-lo-stop-di-rodolfo/1936869/">Carlo De Benedetti</a> ha ventilato l’idea di ridisegnare a fondo<i> Repubblica</i> all’interno di nuovo modello di fondazione). Possono riaprire le porte delle maggiori testate nazionali a giornalisti giovani (un assunto ogni due prepensionati, ha preannunciato Martella), dotati di nuove competenze digitali e con migliori performance produttività/costi. Non possono, invece, ragionevolmente proporsi come condizione sufficiente a raddrizzare la <i>media industry </i>nazionale: che ha bisogno di ben altri interventi rispetto a semplici alleggerimenti ulteriori dei costi (a spese di nuovi appesantimenti tendenziali del bilancio dell’Inpgi).</p>
      <p>Per un riassetto effettivo del settore non sembrano eludibili aggregazioni (a cominciare dalla agenzie di stampa, su cui Martella è sembrato cauto, nonostante il <i>pressing </i>del suo predecessore e collega di partito Luca Lotti nel governo Renzi). È per queste operazioni straordinarie, d’altronde, che un governo ambizioso potrebbe – forse dovrebbe – studiare misure incentivanti di mercato: anzitutto sgravi fiscali alle fusioni, senza dimenticare gli investimenti in innovazione sia in aziende tradizionali che in <i>start-up</i>. Su questo piano – come su tutti gli altri – <a href="https://www.ilsussidiario.net/news/spillo-assistenzialismo-la-politica-editoriale-del-governo-di-radio-radicale/1943328/">il “pacchetto Martella”</a> sembra d’altra parte confermare il limite di fotografare l’esistente, mostrando poca apertura al cambiamento.</p>
      <p>Che si tratti di predisporre scivoli previdenziali per qualche centinaio di giornalisti o di favorire “l’educazione alla stampa” finanziando abbonamenti scolastici, il <i>target </i>degli interventi anti-crisi resta circoscritto agli editori storici: quelli che hanno in forza giornalisti “over 60” (e forse preferirebbero riorganizzare gli “over 40/50” prima di assumere automaticamente altri “over 30”) e quelli che vendono prodotti editoriali tradizionali a condizioni di mercato tradizionali. Le aziende editoriali più giovani (fra cui <i>IlSussidiario.net</i>) non hanno giornalisti prepensionabili, né <i>media</i> in abbonamento <i>pay</i>. Ma producono giornali a tutti gli effetti occupando giornalisti professionisti e pubblicisti iscritti all’Ordine e contribuenti ai vari enti di categoria (quelli che si accolleranno i prepensionati e che erogano vari ammortizzatori sociali ai gruppi editoriali in crisi).</p>
      <p>Perché queste start-up – spesso in via di consolidamento sul mercato – devono rimanere completamente escluse dagli aiuti pubblici – “democratici” – alla libera stampa? Sono, fra l’altro, testate spesso più aperte all’utilizzo di giovani giornalisti: perché – se una delle priorità del governo è la lotta al precariato – non studiare agevolazioni contributive alla stabilizzazione lavorativa in aziende che non hanno giornalisti prepensionabili, ma ne assumerebbero a tempo determinato? Ha ragione Martella a confermare che le risorse della manovra 2020 sono scarse per tutti. Ma non è un buon motivo per distribuirle con una politica industriale di retroguardia e senza almeno un minimo di <i>par condicio</i> fra tutti i <i>player</i> del mercato.</p>
      <p>
        <i>Quando questo articolo era già stato pubblicato, nella mattinata del 7 novembre, è stata diffusa <a href="https://www.fnsi.it/la-conferenza-dei-cdr-no-a-nuovi-prepensionamenti-senza-misure-per-occupazione-e-previdenza">una presa di posizione della Fnsi.</a> La centrale sindacale dei giornalisti italiani ha criticato misure di aiuto all’editoria concentrate solo sui prepensionamenti e prive di azioni a supporto del rilancio del settore e in particolare di contrasto al precariato.  </i>
      </p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/sondaggi-politici-lega-sopra-il-34-governo-ko-m5s-cala-al-163-ma-renzi/1946337/"/>
        <a href="https://www.ilsussidiario.net/news/giorgia-meloni-al-maurizio-costanzo-show-video-tra-dance-sovranismo-e-gino-paoli/1945812/"/>
        <a href="https://www.ilsussidiario.net/news/ilva-e-manovra-mattarella-toglie-lo-scudo-al-governo-conte/1946274/"/>
        <a href="https://www.ilsussidiario.net/news/dietro-le-quinte-patto-renzi-salvini-per-non-votare-ce-laccordo-sul-colle/1946272/"/>
        <a href="https://www.ilsussidiario.net/news/lamorgese-libia-pronto-a-rivedere-memorandum-migranti-orfini-ministro-ipocrita/1946195/"/>
        <a href="https://www.ilsussidiario.net/news/link-campus-giallo-del-bonifico-dopo-vittoria-m5s-erano-in-attesa-di-soldi-russi/1946177/"/>
      </related>
    </article>
  </body>
</html>