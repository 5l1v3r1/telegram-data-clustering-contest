<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/07/a-torok-aramlat-is-szoba-kerulhet-az-orban-erdogan-talalkozon"/>
    <meta property="og:site_name" content="infostart"/>
    <meta property="article:published_time" content="2019-11-07T05:00:00+00:00"/>
    <meta property="og:title" content="A Török Áramlat is szóba kerülhet az Orbán–Erdogan-találkozón"/>
    <meta property="og:description" content="Budapesten tárgyal Recep Tayyip Erdogan török elnök, aki várhatóan gazdasági és biztonságpolitikai kérdésekről is beszél majd Orbán Viktor miniszterelnökkel."/>
  </head>
  <body>
    <article>
      <h1>A Török Áramlat is szóba kerülhet az Orbán–Erdogan-találkozón</h1>
      <address><time datetime="2019-11-07T05:00:00+00:00">07 Nov 2019, 05:00</time> by <a rel="author">Infostart</a></address>
      <h3>Budapesten tárgyal Recep Tayyip Erdogan török elnök, aki várhatóan gazdasági és biztonságpolitikai kérdésekről is beszél majd Orbán Viktor miniszterelnökkel.</h3>
      <p>A magyar kormány számára az a legfontosabb, hogy Törökország továbbra is betartsa az Európai Unióval kötött megállapodást és ne engedje a menekülteket Európába - mondta a török-magyar vezetői találkozóval kapcsolatban az InfoRádiónak a XXI. Század Intézet vezető elemzője. Deák Dániel szerint a török-kurd konfliktust a NATO keretein belül kell kezelni, Magyarországnak ilyen ügyekbe felesleges lenne beleszólnia, hiszen ezzel csak az EU-Törökország paktumot kockáztatná.</p>
      <p>A szakértő úgy fogalmazott, hogy</p>
      <blockquote>az Európai Unióval kötött megállapodással Törökország egy nagyon komoly adu ászt kapott a kezébe,</blockquote>
      <p>ha ez a megállapodás felbomlik, százezer számra érkezhetnek bevándorlók akár a Földközi-tengeren keresztül, akár a görög-török határon keresztül az Európai Unió területére.</p>
      <p>Hozzátette, ezt az Európai Unió is nagyon jól tudja, nem véletlen, hogy</p>
      <blockquote>október végén több mint 200 milliárd forintnak megfelelő eurót utalt át Ankarának, hogy a bevándorlókat továbbra is ott tartsa török területen.</blockquote>
      <p>A magyar miniszterelnök és a török elnök nem első ízben találkozik. Recep Tayyip Erdogan 2018-as <a href="https://infostart.hu/kulfold/2018/07/09/erdogan-kezebe-kerult-minden-kormanyfoi-jogkor">nagyszabású elnöki beiktatásán</a> számos ország állam- és kormányfője mellett Orbán Viktor Miniszterelnök is részt vett.</p>
      <p>Ezt követően a júniusban másodszor is elnökké választott Erdogan a feleségével érkezezett és két napot töltött a magyar fővárosban, ahol előbb Áder János államfővel majd Orbán Viktor miniszterelnökkel tárgyalt. A magyar kormányfő és a török elnök budapesti tárgyalásain egy erőteljes hadiipari együttműködés kiépítésének terve, egy új légi járat indítása, a migráció, és több politikai, gazdasági téma is szóba került.</p>
      <p><a href="https://infostart.hu/belfold/2018/10/08/orban-viktor-magyarorszag-biztonsaga-kozvetlen-osszefuggesben-van-torokorszag-stabilitasaval">Orbán Viktor akkor úgy fogalmazott</a>, Magyarország biztonsága közvetlen összefüggésben van Törökország stabilitásával, hiszen ez az előfelvétele annak, hogy a migráció szárazföldi útvonalán ne fenyegesse Magyarországot semmilyen veszély.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Forbanviktor%2Fvideos%2F750502048624191%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>A török államfő a tárgyalás témáival kapcsolatban kiemelte: továbbra is nagyon fontos az együttműködés Magyarországgal, meg kell erősíteni a magyar–török kapcsolatokat, a két ország együttműködését több területen pedig kitűnőnek nevezte.</p>
      <p>A sajtótájékoztatón egy kérdés kapcsán szóba került Törökország EU-csatlakozása is. A magyar kormányfő ezzel kapcsolatban megjegyezte: szerinte szükség van a törökökre, ha az unió világpolitikai szereplő kíván lenni.</p>
      <p>A magyar kormányfő a török köztársasági elnök társaságában avatta fel <a href="https://infostart.hu/belfold/2018/10/09/orban-viktor-nem-vagyunk-megelegedve-a-mostani-allapotokkal">Baba türbéjét</a>.</p>
      <p>Orbán Viktor és Recep Tayyip Erdogan idén októberben is találkozott, Bakuban folytattak megbeszéléseket, ahová mindketten a Türk Tanács ülésére érkeztek.</p>
      <h4>Gazdaság, biztonság, Török Áramlat</h4>
      <p>A magyar–török felső szintű stratégiai tanács csütörtöki ülésén Orbán Viktor és Recep Tayyip Erdogan várhatóan gazdasági és biztonságpolitikai kérdésekről is tárgyal majd, a Magyar Nemzet forrásai szerint a Török Áramlat nevű tengeri gázvezeték kérdése, illetve a korábban beharangozott hadiipari együttműködés szintén napirendre kerülhet.</p>
      <p>A török elnök látogatásának idejére több fővárosi helyszínre is szerveznek tiltakozó megmozdulásokat.</p>
      <p>
        <i>Nyitókép: MTI / Koszticsák Szilárd</i>
      </p>
      <p>
        <b>Kapcsolódó hang</b>
      </p>
      <p>Erdogan Budapestre látogat_Előzetes öf</p>
      <figure>
        <audio src="https://infostart.hu/audio/00004/00004f3eb.mp3"/>
      </figure>
      <p> </p>
    </article>
  </body>
</html>