<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/07/arastirma-avrupa-daki-en-yasli-ve-altyapidan-en-az-oyuncu-cikaran-lig-turkiye-de"/>
    <meta property="og:site_name" content="euronews"/>
    <meta property="article:published_time" content="2019-11-07T05:15:53+00:00"/>
    <meta property="og:title" content="Avrupa'daki en yaşlı ve altyapıdan en az oyuncu çıkaran lig Türkiye'de"/>
    <meta property="og:description" content="Uluslararası Spor Araştırmaları Merkezi’nin (CIES) UEFA'ya bağlı 31 lig hakkında yaptığı detaylı araştırmanın sonucuna göre &quot;Süper Lig&quot; Avrupa ligleri arasında yaş ortalaması, yabancı oyuncu sayısı ve bir yıl içinden yapılan transfer sayısında en yüksek olan liglerden biri"/>
  </head>
  <body>
    <article>
      <h1>Avrupa'daki en yaşlı ve altyapıdan en az oyuncu çıkaran lig Türkiye'de</h1>
      <address><time datetime="2019-11-07T05:15:53+00:00">07 Nov 2019, 05:15</time> by <a rel="author">Hüseyin Koyuncu</a></address>
      <p>Türkiye Süper Lig'i, Avrupa ligleri arasında yaş ortalaması, yabancı oyuncu sayısı ve bir yıl içinde yapılan transfer sayısında en yüksek olan liglerden biri.</p>
      <p>Uluslararası Spor Araştırmaları Merkezi’nin (CIES) pazartesi günü yayımladığı raporda UEFA'ya bağlı 31 lig hakkında yapılan detaylı araştırmanın sonuçları açıklandı.</p>
      <p>CIES'in Avrupa liglerinin durum analizi, Türkiye’de son yıllarda gündemden düşmeyen yabancı oyuncu sınırı, altyapı ve takımların istikrasızlık sorunlarına dair önemli bilgiler veriyor.</p>
      <p>Genç futbolcuların şans bulmakta zorlandığı Süper Lig'de yer alan yabancıların sayısının yüksekliği ve yaş ortalaması da dikkat çekiyor.</p>
      <h3>Avrupa’da en yaşlı lig: Süper Lig</h3>
      <p>31 Avrupa ligi arasında en yüksek yaş ortalamasına sahip ligin 28 yaş ortalaması ile Süper Lig olduğu ortaya çıktı. Türkiye’yi takip edenler ligler ise 27,41 ile Kıbrıs ve 27,01 ile Macaristan.</p>
      <p>Diğer taraftan, Avrupa'nın en genç ligi ise 24,31 yaş ortalamasıyla Slovakya oldu. 24,54 yaş ortalamalı Hollanda en genç ikinci ve 24,57 yaş ortalamalı Slovenya ise en genç üçüncü lig olarak dikkat çekti.</p>
      <p>Avrupa'nın 5 büyük ligi arasında ise en yaşlısı 26,92 ortalamayla İtalya Seria A olurken, 25,58 yaş ortalaması ile Fransa Ligue 1 söz konusu ligler arasındaki en genç lig olarak tespit edildi.</p>
      <p>Toplam 31 takımın oyuncuların yaş ortalaması ise 26,07 olarak belirlendi.</p>
      <h3>Süper Lig, Avrupa'da en fazla yabancı oynatan üçüncü lig</h3>
      <p>UEFA'ya bağlı 31 lig içinde yabancı oyuncu oynatma oranlarına bakıldığında yüzde 66,8 ile Kıbrıs 1. Ligi ilk sırada yer alırken, Türkiye yüzde 62,4 ortalama ile en fazla yabancı oynatan üçüncü ülke olarak öne çıkıyor. İkinci sırada ise yüzde 63,6 ile Portekiz'in Primeira Liga'sı yer alıyor.</p>
      <p>Ayrıca Avrupa’nın 5 büyük liginden biri olan İngiltere Premier Ligi de yüzde 57,9 ile beşinci sırada yer alıyor.</p>
      <p>En az yabancı oyuncunun bulunduğu lig ise yüzde 14,8 ile Sırbistan Super Liga.</p>
      <ul>
        <li>
          <a href="https://tr.euronews.com/2019/11/01/mustafa-denizli-nin-iran-da-4-donemi-turkiye-deki-futbol-ortam-beni-tatmin-etmiyor">Mustafa Denizli'nin İran'da 4. dönemi: Türkiye'deki futbol ortamı beni tatmin etmiyor</a>
        </li>
        <li>
          <a href="https://tr.euronews.com/2019/10/15/uefa-turk-futbolcularin-asker-selamiyla-ilgili-sorusturma-baslatti">UEFA Türk futbolcuların asker selamıyla ilgili soruşturma başlattı</a>
        </li>
      </ul>
      <h3>Kulüp altyapısının 'en zayıf' olduğu ülke Türkiye</h3>
      <p>CIES'in son raporu Türk futbolundaki başka bir önemli soruna dikkat çekiyor.</p>
      <p>Özellikle son yıllarda Türk takımlarının genç oyuncularına çok forma şansı vermediği bu verilerle ortaya çıkıyor. Bütün Avrupa ligleri arasında futbolcu kadrosunda en az altyapı oyuncusu barından takımlar yüzde 8,7 ile Türkiye'de.</p>
      <p>Ancak Avrupa'nın en iyi ligleri arasında yer alan İngiliz ve İtalya liglerinde de aynı sorunun olduğu görülüyor.</p>
      <h3>İstikrarsızlık sorunu: Süper Lig bir yılda en fazla transfer yapan ligler arasında</h3>
      <p>CIES raporunun son bölümünde,Türk futbolunun yapısal sorunlarından birine daha değiniliyor: istikrar sorunu.</p>
      <p>Süper lig, yüzde 54,1 ile yıl içinde en çok transfer yapan ligler arasında üçüncü sırada yer alıyor. Yani Ocak 2018'den bu yana Türk takımlarının kadrosu yarısından fazlası değişti. Takım kimliği, genel taktik ve oyuncular arasında uyumluk açısından önemli olan istikrar meselesi belki de şu an Türk futbolunun en büyük sorunlarının başında geliyor. Ayrıca mali sorunlar yüzden birçok Türk takımı kısa süreli yabancı oyuncu kiralama yöntemine yöneliyor. Böylelikle hiçbir kulübün orta veya uzun vadeli stratejisi bulunmuyor. Sonuç olarak Avrupa turnuvalarında hiçbir Türk takımı iddialı olamıyor.</p>
      <p>Diğer taraftan da Premier Lig, Bundesliga ve La Liga gibi en prestijli liglere bakıldığında bir yılda yılda yapılan transferlerin diğer liglere göre daha az olduğu ortaya çıkıyor.</p>
      <ul>
        <li>
          <a href="https://tr.euronews.com/2019/05/21/uefanin-2024-icin-dusundugu-turnuvalar-nasil-isleyecek-turk-takimlari-nasil-etkilenecek">UEFA'nın 2024 için düşündüğü turnuvalar nasıl işleyecek? Türk takımları bundan nasıl etkilenecek?</a>
        </li>
        <li>
          <a href="https://tr.euronews.com/2019/02/23/turk-takimlari-avrupa-da-son-7-sezonun-en-kotu-performansini-gosterdi">Türk takımları Avrupa'da son 7 sezonun en kötü performansını gösterdi</a>
        </li>
      </ul>
      <p>
        <b>UEFA'nın reform projesi Süper Ligi zora sokacak</b>
      </p>
      <p>UEFA 2024 itibaren yürürlüğe sokmayı hedeflediği yeni organizasyon yapısıyla Avrupa futbolunu yeniden dizayn etmeyi hedefliyor.</p>
      <p>Her sezon Türkiye Süper Lig şampiyonu Şampiyonlar Ligi'ne doğrudan katılma hakkı elde ediyor. Ancak gelecek yıllarda Türk takımlarının Şampiyonlar Ligi'nde boy göstermesi oldukça zorlaşacak.</p>
      <p>Yeni formattaki Şampiyonlar Ligi’ne katılan takımların dörtte üçü turnuvada kalacak ve yeni turnuva dışarıdan gelen küçük takımlara çok fazla bir şans bırakmayacak.</p>
      <p>Türk takımlarının son yıllardaki Avrupa karnesine bakıldığında, Şampiyonlar Ligi'de yer almaları oldukça zor görülüyor. Ayrıca, bu durum Türk takımlarının transferler piyasasındaki konumunu zora sokabilir. Birçok yetenekli yabancı oyuncu Şampiyonlar Ligi'nde oynayabilmek için Türkiye'ye gelmemeyi tercih edebilir.</p>
    </article>
  </body>
</html>