<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/okonomi/i/dOazwq/energitopper-mener-kommunene-maa-faa-en-stoerre-del-av-vindkraftinntektene"/>
    <meta property="og:site_name" content="Aftenbladet"/>
    <meta property="article:published_time" content="2019-11-07T05:29:09+00:00"/>
    <meta property="og:title" content="Energitopper mener kommunene må få en større del av vindkraftinntektene"/>
    <meta property="og:description" content="Verdiene som skapes i vindkraft må i større grad føres tilbake til kommunene som huser vindturbinene, mener Energi Norge og El og IT Forbundet."/>
  </head>
  <body>
    <article>
      <h1>Energitopper mener kommunene må få en større del av vindkraftinntektene</h1>
      <h2>Verdiene som skapes i vindkraft må i større grad føres tilbake til kommunene som huser vindturbinene, mener Energi Norge og El og IT Forbundet.</h2>
      <address><time datetime="2019-11-07T05:29:09+00:00">07 Nov 2019, 05:29</time> by <a rel="author">NTB</a></address>
      <p>– Å lokke lokalsamfunn med skiløyper og flomlys er ikke veien å gå, sier administrerende direktør Knut Kroeplien i interesseorganisasjonen Energi Norge til <a href="http://www.e-pages.dk/bergenstidende/2121706741/?gatoken=dXNlcl9pZD0yNTc5MjAmdXNlcl9pZF90eXBlPWN1c3RvbQ">Bergens Tidende</a>.</p>
      <p>Han mener det er for mange kreative tiltak fra kraftutbyggerne som skal bøte for naturinngrepene. Kommunen bør heller få forutsigbare inntekter, mener Kroeplien.</p>
      <p>– Innfør­ing av en naturressursskatt etter modell fra vannkraften er en skikkelig måte å gjøre det på.</p>
      <p>En nasjonal rammeplan for vindkraftutbygging på land ble i høst skrotet av regjeringen. I høringsrunden til rammeplanen erklærte mange kommuner at de ikke ønsker vindkraftutbygging.</p>
      <p>– Det må bli like attraktivt å være vertskap for vindkraft som å være vannkraftkommune. Da trenger vi et mer likestilt skatte­regime, sier forbundsleder Jan Olav Andersen i El og IT Forbundet, som organiserer arbeidstakere i blant annet kraftselskapene.</p>
      <p>Utbyggere av vindkraft slipper i dag unna en del av skattene som vannkraftprodusentene må ut med. Det gjelder blant annet grunnrenteskatt, natur­ressursskatt, konsesjonsavgift og inntekter fra konsesjonskraft.</p>
    </article>
  </body>
</html>