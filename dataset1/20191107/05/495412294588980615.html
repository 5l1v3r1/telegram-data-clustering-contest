<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/dietro-le-quinte-patto-renzi-salvini-per-non-votare-ce-laccordo-sul-colle/1946272/"/>
    <meta property="og:site_name" content="IlSussidiario"/>
    <meta property="article:published_time" content="2019-11-07T05:04:10+00:00"/>
    <meta property="og:title" content="DIETRO LE QUINTE/ Patto Renzi-Salvini per non votare, c’è l’accordo sul Colle"/>
    <meta property="og:description" content="Gli indizi sono chiari e fanno intravedere una sorta di patto Renzi-Salvini per trascinare la legislatura ed eleggere insieme il nuovo Capo dello Stato"/>
  </head>
  <body>
    <article>
      <h1>DIETRO LE QUINTE/ Patto Renzi-Salvini per non votare, c’è l’accordo sul Colle</h1>
      <h2>Gli indizi sono chiari e fanno intravedere una sorta di patto Renzi-Salvini per trascinare la legislatura ed eleggere insieme il nuovo Capo dello Stato</h2>
      <address><time datetime="2019-11-07T05:04:10+00:00">07 Nov 2019, 05:04</time> by <a rel="author" href="https://www.ilsussidiario.net/autori/daniele-marchetti/" target="_blank">Daniele Marchetti</a></address>
      <p>C’è un dato che sembra unificare le pur distinte dinamiche politiche portate avanti da Matteo Renzi e, sull’altro versante, da Matteo Salvini: l’interesse comune a non andare al voto.</p>
      <p>E se il primo, con lo stile da impavido di chi sa di avere in pugno il Governo, lo ammette candidamente chiarendo che “la legislatura proseguirà nel suo corso naturale fino al 2023 Conte o non Conte”, l’altro, il celtico, il lumbard, o come amano definirlo nel suo “contado”, il capitano, lo fa intuire con la circospezione che si addice ad una ferrea determinazione.</p>
      <p>La prova provata, che nei fatti svela anche il bluff dell’8 agosto, è contenuta nell’intervista rilasciata l’altro ieri al <i>Corriere della Sera</i>. Una conversazione assai significativa che assomiglia molto ad una rassicurazione pubblica indirizzata a precise orecchie.</p>
      <p>Nella notte del trionfo della presidente Donatella Tesei, il leader leghista, seppur raggiante e duro come non mai contro l’esecutivo e “l’ammucchiata giallo-rossa”, si guardò bene dal chiedere le dimissioni del Governo. Dimissioni che, a stretto giro di posta, furono invocate dall’on. Giorgia Meloni ma che Salvini non riprese neppure nell’affollata conferenza stampa di lunedì 28 ottobre.</p>
      <p>Questione di stile? Macché, scientifica strategia!</p>
      <p>Così che, se molti vedono nelle elezioni regionali del gennaio prossimo in Emilia-Romagna l’ultimo banco di prova per la maggioranza Pd-M5s, Matteo Salvini rassicura: “In ballo c’è solo <a href="https://www.ilsussidiario.net/news/elezioni-emilia-romagna-i-quattro-ostacoli-che-si-frappongono-tra-la-lega-e-il-pd/1943961/">il voto degli emiliano-romagnoli</a>”. Un modo per togliere valenza nazionale alla consultazione (che comunque sarà cruciale per le sorti della segreteria Zingaretti) ed allentare la pressione accumulata sul Governo dopo la sconfitta umbra.</p>
      <p>Dice Salvini: non sono “stato io a portare il premier in Umbria a mettere la faccia su una sonora sconfitta”. Ovvero: la responsabilità di aver nazionalizzato la vicenda umbra con la trasformazione dell’accordo di governo in alleanza politica è tutta del Pd. Quella sinistra che – picchia duro il leghista – “non potrebbe archiviare una sconfitta (in Emilia-Romagna,<i> ndr</i>) come se nulla fosse. …Se vincessimo sarebbe un’ottima notizia per i cittadini mentre per il Pd sarebbe la nona o la decima sconfitta consecutiva. Tanto più clamorosa perché subita in una regione rossa”.</p>
      <p>Tradotto: il Governo non cadrà per mano leghista. Altri, a sinistra, dovrebbero caso mai assumersi questa responsabilità! Responsabilità che porterebbe la destra dritta dritta al Governo e che il Pd non eserciterà mai.</p>
      <p>Salvini questo lo sa bene e, per cementare ancor di più la maggioranza ed allontanare il voto, rincara la dose: “Se si votasse oggi il centrodestra avrebbe una maggioranza assoluta e governerebbe il Paese”.</p>
      <p>Minacce, ma senza fine di lucro.</p>
      <p>Bordate a salve come quelle di Renzi sulla finanziaria che Italia viva, nonostante la miriade di micro-tasse, comunque voterà. Per prenderne, subito dopo, le distanze.</p>
      <p>Una saga di ambiguità assai sospetta che sembra far intravedere <a href="https://www.ilsussidiario.net/news/duello-renzi-salvini-il-doppio-favore-che-un-matteo-ha-fatto-allaltro/1937620/">una sorta di patto Renzi-Salvini</a> per trascinare la legislatura ed eleggere insieme il nuovo Presidente della Repubblica, sfilandolo dalle mano di grillini e Pd.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/attacco-alla-nato-macron-sfida-gli-usa-e-azzera-litalia/1947211/"/>
        <a href="https://www.ilsussidiario.net/news/vista-da-m5s-di-maio-solo-movimento-spaccato-cosi-il-governo-cade-sullilva/1947083/"/>
        <a href="https://www.ilsussidiario.net/news/m5s-vs-lega-ha-bond-di-arcelormittal-caos-ex-ilva-salvini-falso-quereliamo/1946832/"/>
        <a href="https://www.ilsussidiario.net/news/sondaggi-politici-crollo-m5s-lega-vola-al-337-governo-giu-renzi-al-5/1946765/"/>
        <a href="https://www.ilsussidiario.net/news/sondaggi-governo-9-in-2-mesi-presto-sotto-il-20-grazie-allilva/1946623/"/>
        <a href="https://www.ilsussidiario.net/news/retroscena-voto-in-marzo-la-mossa-di-zingaretti-per-bruciare-le-nomine-di-renzi/1946705/"/>
      </related>
    </article>
  </body>
</html>