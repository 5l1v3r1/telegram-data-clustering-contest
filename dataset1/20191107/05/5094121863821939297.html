<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/bezdomovci-se-v-brne-kvuli-mrazu-zakopou-i-pod-zem-20191107.html"/>
    <meta property="og:site_name" content="Deník.cz"/>
    <meta property="article:published_time" content="2019-11-07T05:20:00+00:00"/>
    <meta property="og:title" content="Noc v teple? Bezdomovci se v Brně kvůli mrazu zakopou i pod zem"/>
    <meta property="og:description" content="Domky uplácané z hlíny, díry v zemi hluboké a široké tak, že se do nich vejde postel i domácí spotřebiče. Brněnští strážníci se už setkali s nejrůznějšími místy, kde se bezdomovci ve městě ukrývají před mrazem. Od letošního září vyměnilo v Brně 172 lidí bez domova nocování na podobně nehostinných místech za spánek v posteli a v teple. Díky projektu Nocleženka. "/>
  </head>
  <body>
    <article>
      <h1>Noc v teple? Bezdomovci se v Brně kvůli mrazu zakopou i pod zem</h1>
      <address><time datetime="2019-11-07T05:20:00+00:00">07 Nov 2019, 05:20</time> by <a rel="author">autor externí</a></address>
      <p>Poukaz stojí dárce sto korun, do minulé sezóny za něj bezdomovec dostal v noclehárně Armády spásy čaj či polévku a noc v posteli. Za stejnou částku nyní lidé bez domova získají i rady odborníků. „Nocleh na jednu noc situaci člověka neřeší. Proto nově nabízíme i sociální a terapeutickou pomoc. Ačkoli má každý člověk jiný příběh, cíl je stejný, a to jeho navrácení do běžného života,“ okomentoval projekt Armády spásy její mluvčí Přemysl Kramerius. </p>
      <figure>
        <img src="https://g.denik.cz/63/36/thumbnail-thumbnail-a0016-zmensene_denik-150-3x2.jpg"/>
      </figure>
      <aside>
        <a href="https://www.denik.cz/regiony/smlouvy-mestskych-casti-s-developery-nekde-je-uz-maji-20191106.html">Smlouvy pražských městských částí s developery? Někde je už mají Přečíst článek ›</a>
      </aside>
      <p>Nocleženku dostane bezdomovec od terénního pracovníka nebo přímo od člověka, který se takto rozhodne lidem v nouzi pomoct. Pomoc podle Krameria odborníci přizpůsobují situaci držitele poukazu. „Naši pracovníci si s ním sednou a motivují ho, aby začal svou situaci řešit. Někdy je prvním krokem zařízení občanského průkazu, někdy řešení akutních zdravotních problémů. Dalším krokem je hledání práce a bydlení,“ sdělil. </p>
      <p>Pomoci lidem bez domova se loni rozhodl i Brňan Jiří Svoboda. „Bylo před Vánoci, a tak jsem dal přítelkyni obálku s penězi, aby za ně mohla koupit nocleženku,“ svěřil se.</p>
      <h3>Několik úmrtí ročně</h3>
      <p>Podle záchranářů zemře v Brně na ulici každý rok na podchlazení několik jednotlivců. „Pokud jsou teploty pod nulou, lidi bez domova vyjíždíme zachraňovat i několikrát týdně,“ uvedla mluvčí záchranné služby Michaela Bothová.  Brněnská charita spustí od prosince krizové centrum Teplá židle. „Je to místnost, kde mohou lidé zdarma na židli v teple strávit mrazivou noc. Dostanou také teplý čaj nebo polévku,“ připomněla za charitu Anna Tišnovská. </p>
      <figure>
        <img src="https://g.denik.cz/63/1e/petrinhajzly1_denik-150-3x2.jpg"/>
      </figure>
      <aside>
        <a href="https://www.denik.cz/regiony/zachody-presun-petrin-petice-pirati-praha1-magistrat-strahovska-zahrada-20191106.html">Záchody na Petříně se přesunou o kus dál. Politici se hádají, čí je to zásluha Přečíst článek ›</a>
      </aside>
      <p>O lidi bez domova se stará i město. Podle magistrátu jich je v Brně 1 657. „Nočních krizových center může využít až 121 zájemců, v případě zvýšeného zájmu v extrémních mrazech ještě dalších dvacet. Jedná se o městem financovaný a koordinovaný systém nouzového přečkání noci,“ uvedla za magistrát Kateřina Gardoňová. </p>
      <p>Noční krizová centra potřební naleznou v Masné, Mlýnské a Bratislavské ulici od listopadu do konce března. </p>
    </article>
  </body>
</html>