<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/mehmet-coskundeniz/mucadeleden-vazgecmek-2217486"/>
    <meta property="og:site_name" content="Posta"/>
    <meta property="article:published_time" content="2019-11-07T05:00:46+00:00"/>
    <meta property="og:title" content="Mücadeleden vazgeçmek"/>
    <meta property="og:description" content="Işın Karaca, 2016’da üçüncü evliliğini yaptığı Tuğrul Odabaş’tan dün sürpriz bir şekilde boşandı."/>
  </head>
  <body>
    <article>
      <h1>Mücadeleden vazgeçmek</h1>
      <address><time datetime="2019-11-07T05:00:46+00:00">07 Nov 2019, 05:00</time> by <a rel="author">Mehmet Coşkundeniz</a></address>
      <p>Işın Karaca, 2016’da üçüncü evliliğini yaptığı Tuğrul Odabaş’tan dün sürpriz bir şekilde boşandı. Şimdi diyeceksiniz ki; “Işın da evli kalamıyor, çabuk vazgeçiyor...” Işın Karaca’yı iyi tanırım. Mücadeleden asla vazgeçmez. Dolandırıcı eski eşi Sedat Doğan için bile nasıl mücadele ettiğinin en yakın tanığıyım.</p>
      <p>Öyleyse başka bir şey olmalı... Belki de evliliği sürdüremeyen Işın değil, eşi Tuğrul Odabaşı’ydı. Belki Işın, öyle büyük mücadeleler verdi ki artık gücünün son noktasına geldi. Ama asıl soru şu olmalı. Her şeye rağmen evlilik mutlaka sürdürülmeli mi? Evlilik, iki yetişkin bireyin birlikte yaşama iradelerini devletin kanunları nezdinde ortaya koymasıdır. Çift taraflı sorumluluk ve sadakat isteyen, bireylerin aynı oranda emek ve çaba koyduğu bir kurumdur evlilik.</p>
      <p>Bir aksama olduğunda düzeltme yoluna elbette gidilmeli. Ancak her şey denendiği halde bir düzelme sağlanamıyorsa, ne olursa olsun o evliliği sürdürmek de beyhude bir uğraş haline geliyor. Çünkü siz mutsuzsanız, o evliliğin mutlu bir şekilde yürümesi imkansız.</p>
      <p>Bu coğrafyada insan boşanırken birçok şeyi göze alıyor. Bu nedenle boşananlara “Mücadeleden vazgeçti” demek haksızlık. Aksine onlar için hiç de kolay olmayan yeni bir mücadele başlıyor. Toplumla, aileyle, yakın dostlarla mücadele... Işın Karaca’ya yeni hayatında mutluluk diliyorum. İki güzel çocuğu onun en büyük destekleri olacaktır.</p>
      <p>
        <b>Yeniden olur mu?</b>
      </p>
      <p>Bir başka mücadele de Beran Saat- Kenan Doğulu evliliğinde sürüyor. Yaklaşık 1 yıldır sürekli ‘ayrıldılar, ayrılacaklar’ diye konuşulurken önceki gün yolda sarmaş dolaş göründüler.</p>
      <p>Hatırlayalım, Beren Saat’in evliliğinden pek de mutlu olmadığı Instagram’daki paylaşımlarıyla ortaya çıkmıştı. Beren Saat, bir kazada ölen eski sevgilisi Efe’nin fotoğraflarını paylaşıyordu. Ama olay, Kenan Doğulu’ya ithafen yazdığı “Masumiyetini kaybettin” temalı bir başka paylaşımla patladı. Kenan Doğulu’nun eşini aldattığı yorumları yapıldı. Şimdi yeniden bir arayada olmayı deniyorlarsa buna kim ne diyebilir ki? Bu da evliliği kurtarma mücadelesi işte.</p>
      <p>Akla gelen “Yeniden olur mu?” sorusu için verebileceğim tek cevap, “Neden olmasın?” şeklindedir. Bilimsel bazı araştırmalar bazı evliliklerde sorunların aldatma ile ortaya çıktığını, çiftlerin aldatma olayından sonra birbirleriyle etraflıca konuşup sorunları masaya yatırdığını ve bazen bu konuşmaların olumlu sonuçlandığını gösteriyor. Belki de Beren Saat ile Kenan Doğulu birbirlerinin kıymetini yeni anladılar. Umarım bu kez aynı hataları tekrarlamazlar.</p>
      <p>
        <b>Bir dizi önerisi</b>
      </p>
      <p>Herkes gibi ben de hem televizyonlarda hem de dijital platformlarda izleyecek bir şey bulamamaktan mustaripim. Gecenlerde yine Netflix’te “Onu mu izleyeyim, bunu mu izleyeyim” diye dolanırken “How To Get Away With Murder” (Cinayetten Nasıl Kurtulursunuz?) adlı bir diziye rastladım.</p>
      <p>Vakit geçsin diye ilk bölümünü izleyeyim dedim. Sonra da bırakamadım. Bu aslında bir suç ve avukatlık dizisi. Ancak inanılmaz zeki senaryosu, mükemmel kurgusu ve Viola Davis’in kusursuz oyunculuğu ile adeta sizi içine çekiyor. 2014 çıkışlı bu diziyi ben yeni keşfettim. Netflix’te 5 sezonu var. Şu anda da 6’ncı sezonu sürüyor. Birbirinin aynı dizilerden sıkılanlar için mükemmel seçim.</p>
      <p>
        <b>Günün aşk sözü</b>
      </p>
      <p>Sen bana, mutlu olmam için tanrı tarafından gönderilmiş bir perisin. Yüreğimin perisi, en güzel zamanlar bizi bekliyor artık. Bırakmayalım ellerimizi, soğutmayalım yüreklerimizi. Aşkımızın ateşi yaksın bu kenti...</p>
      <p>
        <b>Günün aşk tüyosu</b>
      </p>
      <p>Evlilik için “Bir imza neyi değiştirir?” deme, bütün yaşamını değiştirir. En basitinden sevgiline kızdığında kapıyı vurup gidersin. Evliyken bunu yaparsan tazminat ödersin. Bu yüzden aklında o kişiyle ilgili en küçük bir soru işareti bile varsa evlenme.</p>
    </article>
  </body>
</html>