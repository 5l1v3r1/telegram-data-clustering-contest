<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/tamer-heper/problem-kizinizla-2217489"/>
    <meta property="og:site_name" content="Posta"/>
    <meta property="article:published_time" content="2019-11-07T05:01:51+00:00"/>
    <meta property="og:title" content="Problem kızınızla"/>
    <meta property="og:description" content="Birkaç yıldır dönem dönem Türkiye’de yaşıyorum. Yurtta bir ev aldım. Üç tane çocuğum var. Evi bir çocuğumun üzerine geçirmeyi istemek için tapuya gittim."/>
  </head>
  <body>
    <article>
      <h1>Problem kızınızla</h1>
      <address><time datetime="2019-11-07T05:01:51+00:00">07 Nov 2019, 05:01</time> by <a rel="author">Tamer Heper</a></address>
      <p>Birkaç yıldır dönem dönem Türkiye’de yaşıyorum. Yurtta bir ev aldım. Üç tane çocuğum var. Evi bir çocuğumun üzerine geçirmeyi istemek için tapuya gittim.</p>
      <p>Tapuda diğer kızımın benden habersiz bu evin üzerine haciz yaptırdığı ortaya çıktı. Evi banka borcu ile aldım. Aşağı yukarı 200 bin TL daha borcum var. İçinde oturmak şartıyla evi belirttiğim gibi bir çocuğumun üzerine geçirmek istiyordum. Haciz yüzünden sorun çıktı. Çok zor durumdayım. Ne yapmam gerek? ● R.K.</p>
      <p>★ ★ ★ ★ ★</p>
      <p>Çok ilginç bir durum. Zira öyle birinin isteği ile bir gayrimenkulün üzerine haciz tatbik edilmez. Önce bir icra takibi yapılır, dairenin maliki olan kişiye yani size icra müdürlüğünden bir ödeme emri gönderilir, yedi gün içinde itiraz olmazsa gayrimenkule haciz tatbik edilir.</p>
      <p>Yani böyle bir hacizden haberiniz olur. Hiç haberiniz olmadan haciz tatbik edilir mi? Küçük bir ihtimal, sizin resmi kayıtlarda ikametgahınız olarak görülen yere tebligat yapılır, o adreste biri tebligatı alır, tebliğ işlemi böylece tamamlanır, yedi gün geçer takip kesinleşir, bunun üzerine haciz tatbik edilir.</p>
      <p>Bu durumda sizin adınıza tebligatı alan size haber vermemiştir derim. Daha küçük bir ihtimal, adresinize tebligat yapılır, adreste kimse bulunmaz, bu halde tebligat muhtara bırakılır ama kapınıza yazılı bir bilgi yapıştırılır.</p>
      <p>★ ★ ★ ★ ★</p>
      <p>Gördüğünüz gibi haciz için bir takım işlemler gerekir. Öyle ‘kızım istedi haciz koyuldu’ diye bir şey yok. Şimdi bütün bunların hangisinin olduğunu araştırmak için haciz koyulan icra dosyasının incelenmesi lazım. Bir işlem hatası var ise haciz kaldırılır.</p>
      <p>Ancak bence önce kızınıza sormalısınız. Bir gayrimenkulün üzerinde haciz bulunması onun bir başkasına devrini engellemez. Devir yapılır ama hacizli yapılır. Yani okuyucumun problemi bence devir yapamama değil, haciz tatbiki. Netice? Problem kızınızla.</p>
    </article>
  </body>
</html>