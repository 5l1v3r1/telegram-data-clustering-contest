<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-nitin-gadkari-and-rss-chief-mohan-bhagwat-to-attend-a-book-release-function-in-nagpur-maharashtra-2836291.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T05:53:17+00:00"/>
    <meta property="og:title" content="सियासी संकट के बीच नागपुर में हो सकती है नितिन गडकरी-मोहन भागवत की मुलाकात, क्या बनेगी बात?"/>
    <meta property="og:description" content="महाराष्ट्र में भारतीय जनता पार्टी और शिवसेना के बीच सरकार गठन को लेकर सियासी खींचतान जारी है। इस बीच बड़ी खबर है कि केंद्रीय मंत्री नितिन गडकरी और राष्ट्रीय स्वंय सेवक संघ के प्रमुख मोहन भागवत एक ही..."/>
  </head>
  <body>
    <article>
      <h1>सियासी संकट के बीच नागपुर में हो सकती है नितिन गडकरी-मोहन भागवत की मुलाकात, क्या बनेगी बात?</h1>
      <address><time datetime="2019-11-07T05:53:17+00:00">07 Nov 2019, 05:53</time> by <a rel="author">लाइव हिन्दुस्तान,मुंबई</a></address>
      <p>महाराष्ट्र में भारतीय जनता पार्टी और शिवसेना के बीच सरकार गठन को लेकर सियासी खींचतान जारी है। इस बीच बड़ी खबर है कि केंद्रीय मंत्री नितिन गडकरी और राष्ट्रीय स्वंय सेवक संघ के प्रमुख मोहन भागवत एक ही मंच पर आज दिखने वाले हैं। समाचार एजेंसी एएनआई के मुताबिक, केंद्रीय मंत्री नितिन गडकरी और आरएसएस प्रमुख मोहन भागवत नागपुर में आज एक पुस्तक विमोचन कार्यक्रम में एक ही मंच पर दिखने वाले हैं। </p>
      <p>यह खबर अपने आम में अहम इसलिए भी है क्योंकि महाराष्ट्र में सरकार बनाने को लेकर बीजेपी और शिवसेना आमने-सामने है। एक ओर जहां शिवसेना मुख्यमंत्री पद को लेकर 50-50 फार्मूले पर अड़ी है, वहीं बीजेपी किसी भी कीमत पर इस समझौते को मानती नहीं दिख रही है। सूत्रों की मानें तो नितिन गडकरी और आरएसएस प्रमुख के बीच मुलाकात भी होगी। </p>
      <figure>
        <iframe data-src="https://twitter.com/ANI/status/1192301391546474496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>इसके अलावा, नितिन गडकरी और मोहन भागवत के एक ही कार्यक्रम में मौजूद होने पर नजर इस बात पर भी होगी कि दोनों के बीच क्या महाराष्ट्र के सियासी संकट पर कोई बातचीत होती है या नहीं। क्योंकि कुछ दिन पहले ही शिवसेना नेता किशोर तिवारी ने मोहन भागवत को एक पत्र लिख कर महाराष्ट्र में पहल करने की अपील की थी। साथ उन्होंने कहा कि था अगर संघ प्रमुख मोहन भागवत, नितिन गडकरी को महाराष्ट्र के संकट को सुलझाने के लिए भेज देते हैं, तो वह दो घंटे में ही मामला सुलझा देंगे। </p>
      <p>गौरतलब है कि विधानसभा चुनाव के परिणाम 24 अक्टूबर को ही घोषित हो गए थे जिसमें भगवा गठबंधन (भाजपा-शिवसेना) को 161 सीटें मिलीं जो 288 सदस्यीय विधानसभा में बहुमत के आंकड़े 145 से कहीं अधिक है। विधानसभा चुनाव में भाजपा को 105 सीटें, शिवसेना को 56, राकांपा को 54 और कांग्रेस को 44 सीटें मिली हैं।<br/> </p>
    </article>
  </body>
</html>