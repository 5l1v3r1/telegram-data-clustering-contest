<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-hande-akbas/test-yaptirmayi-ihmal-etmeyin-2217496"/>
    <meta property="og:site_name" content="Posta"/>
    <meta property="article:published_time" content="2019-11-07T05:00:47+00:00"/>
    <meta property="og:title" content="Test yaptırmayı ihmal etmeyin"/>
    <meta property="og:description" content="Rahim ağzı kanserinden korunmak için 3 doz aşı yapılıyor. HPV’nin en etkin türlerine karşı üretildiğinden, ilişki yoluyla bu virüsün başka tipleri de alınabilir. Rahim kanseri için aşı yaptırın ama smear testini de ihmal etmeyin."/>
  </head>
  <body>
    <article>
      <h1>Test yaptırmayı ihmal etmeyin</h1>
      <address><time datetime="2019-11-07T05:00:47+00:00">07 Nov 2019, 05:00</time> by <a rel="author">Opr. Dr. Hande Akbaş</a></address>
      <p>
        <i>Rahim ağzı kanserinden korunmak için 3 doz aşı yapılıyor. HPV’nin en etkin türlerine karşı üretildiğinden, ilişki yoluyla bu virüsün başka tipleri de alınabilir. Rahim kanseri için aşı yaptırın ama smear testini de ihmal etmeyin.</i>
      </p>
      <p>
        <b>Menopoz yüzünden mi?</b>
      </p>
      <p>43 yaşındayım. 3 yıldır çok sık idrara çıkıyorum. İdrarımda kan da görüldü. İlaç verdiler. Acaba menopozla bağlantılı olabilir mi?</p>
      <p>
        <b>CEVAP</b>
      </p>
      <p>Sevgili okuyucum, çok sık idrar gitmekle menopoz arasında ilişki yok. Sık idrar, bazen kanlı idrar ilk başta akla idrar yolu enfeksiyonu, kum ya da taş akla getirir. Vakit kaybetmeden bir üroloji uzmanına başvurun. Varsa enfeksiyon böbreklerinize kadar ilerlemeden tedavi olun.</p>
      <p>
        <b>Endişeliyim</b>
      </p>
      <p>42 yaşındayım ve ilk çocuğuma 3 aylık hamileyim. Yaşımdan dolayı endişeliyim. Ama onu doğurmayı istiyorum. Ne yapmam gerekiyor?</p>
      <p>
        <b>CEVAP</b>
      </p>
      <p>Sevgili okuyucum, yaşınızdan dolayı gebelik riskleri daha fazla. Mutlaka yüksek riskli gebelikler (perinatoloji) alanında deneyimli bir uzmana giderek hamileliğinize devam etmenizi öneririm.</p>
      <p>
        <b>Aşı yaptırsak mı?</b>
      </p>
      <p>18 yaşında kızım var. Son günlerde HPV virüsü ve rahim ağzı kanseriyle ilgili pek çok şey okudum. Aşısı da varmış, sizce kızıma yaptırmalı mıyım?</p>
      <p>
        <b>CEVAP</b>
      </p>
      <p>Sevgili okuyucum, ergenlikteki kızlara, cinsellik yaşamamış kadınlara mutlaka HPV aşısı öneriyorum. Son çalışmalarda, kişi cinsel açıdan aktif olsa bile bu aşıdan yarar sağladığına dair sonuçlar var. Bu sebeple kızınıza yaptırın.</p>
      <p>Aşı 3 doz şeklinde yapılıyor. Bilmeniz gereken en önemli nokta; aşı olmak kızınızı yüzde 100 korumaz. Aşı rahim ağzı kanseri yapan ve en sık görülen HPV tiplerine yönelik üretilmiştir.</p>
      <p>Oysa ki HPV‘nin 100’den fazla tipi var. Aşı olsa bile kızınızın ilişki yoluyla HPV’nin diğer tiplerini alma riski de bulunur. Bu sebeple asla tek başına aşıya güvenmemeli ve kızınız cinselliğe başladıktan sonra mutlaka düzenli smear testini yaptırmalı.</p>
      <p>
        <b>Kist varmış</b>
      </p>
      <p>30 yaşındayım. 2 senelik evliyiz ve çocuğumuz olmuyor. Eşimle gerekli bütün test ve tahlilleri yaptırdık ama bende kist var ve ara sıra iltihap geliyor. Pek çok doktora gittik ama hamile kalamıyorum. Ne yapmam gerekiyor?</p>
      <p>
        <b>CEVAP</b>
      </p>
      <p>Sevgili okuyucum, sizdeki kistin ne olduğunu görmeden bir yorum yapamam. Ama yaşınız itibariyle hamile kalamamanız hemen hemen imkansız. Bu nedenle deneyimli bir üreme tıbbı uzmanına elinizde olan tüm tetkiklerle birlikte başvurmanız ve gerekli yardımı almanızı öneririm.</p>
    </article>
  </body>
</html>