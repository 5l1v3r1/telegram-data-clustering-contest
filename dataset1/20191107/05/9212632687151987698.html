<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/514728/komitmen-sosial-raihan"/>
    <meta property="og:site_name" content="HM Online"/>
    <meta property="article:published_time" content="2019-11-07T05:15:15+00:00"/>
    <meta property="og:title" content="Komitmen sosial Raihan"/>
    <meta property="og:description" content="PEMBABITAN sebagai anak seni kini menjangkau 23 tahun dan sepanjang tempoh itu mereka sudah berkelana ke enam benua serta dikenali di luar negara."/>
  </head>
  <body>
    <article>
      <h1>Komitmen sosial Raihan</h1>
      <address><time datetime="2019-11-07T05:15:15+00:00">07 Nov 2019, 05:15</time> by <a rel="author">Oleh Ridzuan Abdul Rahman</a></address>
      <p>PEMBABITAN sebagai anak seni kini menjangkau 23 tahun dan sepanjang tempoh itu mereka sudah berkelana ke enam benua serta dikenali di luar negara.</p>
      <p>Bagaimanapun, kumpulan nasyid popular, Raihan tidak pernah mendabik dada dengan kejayaan dikecapi.</p>
      <p>Biarpun mempunyai nama besar, Che Amran Idris, Abu Bakar Md Yatim dan Amran Ibrahim tak pernah bersikap pilih kasih terhadap setiap tawaran mengadakan persembahan dan tidak terkecuali yang berbentuk amal.</p>
      <p>Baru-baru ini, Raihan menjayakan persembahan amal Malam Kesenian dan Kebudayaan anjuran Persatuan Wanita Islam Prihatin (PWIP).</p>
      <p>Selain Raihan, pendakwah dan penyanyi, Sharifah Khasif serta Aishah turut tampil menghiburkan tetamu yang membeli tiket sebagai tanda sokongan.</p>
      <p>Lebih istimewa, Tengku Permaisuri Selangor, Tengku Permaisuri Norashikin berkenan berangkat menyaksikan konsert itu.</p>
      <p>Che Amran berkata, mereka bersyukur apabila banyak badan bukan kerajaan (NGO) yang menjemput mereka jayakan program berbentuk kebajikan.</p>
      <p>“Kami rasa ini komitmen sosial yang boleh kami berikan. Mudah-mudahan dengan apa yang dilakukan dapat mengajak banyak lagi badan kebajikan untuk menjemput kami bagi sama-sama membantu mereka.</p>
      <p>“Mungkin ada beranggapan kami akan mengenakan harga yang mahal, kami sebaliknya sama-sama mahu membantu dan akan menetapkan harga yang bersesuaian dan tidak membebankan.</p>
      <p>“Seperti yang diketahui ramai, kami tak pernah menyusahkan penganjur. Kalau ada penganjur yang sangat memerlukan bantuan, kadang-kadang kami tak terlalu berkira,” katanya.</p>
      <p>Menurutnya, mereka lebih suka melihat penganjur dapat meneruskan agenda mereka, selain memberikan keceriaan kepada golongan yang akan dibantu.</p>
      <p>“Kami cuba beri komitmen supaya penganjur dapat bantu anak yatim atau sekolah yang cari dana untuk bina surau serta dana untuk tabung Persatuan Ibu bapa dan Guru.</p>
      <p>“Kami beri galakan agar mereka berjaya anjurkan program dan capai apa yang dihajatkan. Inilah yang kami seimbangkan dalam Raihan.</p>
      <p>“Mungkin kerana inilah Raihan dapat terus bergerak dan mendapat rezeki yang berkat daripada Allah,” katanya yang sebelum ini pernah menjayakan program membantu mangsa peperangan di Yaman, Palestin dan bantuan tsunami di Aceh, Jogjakarta serta di Eropah.</p>
      <p>Dalam konsert ini, mereka menyanyikan tiga lagu iaitu Puji-Pujian, Sesungguhnya dan Thank You Allah.</p>
      <p>Sementara itu, Presiden PWIP, Mashita Abdul Rahim dan timbalannya Datin Rubitah Ayob, berkata PWIP ditubuhkan pada 29 April tahun lalu dan dilancarkan Tengku Permaisuri Norashikin.</p>
      <p>“Ini program kedua selepas pelancaran yang bertujuan mengutip dana bagi aktiviti untuk menolong sasaran kami seperti mualaf, ibu tunggal, anak yatim dan pembinaan surau.</p>
      <p>“Biarpun masih baharu, kami antara NGO yang sangat aktif melakukan kerja kebajikan. Alhamdulillah, kami mempunyai 20 exco yang sangat aktif buat kerja.</p>
      <p>“Untuk program persembahan amal Malam Kesenian dan Kebudayaan, kami memerlukan wang RM600,000 untuk pembinaan surau di USJ 13, Subang Jaya iaitu di kawasan sekolah,” katanya.</p>
      <p>Program itu turut mendapat kerjasama Mykori Dessert Cafe sebagai penaja utama, manakala Hotel One World Bandar Utama sebagai penaja lokasi.</p>
      <related>
        <h4>Berita Berkaitan</h4>
        <a href="https://www.hmetro.com.my/rap/2019/04/442882/tahu-lagu-tapi-tak-kenal-penyanyi"/>
        <a href="https://www.hmetro.com.my/node/206644"/>
        <a href="https://www.hmetro.com.my/rap/2019/04/446653/impian-jadi-kenyataan"/>
        <a href="https://www.hmetro.com.my/node/61571"/>
        <a href="https://www.hmetro.com.my/rap/2017/12/295922/rancak-beraksi-di-luar-negara"/>
        <a href="https://www.hmetro.com.my/rap/2019/05/456629/gemilang-23-tahun"/>
        <a href="https://www.hmetro.com.my/node/35999"/>
        <a href="https://www.hmetro.com.my/rap/2018/02/310792/ramah-mesra-dengan-orang-kampung"/>
      </related>
    </article>
  </body>
</html>