<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-a-crpf-jawan-killed-in-naxal-encounter-in-chhattisgarh-2836262.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T05:04:45+00:00"/>
    <meta property="og:title" content="छत्तीसगढ़: बीजापुर में नक्सलियों के साथ मुठभेड़ में CRPF का जवान शहीद"/>
    <meta property="og:description" content="छत्तीसगढ़ में बृहस्पतिवार को नक्सलियों के साथ मुठभेड़ में सीआरपीएफ का एक जवान शहीद हो गया। अधिकारियों ने यहां बताया कि यह मुठभेड़ बीजापुर जिले के तोंगुड़ा-पामेड़ इलाके में तड़के चार बजे..."/>
  </head>
  <body>
    <article>
      <h1>छत्तीसगढ़: बीजापुर में नक्सलियों के साथ मुठभेड़ में CRPF का जवान शहीद</h1>
      <address><time datetime="2019-11-07T05:04:45+00:00">07 Nov 2019, 05:04</time> by <a rel="author">एजेंसी,नई दिल्ली</a></address>
      <p>छत्तीसगढ़ में बृहस्पतिवार को नक्सलियों के साथ मुठभेड़ में सीआरपीएफ का एक जवान शहीद हो गया। अधिकारियों ने यहां बताया कि यह मुठभेड़ बीजापुर जिले के तोंगुड़ा-पामेड़ इलाके में तड़के चार बजे हुई।</p>
      <p>उन्होंने बताया कि शहीद जवान कामता प्रसाद केंद्रीय रिजर्व पुलिस बल की 151वीं बटालियन से था। उसका दल, बल की कमांडो इकाई 'कोबरा और राज्य पुलिस जंगलों में अभियान चला रही थी, तभी यह मुठभेड़ हुई।</p>
      <p>एक पुलिस अधिकारी ने बताया कि नक्सलियों के साथ मुठभेड़ में कामता प्रसाद गोली लगने से गंभीर रूप से घायल हो गए। उन्होंने बाद में, अस्पताल में उपचार के दौरान दम तोड़ दिया।</p>
      <p>अधिकारियों ने बताया कि गोलीबारी में कुछ माओवादियों के मारे जाने का भी संदेह है। साथ ही उन्होंने बताया कि सुरक्षा बल तलाश अभियान चला रहे हैं।</p>
    </article>
  </body>
</html>