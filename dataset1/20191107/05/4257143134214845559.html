<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/07/sokkal-tobbet-szorunk-ki-iden-karacsonyi-ajandekokra-mint-tavaly"/>
    <meta property="og:site_name" content="infostart"/>
    <meta property="article:published_time" content="2019-11-07T05:36:00+00:00"/>
    <meta property="og:title" content="Sokkal többet szórunk ki idén karácsonyi ajándékokra, mint tavaly"/>
    <meta property="og:description" content="Az aktív internetezők körében a bűvös átlagos szám 41 ezer forintról 48 400-ra emelkedik."/>
  </head>
  <body>
    <article>
      <h1>Sokkal többet szórunk ki idén karácsonyi ajándékokra, mint tavaly</h1>
      <address><time datetime="2019-11-07T05:36:00+00:00">07 Nov 2019, 05:36</time> by <a rel="author">Infostart / MTI</a></address>
      <h3>Az aktív internetezők körében a bűvös átlagos szám 41 ezer forintról 48 400-ra emelkedik.</h3>
      <p>A tavalyi 41 ezer forint helyett az idén már átlagosan 48 400 forintot terveznek karácsonyi ajándékokra költeni az aktív internetezők, ami több mint 20 ezer forinttal haladja meg a négy évvel ezelőtti keretet - derül ki az Árukereső.hu és a GKI Digital éves közös kutatásából.</p>
      <p>A hazai internetező felnőtt lakosság körében végzett felmérés szerint idén átlagosan nyolc ember megajándékozását tervezik a karácsonyra készülődők.</p>
      <p>Már a rendelés előtti tájékozódásban is megelőzi az internet az olyan hagyományos csatornákat, mint a bolti nézelődés, vagy az akciós újságok és egyéb hirdetések, reklámok böngészése. Újdonság, hogy</p>
      <blockquote>a világhálón belüli tájékozódási források között idén az ár-összehasonlító oldalak használata lett a legkedveltebb megoldás</blockquote>
      <p>a vásárlás előtti tájékozódás és termékkeresés során, ezeket a válaszadók 74 százaléka veszi igénybe.</p>
      <p>A magyar netezők 80 százaléka ezúttal is tervez belföldi webáruházból rendelni, de 18 százalékuk a külföldi rendelés lehetőségét sem veti el, átlagosan 14 ezer forintot szánva erre. A hagyományos beszerzési módot választók 54 százaléka bevásárlóközpontokban, 29 százaléka szaküzletekben, illetve boltokban vesz ajándékokat. A külföldi rendelésekben élen járnak a férfiak, plázákban viszont szívesebben vásárolnak a nők, illetve a fiatalok és a nyugdíjasok.</p>
      <p>
        <mark>Az internetezők 21 százaléka már októberben nekilátott az ajándékok beszerzésének.</mark>
      </p>
      <p>A válaszadók 39 százaléka nem köti ezt a folyamatot konkrét időszakhoz, inkább a megfelelő akciókra várnak.</p>
      <p>Az ajándékok között továbbra is a ruházati cikk, a szépségápolási termék, kozmetikum, valamint a játék a három legnépszerűbb termékkategória.</p>
      <p>A kutatást az Árukereső.hu megbízásából a GKI Digital készítette el 2019 októberében. A felmérés online adatfelvétellel készült, 3056 fős válaszadói minta alapján.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>