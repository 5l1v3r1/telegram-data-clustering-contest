<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=948375"/>
    <meta property="og:site_name" content="Andhrajyothy"/>
    <meta property="article:published_time" content="2019-11-07T03:24:51+00:00"/>
    <meta property="og:title" content="నాకు నా భర్త కావాలి"/>
    <meta property="og:description" content="ADVT"/>
  </head>
  <body>
    <article>
      <h1>నాకు నా భర్త కావాలి</h1>
      <address>
        <time datetime="2019-11-07T03:24:51+00:00">07 Nov 2019, 03:24</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>ప్రేమంటూ వెంటపడి పెళ్లి చేసుకున్నాడు</b>
        </li>
        <li>
          <b>ఐపీఎ్‌సకు ఎంపికవడంతో మారిపోయాడు</b>
        </li>
        <li>
          <b>కులం పేరుతో దూషించి.. గెంటేశాడు</b>
        </li>
        <li>
          <b>ట్రైనీ ఐపీఎస్‌ మహేశ్వర్‌రెడ్డి భార్య భావన</b>
        </li>
      </ul>
      <p><b>పంజాగుట్ట/హైదరాబాద్‌,(ఆంధ్రజ్యోతి):</b> ‘‘ఐపీఎస్‌గా ఎంపికయ్యాక నా భర్త ప్రవర్తనలో మార్పొచ్చింది. అంతకుముందు ప్రేమించానంటూ వెంటపడి పెళ్లి చేసుకున్న వాడే, ఇప్పుడు నన్ను వదిలించుకోవాలని చూస్తున్నాడు. రూ.200 కోట్ల అస్తి ఉన్న అమ్మాయితో నా పెళ్లి చేయాలని తల్లిదండ్రులు అనుకుంటున్నారు.. విడాకులకు ఒప్పుకో.. నీకు ఎంత కావాలో చెప్పు.. ఇస్తానంటూ నాపై ఒత్తిడి చేస్తున్నాడు’’ అని ఏపీలోని కడప జిల్లా వాస్తవ్యుడు అయిన ట్రైనీ ఐపీఎస్‌ కొక్కంటి మహేశ్వర్‌ రెడ్డి భార్య బిరుదుల భావన వాపోయింది. దళిత అమ్మాయిని కోడలిగా తన తల్లిదండ్రులు అంగీకరించడం లేదని మహేశ్వర్‌ రెడ్డి తనతో చెప్పాడని.. ఐపీఎస్‌గా ఎంపికైన తర్వాత అతడికి తన కులం గుర్తొచ్చిందా? అని ఆగ్రహం వ్యక్తం చేసింది. పోలీసులు కౌన్సెలింగ్‌ ఇచ్చినా అతడి ప్రవర్తనలో మార్పు రావడం లేదని కన్నీరు పెట్టుకుంది. భర్త స్నేహితుడైన నాగేందర్‌రెడ్డి తనకు ఫోన్‌ చేసి.. ‘నా స్నేహితుడు మహేశ్వర్‌ రెడ్డిని వదిలిస్తే, నిన్ను నేను చూసుకుంటాను’ అంటూ అసభ్యంగా మాట్లాడాడని ఆవేదన వ్యక్తం చేసింది. భర్త తరఫువారి నుంచి తనకు ప్రాణహాని ఉందని ఆందోళన వ్యక్తం చేసింది. తాను ఏమీ ఆశించడం లేదని.. తనను భార్యగా మహేశ్వర్‌ రెడ్డి, కోడలిగా ఆయన కుటుంబసభ్యులు గుర్తిస్తే చాలని పేర్కొంది. బుధవారం సోమాజిగూడ ప్రెస్‌క్లబ్‌లో వివిధ సంఘాలతో కలిసి ఏర్పాటు చేసిన సమావేశంలో ఆమె తన గోడును వెల్లబోసుకుంది.</p>
      <p>   ‘2009లో ఓయూలో చదువుకుంటున్నప్పుడు మహేశ్వర్‌రెడ్డితో పరిచయమేర్పడింది. రైల్వేలో అతడికి ఉద్యోగం రావడంతో 2018 ఫిబ్రవరి 9న కీసర సబ్‌రిజిస్ట్టార్‌ ఆఫీసులో కులాంతర పెళ్లి చేసుకున్నాం. పద్మారావునగర్‌లో కాపురంపెట్టాం. పెళ్లిని తన కుటుంబ సభ్యులకు తెలియకుండా దాచాడు. సివిల్స్‌కు సిద్ధమైతే అతడిపై ఒత్తిడి కలగకుండా అన్నీ చూసుకున్నాను. సివిల్స్‌కు ఎంపికై, ఇంటికి వెళ్లి తల్లిదండ్రులను కలిసొచ్చాక మారిపోయాడు. నాతో కాపురం చేస్తే ఆత్మహత్య చేసుకుంటామని పేరెంట్స్‌ బెదిరిస్తున్నారని చెప్పాడు. చివరికి కులంపేరుతో దూషించి ఇంట్లో నుంచి నన్ను గెంటేశాడు. పోలీసులు పట్టించుకోవడం లేదు’ అని వాపోయింది.</p>
    </article>
  </body>
</html>