<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740395"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T03:30:00+00:00"/>
    <meta property="og:title" content="พอชเตือนลูกทีมแค่ก้าวเล็กๆ"/>
    <meta property="og:description" content="'พอช' ชื่นใจ 'ไก่เดือยทอง' เรียกความมั่นใจคว้าชัยนอกบ้านหนแรกนับแต่เดือนพ.ค. แต่เตือนสติอย่าเพิ่งย่ามใจ"/>
  </head>
  <body>
    <article>
      <h1>พอชเตือนลูกทีมแค่ก้าวเล็กๆ</h1>
      <address>
        <time datetime="2019-11-07T03:30:00+00:00">07 Nov 2019, 03:30</time>
      </address>
      <p>
        <b>"พอช" ชื่นใจ "ไก่เดือยทอง" เรียกความมั่นใจคว้าชัยนอกบ้านหนแรกนับแต่เดือนพ.ค. แต่เตือนสติอย่าเพิ่งย่ามใจ</b>
      </p>
      <p>เมาริซิโอ โปเช็ตติโน กุนซือชาวอาร์เจนไตน์ของ "ไก่เดือยทอง" ท็อตแนม ฮอทสเปอร์ เตือนสติลูกทีมว่าเพิ่งจะเป็นแค่ก้าวเล็กๆ เท่านั้น หลังยุติสถิติย่ำแย่ที่ไม่ชนะใครนอกบ้านในทุกรายการตั้งแต่วันที่ 8 พ.ค. ด้วยการบุกสยบ เซอร์เวนา ซเวซดา ขาดลอย 4-0 ในกลุ่ม B ยูฟ่า แชมเปี้ยนส์ลีก<br/><br/>ซน เฮือง มิน ทำคนเดียว 2 ประตู, โจวานนี โล เซลโซ และ คริสเตียน อีริคเซน แบ่งกันยิงคนละเม็ดช่วยเก็บเพิ่มเป็น 7 แต้ม รั้งที่ 2 ตามหลัง บาเยิร์น 5 แต้ม และนำหน้า เซอร์เวนา 4 แต้ม หลังเกม พอช เผยว่า "มันเป็นผลการแข่งขันนอกบ้านที่ยอดเยี่ยม เราจำเป็นต้องมีเกมแบบนี้เพื่อเรียกความรู้สึกที่ดีที่สุดกลับมา และสร้างความมั่นใจ เราฟอร์มดีมากในสนามที่ยาก ผมมีความสุข แต่นี่ก้าวเล็กๆ เท่านั้น"</p>
      <figure>
        <img src="https://www.dailynews.co.th/admin/upload/20191107/news_hYqYJzyOrb101912_533.jpg?v=20191107113?v=6341"/>
      </figure>
      <p>สเปอร์ส เป็นทีมจากอังกฤษทีมแรกที่คว้าชัยในสนามราจ์โก มิติช สเตเดียม โดยปีที่แล้ว ลิเวอร์พูล ยังบุกมาแพ้ที่นี่ ทำให้ พอช รู้สึกพอใจมากเป็นพิเศษที่การเตรียมตัวมาดีนั้นได้ผล ก่อนชม โล เซลโล ที่โชว์ฟอร์มน่าประทับใจกับการเป็นตัวจริง หลังจากที่เป็นสำรองมา 6 เกมก่อนหน้านี้ และมีอาการบาดเจ็บสะโพกรบกวน<br/><br/>ขณะที่ ซน ซึ่งพนมมือหลังยิงประตูได้ เหมือนเป็นการขอโทษไปยัง อังเดร โกเมส ที่บาดเจ็บหนักจนข้อเท้าขวาหลุดก่อนหน้านี้ เผยว่า "หลายวันที่้ผ่านมามันยากมาก แต่ผมก็ได้รู้ว่าโชคดีแค่ไหนกับกำลังใจจากแฟนๆ และเพื่อนร่วมทีม ผมเสียใจกับอุบัติเหตุ แต่ก็ต้องโฟกัสไปที่ทีมและพยายามต่อไป"</p>
    </article>
  </body>
</html>