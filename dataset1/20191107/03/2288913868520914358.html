<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191107_04705031"/>
    <meta property="og:site_name" content="De Standaard"/>
    <meta property="article:published_time" content="2019-11-07T03:42:00+00:00"/>
    <meta property="og:title" content="Jaarlijks meer dan 2.000 geweldplegingen tegen hulpverleners en overheidspersoneel"/>
    <meta property="og:description" content="Cijfers tonen dat geweld tegen hulpverleners en andere 'beroepen van algemeen belang' dagelijkse kost is."/>
  </head>
  <body>
    <article>
      <h1>Jaarlijks meer dan 2.000 geweldplegingen tegen hulpverleners en overheidspersoneel</h1>
      <address>
        <time datetime="2019-11-07T03:42:00+00:00">07 Nov 2019, 03:42</time>
      </address>
      <p>Cijfers tonen dat geweld tegen hulpverleners en andere 'beroepen van algemeen belang' dagelijkse kost is.</p>
      <p>Met de regelmaat van de klok lopen er berichten binnen over geweld tegen hulpverleners. Die meldingen worden nu bevestigd met cijfers, die CD&amp;V-Kamerlid Nahima Lanjri opvroeg bij minister van Binnenlandse Zaken Pieter De Crem (CD&amp;V). </p>
      <p>De voorbije jaren werden telkens meer dan tweeduizend geweldplegingen geregistreerd tegen politieagenten, hulpverleners en personeelsleden uit het onderwijs, de overheid of het openbaar vervoer. Vorig jaar ging het om 2.364 gevallen. Dat zijn er ongeveer zes per dag. </p>
      <p>
        <b>Zwaardere straffen</b>
      </p>
      <p>Eerder berichtte deze krant al over acties van de stad Brussel en de Ambulanciersunie om die agressie het hoofd te bieden. Brussel bestudeert het inzetten van camera’s, SPOEDmagazine/SPOED112 start met ondersteuning van de Ambulanciersunie een affichecampagne. </p>
      <p>Maar ook de wetgever onderneemt stappen. De Kamer bespreekt momenteel een voorstel om de straffen voor bovengenoemde vormen van agressie strenger te maken. Het nieuwe Strafwetboek zou zwaardere straffen opleggen voor geweldplegingen op personen die een openbare functie uitoefenen. Voor gewelddaden tegen personen met een maatschappelijke functie kunnen de straffen oplopen tot maximum 15 jaar. </p>
      <p>Nahima Lanjri pleit ervoor om niet te wachten op een nieuwe regering om de hervorming goed te keuren. Het CD&amp;V-Kamerlid ziet de strengere wetgeving als een vorm van 'respect voor hulpverleners en wat zij dagelijks doen'. 'Aan hulpverleners kom je niet, punt. Wie dat wel doet, riskeert zware straffen', klinkt het. </p>
      <p>
        <i>Correctie: In eerder berichtgeving stond geschreven dat de Ambulanciersunie een affichecampagne start. In werkelijkheid is de campagne en initiatief van SPOEDmagazine/SPOED112, met ondersteuning van de Ambulanciersunie.</i>
      </p>
    </article>
  </body>
</html>