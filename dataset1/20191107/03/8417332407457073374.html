<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/07/California-krever-at-Facebook-utleverer-interne-dokumenter-20338524.ece"/>
    <meta property="og:site_name" content="adressa.no"/>
    <meta property="article:published_time" content="2019-11-07T03:17:43+00:00"/>
    <meta property="og:title" content="California krever at Facebook utleverer interne dokumenter"/>
    <meta property="og:description" content="Myndighetene i California krever at Facebook utleverer dokumenter om nettkjempens overlevering av brukerdata til selskaper som Cambridge Analytica."/>
  </head>
  <body>
    <article>
      <h1>California krever at Facebook utleverer interne dokumenter</h1>
      <address><time datetime="2019-11-07T03:17:43+00:00">07 Nov 2019, 03:17</time> by <a rel="author">(NTB) NTB-AP</a></address>
      <p>Myndighetene i California krever at Facebook utleverer dokumenter om nettkjempens overlevering av brukerdata til selskaper som Cambridge Analytica.</p>
      <aside><a href="https://www.adressa.no/nyheter/utenriks/2019/11/07/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/07/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/07/javascript:void(0);">Del denne artikkelen på e-post</a></aside>
      <p>Saken er blitt etterforsket i det stille i den amerikanske delstaten i 18 måneder, og blir bare gjort kjent nå fordi Facebook stevnes for retten.</p>
      <p>Facebooks hovedkvarter ligger i Menlo Park i California. Stevningen er utarbeidet av delstatens generaladvokat Xavier Becerra. I rettsdokumentene går det fram at en første stevning ble innlevert i juni 2018 i forbindelse med Cambridge Analytica-skandalen.</p>
      <p>Facebook overleverte deretter dokumenter, noe som ble avsluttet i juni 2019. Becerras kontor sendte deretter nye begjæringer og en ny stevning, der de blant annet ber om å få utlevert ledelsens kommunikasjon knyttet til utvikleres tilgang til brukerdata.</p>
      <h3>Svarer ikke</h3>
      <p>I dokumentene fra generaladvokaten står det at Facebook nekter å svare på de skriftlige spørsmålene eller rette seg etter begjæringen. Det heter også at Facebook har nektet å gjennomgå epostene til lederne Mark Zuckerberg og Sherly Sandberg.</p>
      <p>Selskapet har så langt ikke kommentert saken.</p>
      <p>California har ikke tatt del i en annen etterforskning mot Facebook der påtalemyndigheten i New York og flere andre stater etterforsker selskapets markedsdominans og mulige konkurransehindrende atferd. En tilsvarende etterforskning pågår også mot Google, som i likhet med Facebook har sitt hovedkvarter i California, men heller ikke denne prosessen tar delstaten del i.</p>
      <h3>Legger fram krav torsdag</h3>
      <p>Facebook er også under etterforskning for brudd på reglene for privatliv i District of Massachusetts i Boston og i Columbia, der Washington ligger. Torsdag vil statsadvokaten i Massachusetts legge fram påtalemyndighetens krav i retten om hvorfor nettgiganten må slutte å motsette seg krav om å utlevere dokumentasjon.</p>
      <p>Til tross for alle de pågående rettsprosessene mot selskapet, ser det ikke ut til at det påvirker den finansielle siden av driften i Facebook. Selv den rekordhøye boten på 5 milliarder dollar (46 milliarder norske kroner) som det føderale konkurransemyndigheten FTC ila selskapet i sommer, utgjør mindre enn en tidel av fjorårets overskudd.</p>
      <p>Botens størrelse ble da også kritisert fra flere hold for å være for liten.</p>
      <p>(©NTB)</p>
    </article>
  </body>
</html>