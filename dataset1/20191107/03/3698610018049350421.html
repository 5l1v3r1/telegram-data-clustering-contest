<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/mvf-prognozuye-vvp-ukrayini-u-2020-roci-na-rivni-ninishnogo-roku-328775_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T03:11:00+00:00"/>
    <meta property="og:title" content="МВФ прогнозує ВВП України у 2020 році на рівні нинішнього року"/>
    <meta property="og:description" content="Згідно з прогнозом МВФ, зростання реального внутрішнього продукту України залишиться на рівні 3,0%"/>
  </head>
  <body>
    <article>
      <h1>МВФ прогнозує ВВП України у 2020 році на рівні нинішнього року</h1>
      <h2>Згідно з прогнозом МВФ, зростання реального внутрішнього продукту України залишиться на рівні 3,0%</h2>
      <address>
        <time datetime="2019-11-07T03:11:00+00:00">07 Nov 2019, 03:11</time>
      </address>
      <p>МВФ вважає, що особливого зростання ВВП в Україні в наступному році очікувати не доводиться, але стабільність буде збережена.</p>
      <p><b><a href="https://dt.ua/ECONOMICS/goncharuk-sprostuvav-informaciyu-pro-zamorozhuvannya-pidgotovki-novoyi-programi-z-mvf-328557_.html">Міжнародний валютний фонд</a> </b> прогнозує зростання реального внутрішнього продукту України в 2019-2020 роках на рівні 3,0%. Про це йдеться в <a href="https://www.imf.org/en/Publications/REO/EU/Issues/2019/10/24/REO-EUR-1119">доповіді</a> Фонду за листопад 2019 року під назвою Regional Economic Outlook: Europe.</p>
      <p> Згідно із прогнозом МВФ, зростання реального внутрішнього продукту України буде на рівні 3,0%, як цього року, так і наступного.   Однак уже в 2021 році ВВП України незначно прискориться - до 3,1%.   Тим часом у Європейському банку реконструкції та розвитку прогнозують, що цього року українська економіка зросте на 3,3%, а наступного - прискориться до 3,5%.   Раніше Мінекономіки в оновленому макроекономічному прогнозі покращило очікування зростання економіки в 2019 році з 2,8% до 3,5%, у 2020-му - із 3,3% до 3,7%.</p>
      <p>Міжнародний валютний фонд тимчасово відклав <a href="https://dt.ua/UKRAINE/milovanov-pozitivno-vidguknuvsya-pro-hid-peregovoriv-z-mvf-326817_.html"><b>відправку чергового траншу фінансової допомоги</b></a> для України, оскільки у фонді побоюються, що президент України Володимир Зеленський не зможе повернути до країни виведені з неї банківські активи, повідомляє американське видання <a href="https://www.wsj.com/articles/ukraine-corruption-concerns-stall-imf-bailout-11572535061?fbclid=IwAR0_DLAvIIQPfOpi6nIKHrtF9_3tCpPRNV0npvv4fRDofpmi9vfI_7v__1M">The Wall Street Journal</a> з посиланням на власні анонімні джерела, близькі до переговорів.</p>
      <p>Як пише газета, в МВФ вимагають від Зеленського більш рішучих дій, спрямованих на повернення виведених з країни активів.</p>
      <p>"Серед викликів, із якими зіткнувся Київ в отриманні підтримки МВФ – Ігор Коломойський, магнат і прихильник Зеленського, який перебуває під слідством у США. Коломойський і ще один бізнесмен володіли по 45% акцій найбільшої в Україні фінансової установи, Приватбанку, до його націоналізації", – сказано в матеріалі.</p>
      <p>Як зазначає видання, МВФ буде затримувати усі наступні транші до тих пір, поки не буде переконаний у тому, що команда Зеленського докладає зусиль для повернення більше, ніж 15 млрд доларів, які були виведені з більш, ніж 100 українських банків за останні десять років.</p>
      <p> </p>
      <footer>За матеріалами: <a href="https://dt.ua/go/aHR0cDovL3VhLmtvcnJlc3BvbmRlbnQubmV0Lw==">Корреспондент.net</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>