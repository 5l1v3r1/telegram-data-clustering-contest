<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/britsky-vedec-veri-umele-inteligenci-zvladne-pry-i-diplomacii/1818128?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T03:48:00+00:00"/>
    <meta property="og:title" content="Britský vědec věří umělé inteligenci, zvládne prý i diplomacii"/>
    <meta property="og:description" content="Madrid - Netušené možnosti využití přisuzují vědci umělé inteligenci, která podle nich v příštích letech ovlivní prakticky veškeré oblasti života. Podle profesora Oxfordské univerzity Cornelia Bjoly neuplyne ani půl století a umělá inteligence bude schopna nahradit prakticky veškerou lidskou činnost. Velký dopad bude mít například i na tak složitý fenomén, jakým je mezinárodní diplomacie, napsal vědec v článku pro španělský Královský ústav mezinárodních vztahů."/>
  </head>
  <body>
    <article>
      <h1>Britský vědec věří umělé inteligenci, zvládne prý i diplomacii</h1>
      <address><time datetime="2019-11-07T03:48:00+00:00">07 Nov 2019, 03:48</time> by <a rel="author" href="http://www.ctk.cz/" target="_blank">ČTK</a></address>
      <p>Madrid - Netušené možnosti využití přisuzují vědci umělé inteligenci, která podle nich v příštích letech ovlivní prakticky veškeré oblasti života. Podle profesora Oxfordské univerzity Cornelia Bjoly neuplyne ani půl století a umělá inteligence bude schopna nahradit prakticky veškerou lidskou činnost. Velký dopad bude mít například i na tak složitý fenomén, jakým je mezinárodní diplomacie, napsal vědec v článku pro španělský Královský ústav mezinárodních vztahů.</p>
      <p>Podle Bjoly jsou vyhlídky krajně optimistické. Už v roce 2024 budou robotické procesy schopné "vyrábět" lepší překlady než člověk, uvádí jeho studie. V roce 2026 překoná umělá inteligence schopnosti středoškolsky vzdělaných lidí psát esej na zadané téma. V roce 2027 nahradí řidiče nákladních automobilů, v roce 2049 bude psát knižní bestsellery a v roce 2053 operovat lépe než "lidští" chirurgové.</p>
      <p>Podle Bjoly ovlivní umělá inteligence i diplomatickou praxi. "Digitální diplomacie" prý pomůže nejen zvládnout často mechanické zpracovávání konzulárních dokumentů. "Systémy umělé inteligence dokážou pomáhat i velvyslancům a ministerským úředníkům při hodnocení mezinárodních událostí v reálném čase, zjednoduší rozhodovací procesy a budou pomáhat při řešení krizí," tvrdí Bjola.</p>
      <p>Samotná diplomatická jednání ale procesy umělého intelektu nezvládnou, soudí britský profesor. Mohou vybrat vhodnou strategii rozhovorů, shromažďovat potřebné podklady nebo analyzovat údaje a zpracovávat prognózy. Vyjednávací taktika, kuloární manévry a diplomatické kličky ale zůstanou doménou lidských bytostí.</p>
    </article>
  </body>
</html>