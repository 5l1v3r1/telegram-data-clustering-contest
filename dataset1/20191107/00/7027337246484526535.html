<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697264/%D8%A7%D8%B1%D8%AF%D9%88%D8%BA%D8%A7%D9%86-%D9%87%D9%85%D8%B3%D8%B1-%D8%AE%D9%88%D8%A7%D9%87%D8%B1-%D9%88-%D8%B4%D9%88%D9%87%D8%B1-%D8%AE%D9%88%D8%A7%D9%87%D8%B1-%D8%A7%D9%84%D8%A8%D8%BA%D8%AF%D8%A7%D8%AF%DB%8C-%D8%B1%D8%A7-%D8%AF%D8%B3%D8%AA%DA%AF%DB%8C%D8%B1-%DA%A9%D8%B1%D8%AF%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="اردوغان: همسر، خواهر و شوهر خواهر البغدادی را دستگیر کردیم"/>
    <meta property="og:description" content="یک مقام ترکیه‌ای پنجشنبه گفته همسر سرکرده داعش بعد از بازداشت اطلاعات زیادی درباره این گروه تروریستی فاش کرده است."/>
  </head>
  <body>
    <article>
      <h1>اردوغان: همسر، خواهر و شوهر خواهر البغدادی را دستگیر کردیم</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034552_660.jpg"/>
      </figure>
      <p>یک مقام ترکیه‌ای پنجشنبه گفته همسر سرکرده داعش بعد از بازداشت اطلاعات زیادی درباره این گروه تروریستی فاش کرده است.</p>
      <p>به گزارش فارس، یک مقام ترکیه‌ای پنجشنبه گفته یکی از همسران دستگیرشده «ابوبکر البغدادی»، سرکرده معدوم داعش «اطلاعات زیادی» درباره این گروه تروریستی فاش کرده است.</p>
      <p>این مقام ترکیه‌ای در گفت‌وگو با خبرگزاری فرانسه گفت همسر البغدادی خودش را «رانیا محمود» معرفی کرده نام واقعی او «اسماء فوزی محمد القبیسی» است.</p>
      <p>گفته می‌شود او همسر اول ابوبکر البغدادی است. آمریکا هفته پیش مدعی شد البغدادی را در جریان یک حمله در سوریه کشته است. سرکرده داعش چهار همسر داشت.</p>
      <p>«رجب طیب اردوغان» رئیس‌جمهور ترکیه روز چهارشنبه مدعی شد که کشورش همسر «ابوبکر البغدادی» را دستگیر کرده است. وی در خصوص وضعیت همسر البغدادی تصریح کرد: «البغدادی خود را درون تونلی نابود کرد و آمریکا در حال سر و صدا کردن (درباره این قضیه) است. من برای اولین بار توضیح می‌دهم که ما همسر البغدادی را دستگیر کردیم و (در این خصوص) سر و صدا برپا نمی‌کنیم».</p>
      <p>وی در این خصوص توضیح داد: «آمریکا می‌گوید البغدادی خود را در تونلی کشته است. آنها در این خصوص شروع به سروصدا کردن (جنجال به راه انداختن) کرده‌اند اما من اینجا برای اولین بار اعلام می‌کنم: ما همسرش را دستگیر کردیم و مثل آنها جنجال به راه ننداخته‌ایم. ما همچنین خواهر و شوهر خواهرش را در سوریه بازداشت کردیم».</p>
      <p>مقام ترکیه به خبرگزاری فرانسه گفت: «ما هویت واقعی همسر او را فوراً کشف کردیم و بعد از آن او داوطلب شد که اطلاعات زیادی درباره بغدادی و کارهای داخلی داعش ارائه دهد.</p>
      <p>وی اضافه کرد: «توانستیم چیزهای زیادی را تأیید کنیم که تا به حال از آنها خبر داشتیم. اطلاعات جدیدی هم به دست آوردیم که به دستگیری‌هایی در جاهای دیگر منجر شد.»</p>
    </article>
  </body>
</html>