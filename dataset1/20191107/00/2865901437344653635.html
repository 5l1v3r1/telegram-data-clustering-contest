<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/armani-dere-sve-redom-po-evroligi-mesinina-kaznena-ekspedicija-pocistila-i-baksoniju/341914"/>
    <meta property="og:site_name" content="MozzartSport"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Armani dere sve redom po Evroligi! Mesinina kaznena ekspedicija počistila i Baksoniju"/>
    <meta property="og:description" content="Micov jako dobar, Nedović slab"/>
  </head>
  <body>
    <article>
      <h1>Armani dere sve redom po Evroligi! Mesinina kaznena ekspedicija počistila i Baksoniju</h1>
      <h2>Micov jako dobar, Nedović slab</h2>
      <address>
        <time datetime="2019-11-07T00:00:00+00:00">07 Nov 2019</time>
      </address>
      <p>Armani iz Milana je lider Evrolige! Četa <b>Etorea Mesine </b>dere sve redom, a večeras je u Italiji deklasirana Baskonija – 81:74.</p>
      <p>Dolazak trenerske legende poput <b>Etorea Mesine</b> na klupu popularnih Manekena se pokazao kao ključni potez koji je ovaj  klub godinama čekao lutajući sa raznim trenerskim promašajima. Oterao je prvu zvezdu tima <b>Majka</b> <b>Džejmsa</b>, sklopio tim po svom ukusu, promenio stil igre i rezultati su vidljivi posle dva meseca. Nakon poraza od Bajerna u prvom kolu Evrolige i nekih slabijih rezultata u prvenstvu, Armani je ušao u strašnu seriju i počeo da pobeđuje sve redom. Krenulo je pobedom nad Žalgirisom u Milanu, nastavile se trijumfima nad Panatinaikosem u Atini, Fenerbahčeom kući, Albom u gostima, Barselonom u Milanu i večerašnjom pobedom nad gostima iz Baskije.</p>
      <p><b>Mesina </b>je utegao odbranu i iz nje su se izrodili bolji napad i rezultati.</p>
      <p>Iako je Baskonija došla u dobroj formi i posle prve četvrtine vodila pet poena razlike, Milano je sredinom drugog kvartala uspeo da preokrene i pređe u vođstvo koje do kraja nije ispuštao. Samo ga je postepeno povećavao. Na poluvremenu je bilo šest razlike, u trećoj četvrtini prva dvocifrena prednost (56:46), da bi u poslednjih 10 minuta Manekeni potpuno nokautirali Baskoniju i otišli na nedostižnih 18 poena prednosti. Na kraju su gosti uspeli da ublaže poraz kada je sve već bilo gotovo.</p>
      <p>Preokret Armanija u drugoj četvrtini je došao uz sjajnu rolu <b>Vladimira</b> <b>Micova</b> koji je u tom periodu ubacio 11 poena uz samo jedan promašaj iz igre i nijedan sa linije penala. U drugom poluvremenu su se razigrali <b>Serhio</b> <b>Rodrigez</b>, <b>Amedeo</b> <b>Dela</b> <b>Vale</b> i <b>Majkl</b> <b>Rol,</b> odbrana je ostala na nivou i Baskonija je slomljena.</p>
      <p><b>Dela</b> <b>Vale</b> je sa 15 poena bio najefikasniji u Armaniju, <b>Rodrigez </b>je ubacio 13 iako je šutirao 2/5 i za dva i za tri poena. <b>Micov</b> i <b>Rol</b> su ubacili po 12 poena, a srpski košarkaš nije trošio mnogo lopti (2/3 za dva, 2/4 za tri). <b>Nemanja</b> <b>Nedović</b> je za 14 minuta ubacio samo dva poena, za dva poena je šutirao 1/3, a za tri 0/3. Na drugoj strani je najefikasniji bio <b>Nik</b> <b>Stauskas</b> sa 15 poena.</p>
      <p>
        <b>EVROLIGA - 7. KOLO:</b>
      </p>
      <p>
        <b>Četvrtak</b>
      </p>
      <p>Zenit - Himki 73:87<br/>/Holins 25 - Buker 20/</p>
      <p>Crvena zvezda - Real Madrid 60:75<br/>/Beron 17 - Ljulj 16/</p>
      <p>Olimpijakos - Efes 67:86<br/>/Pol 15, Milutinov 10 - Micić 27/</p>
      <p>Makabi - Alba 104:78<br/>/Dibartolomeo 19 - Siva 14/</p>
      <p>Olimpija Milano - Baskonija 81:74<br/>/Dela Vale 15, Micov 12 - Stauskas 15/</p>
      <p>
        <b>Petak</b>
      </p>
      <p>
        <b>
          <a href="https://www.mozzartbet.com/sr#/match/4498551">18.45:  (1,25) Fenerbahče  (17,00)  Bajern (4,40) </a>
          <br/>
          <a href="https://www.mozzartbet.com/sr#/match/4499059">19.00:  (2,55) Žalgiris  (14,50)  Barselona (1,60) </a>
          <br/>
          <a href="https://www.mozzartbet.com/sr#/match/4499061">20.30:  (1,25) Panatinaikos  (17,00)  Valensija (4,40) </a>
          <br/>
          <a href="https://www.mozzartbet.com/sr#/match/4499060">20.45:  (3,90) ASVEL  (16,00) CSKA (1,30) </a>
        </b>
      </p>
      <p><b>NAPOMENA</b>: Kvote su podložne promenama</p>
      <figure>
        <img src="https://mozzartsport.com/upload/CKEditor/07.11.2019/milano.jpg"/>
      </figure>
    </article>
  </body>
</html>