<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773266,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="האם ההשקעה בבריאות מספיקה? תלוי את מי שואלים"/>
    <meta property="og:description" content="גם ראש הממשלה וגם מנכ&quot;ל משרד הבריאות שבעי רצון מהתוצאות של מערכת הבריאות. כל אחד לפי גישתו ונקודת המבט שלו. רק דבר אחד הם כנראה שכחו - הנתונים נכונים לשנת 2017 ולא לוקחים בחשבון את ההידרדרות של השנתיים האחרונות"/>
  </head>
  <body>
    <article>
      <h1>האם ההשקעה בבריאות מספיקה? תלוי את מי שואלים</h1>
      <h2>גם ראש הממשלה וגם מנכ"ל משרד הבריאות שבעי רצון מהתוצאות של מערכת הבריאות. כל אחד לפי גישתו ונקודת המבט שלו. רק דבר אחד הם כנראה שכחו - הנתונים נכונים לשנת 2017 ולא לוקחים בחשבון את ההידרדרות של השנתיים האחרונות</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">אדריאן פילוט</a></address>
      <p>"התרשימים מצביעים אך ורק על מתאם סטטיסטי אך הם אינם רומזים על סיבתיות", מזהירים כלכלני ה-OECD כאשר הם מראים שוב ושוב, שבמקרה של ישראל ה"הוצאה" היא מתחת לממוצע, לעיתים הרבה מתחת, אך ה"תוצאה" היא מעל הממוצע של ה-OECD, לעיתים הרבה מעל. לכן השאלה המתבקשת היא מה הנתונים האלו אמורים ללמד אותנו ולאיזה מסקנות הם צריכים להביא את מקבלי ההחלטות: לתוספת תקציבית, או שמא, לשמור על הקיים. התשובה לא מפתיעה: תלוי את מי שואלים.</p>
      <p>ראש הממשלה התייחס לפני מספר חודשים להשקעה במערכת הבריאות ואמר, "ההשקעה שלנו (בבריאות) היא 7.5% מהתמ"ג. אומרים לי "זה נמוך מדי". מי קבע את זה? אין דבר כזה מבחינתי. אני לא מסתכל על תשומות. אני מסתכל על תפוקות: מה אתה נותן עם הכסף שאתה מקבל. בארה"ב זה יותר מפי שניים ביחס לתמ"ג - 17% מהתמ"ג הולך לבריאות. התוצאות שלנו יותר טובות. כשאתה לוקח את הגרף הזה - השקעה בבבריאות בציר אחד ובציר השני תוחלת חיים או ניהול מחלות - אז ישראל היא לא במקום הראשון בעולם, אבל כמעט במקום הראשון בעולם. יפן משיגה אותנו, אבל הם מוציאים הרבה יותר מאיתנו. אז אנחנו ב-7.5% תמ"ג מקבלים תוצאות מדהימות. בישראל תוחלת החיים היא מן הגבוהות בעולם, וזה כל הזמן עולה, זה נפלא".</p>
      <figure>
        <img src="https://images1.calcalist.co.il/PicServer3/2019/09/10/933730/8_l.jpg"/>
        <figcaption>בנימין נתניהו <br/>צילום: מוטי קמחי</figcaption>
      </figure>
      <p>קרי, אני מוציא מעט וכלום, ומגיע לתוצאות מדהימות - אז מדוע להוציא יותר? אולי דווקא כדאי לשים את השקל הנוסף בתשתיות, חינוך או ביטחון? אם ממשלת ישראל החדשה תשקיע עוד מיליארדים והתוצאות לא ישתפרו - אז כנראה שהכסף ירד לטמיון, לכאורה.</p>
      <p>מנגד, יש את הגישה של מנכ"ל משרד הבריאות, משה בר סימן טוב, שאמר לכלכליסט, "הנתונים מראים בפירוש כי מערכת הבריאות הישראלית היא לא רק מצויינת אלא גם יעילה. הניצול של הכסף הוא מקסימלי וזו הסיבה שעם כל כך מעט כסף, אנו משיגים תוצאות כל כך טובות. עכשיו תתארו לעצמכם מה היה קורה אם הממשלה הייתה משקיעה עוד 3 או 5 מיליארד שקל בבריאות לאיזה תוצאות היינו מגיעים".</p>
      <p>גם הפעם נדמה כי הנתונים רק מחזקים את הדעות שהיו קודם ומשכנעים את המשוכנעים: אלו שסברו כי אין להוסיף - יסבירו למה הנתונים מוכיחים שאסור להוסיף –ולהיפך. אלא שצריכים לקחת דבר אחד בחשבון: הנתונים הם נכונים ל-2017 ולא לוקחים בחשבון את ההידרדרות של השנתיים האחרונות. יתכן כי בעוד שנתיים הנתונים יהיו פחות מרנינים ואז כבר יהיה מאוחר מדי.</p>
    </article>
  </body>
</html>