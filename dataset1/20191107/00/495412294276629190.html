<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/amsterdam-sospetto-dirottamento-aereo-militari-a-schiphol-allarme-terrorismo/1946208/"/>
    <meta property="og:site_name" content="IlSussidiario"/>
    <meta property="article:published_time" content="2019-11-07T00:45:21+00:00"/>
    <meta property="og:title" content="Amsterdam, falso allarme dirottamento/ Air Europa “un errore, ci scusiamo”"/>
    <meta property="og:description" content="Amsterdam, allarme terrorismo all'aeroporto di Schiphol in Olanda: &quot;situazione sospetta sul volo per Madrid della Air Europe&quot;. Sospetto dirottamento"/>
  </head>
  <body>
    <article>
      <h1>Amsterdam, falso allarme dirottamento/ Air Europa “un errore, ci scusiamo”</h1>
      <h2>Olanda, allarme terrorismo all’aeroporto di Schiphol ad Amsterdam: “situazione sospetta sul volo per Madrid della Air Europe”. Sospetto dirottamento</h2>
      <address><time datetime="2019-11-07T00:45:21+00:00">07 Nov 2019, 00:45</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>Alla fine era un <b>falso allarme</b>. Quello scattato all’aeroporto di <b>Amsterdam non è un vero allarme dirottamento</b>. E questa è una notizia, diffusa in tarda serata, certamente rassicurante, anche se diventa un po’ complesso spiegare come mai quella che sembra essere stata una banale distrazione e una pressione accidentale sul pulsante dedicato all’allarme anti-dirottamento abbia potuto avere queste conseguenze gettando inizialmente nel panico mezza Europa con tanto di segnalazioni di ambulanze e uomini armati di coltelli. A fare chiarezza, la compagnia aerea su Twitter che mentre la polizia locale ancora parlava di sospetto dirottamento, postava <a href="https://twitter.com/AirEuropa/status/1192169340306677760"><b>nelle principali lingue europee un post di scuse</b></a> in cui si legge che “Nel volo Amsterdam – Madrid, questo pomeriggio è stato attivato, per errore, un avviso che da il via ai protocolli sui dirottamenti in aeroporto. Non è successo nulla, tutti i passeggeri sono sani e salvi e in attesa poter effettuare al più presto il proprio volo. Ci scusiamo profondamente”. Insomma, fortunatamente nulla di cui preoccuparsi, se non di quello che rimane nell’aria, un misto di vaga preoccupazione e nervosismo per i recenti falsi allarme e proliferare di segnalazioni in diversi paesi europei. Il terrorismo, anche dopo la morte di Al Baghdadi, rimane un retropensiero che accompagnerà l’Occidente ancora per parecchio tempo. (Agg. di Vittorio Crippa)</p>
      <h4>COSA E’ SUCCESSO</h4>
      <p>Allarme <b>terrorismo</b> in corso all’<a href="https://www.ilsussidiario.net/news/cronaca/2018/12/31/terrorismo-aeroporto-amsterdam-evacuato-per-allarme-bomba-ultime-notizie-olanda-polizia-ferma-una-persona/1829720/"><b>aeroporto di Schiphol ad Amsterdam in Olanda</b></a>: secondo quanto riportato dalla polizia militare sarebbe stato segnalato una situazione sospetta a bordo di un aereo presente nello scalo olandese. I media addirittura già parlano di diverse ambulanze arrivate sul posto ma non è chiaro se sia un intervento di prevenzione o se effettivamente vi siano già dei feriti da soccorrere: l’aereo in questione sarebbe <b>l’Air Europe della Sky Team</b> in partenza per <b>Madrid</b> alle ore 19.10, e vi sarebbe stato un tentativo di dirottamento prima della partenza dallo scalo di Schiphol, o almeno questo è quanto trapela dalle fonti vicine alla <b>polizia di Amsterdam</b>. Nel frattempo la gendarmeria reale olandese, che non aggiunge ulteriori dettagli, sta al momento indagando sulla situazione sospetta senza avere però al momento riferimenti specifici di feriti o <b>effettivi dirottatori entrati in azione</b>. Si parla di un possibile <b>attacco con coltello</b> per dirottare l’aereo, ma mancano ancora le conferme ufficiali.</p>
      <h4>ALLARME ALL’AEROPORTO DI AMSTERDAM</h4>
      <p>Secondo quanto riporta il quotidiano De Telegraaf, le autorità olandesi per la gestione delle emergenze hanno avviato una immediata procedura che generalmente si utilizza in caso di «<i>incidente o evento grave con conseguenze rilevanti per la popolazione</i>»: sta di fatto che al momento si vivono attimi di tensione ad Amsterdam con l’aeroporto centrale della città più importante dei Paesi Bassi (anche se non è la capitale, ndr) bloccato da oltre un’ora per una potenziale emergenza terrorismo. <a href="https://www.ilsussidiario.net/news/esteri/2018/12/20/stoccarda-allarme-terrorismo-in-aeroporto-ultime-notizie-isis-violato-sistema-sicurezza-4-ricercati/1825663/"><b>Diversi gate sono stati chiusi</b></a>, la restante parte dello scalo è stata evacuata e su Schiphol sorvola da qualche minuto anche un elicottero per monitorare al meglio la situazione d’emergenza. Altri media olandesi spiegano che <b>sono in corso interventi di militari</b> per cercare di riportare la situazione alla normalità al più presto ma non viene comunque data alcuna novità in merito a cosa potrebbe essere successo a bordo dell’Air Europe in partenza per Madrid. Lo scalo di Schiphol è il terzo più trafficato d’Europa dopo <b>Londra Heathrow e Parigi Charles de Gaulle</b>: secondo alcuni commenti sui social olandesi, privi al momento di alcun reale fondamento oggettivo, parlano di «<b><i>possibile attentato con tre persone che avrebbero tentato di dirottare il volo</i></b>» ma anche in questo caso mancano dati, riferimenti e conferme da parte delle autorità di Amsterdam.</p>
      <figure>
        <iframe data-src="https://twitter.com/pvdmeersch/status/1192151655397105664?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/MrNedjerov/status/1192155887852572673?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/ultime-notizie-oggi-ultimora-isis-trump-pericolo-impeachment-7-novembre/1946225/"/>
        <a href="https://www.ilsussidiario.net/news/estrazione-sivincetutto-superenalotto-oggi-6-novembre-i-numeri-vincenti-245-2019/1946103/"/>
        <a href="https://www.ilsussidiario.net/news/allarme-bomba-malpensa-oggetto-sospetto-in-valigia-terminal-2-chiuso-per-20-minuti/1946206/"/>
        <a href="https://www.ilsussidiario.net/news/angelo-gentile-scomparso-da-clinica-marsala-in-stato-confusionale-chi-lha-visto/1946181/"/>
        <a href="https://www.ilsussidiario.net/news/terremoto-oggi-m-2-3-a-verbania-ingv-ultime-scosse-sisma-al-confine-italia-svizzera/1945899/"/>
        <a href="https://www.ilsussidiario.net/news/omicidi-bitonto-annullati-2-ergastoli-presunti-sicari-liberi-ora-nuovo-appello/1946173/"/>
      </related>
    </article>
  </body>
</html>