<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697220/%D8%AE%D8%B1%D8%A7%D8%B3%D8%A7%D9%86-%D8%B4%D9%85%D8%A7%D9%84%DB%8C-%D8%A7%D9%81%D8%B2%D8%A7%DB%8C%D8%B4-%DA%A9%D8%B4%D8%AA%D9%87%E2%80%8C%D9%87%D8%A7%DB%8C-%D9%85%D8%B4%D8%B1%D9%88%D8%A8%D8%A7%D8%AA-%D8%A7%D9%84%DA%A9%D9%84%DB%8C-%D8%A8%D9%87-5-%D9%86%D9%81%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="خراسان شمالی: افزایش کشته‌های مشروبات الکلی به 5 نفر"/>
    <meta property="og:description" content="فرمانده انتظامی خراسان شمالی درباره مسموم شدن ۳۲ نفر به علت مصرف مشروبات الکلی گفت: تعداد کشته‌ها از ۳ نفر به ۵ نفر افزایش یافته است."/>
  </head>
  <body>
    <article>
      <h1>خراسان شمالی: افزایش کشته‌های مشروبات الکلی به 5 نفر</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <p>
        <b>فرمانده انتظامی خراسان شمالی درباره مسموم شدن ۳۲ نفر به علت مصرف مشروبات الکلی گفت: تعداد کشته‌ها از ۳ نفر به ۵ نفر افزایش یافته است.</b>
      </p>
      <figure>
        <img src="https://cdn.asriran.com/files/fa/news/1398/8/16/1034452_490.jpg"/>
      </figure>
      <p>فرمانده انتظامی استان خراسان شمالی به مسموم شدن ۳۲ نفر به علت مصرف مشروبات الکلی مرگبار در ماه جاری اشاره کرد و گفت: متاسفانه تعداد کشته‌ها از ۳ نفر به ۵ نفر افزایش یافته است.<br/><br/>به گزارش عصرایران، سردار علیرضا مظاهری در تشریح این خبر، اظهارداشت: در ماه جاری متاسفانه تعدادی از جوانان استان به علت مصرف مشروبات الکلی مرگبار که ماده اصلی آن متانول بوده، مسموم و راهی مراکز درمانی شدند.<br/><br/>وی با بیان اینکه تاکنون ۳۲ نفر در این رابطه مسموم شده اند، افزود: متاسفانه تعداد کشته‌های مصرف این مشروبات از ۳ نفر به ۵ نفر افزایش یافته است.<br/><br/>به گزارش ایلنا، این مقام ارشد انتظامی با بیان اینکه یک نفر نیز بینایی خود را کاملا از دست داده است، یاد آور شد: پلیس در این رابطه عامل اصلی و ۴ نفر از توزیع کنندگان مشروبات مرگبار را دستگیر و با تشکیل پرونده به مراجع قضائی معرفی کرده است.<br/><br/>فرمانده انتظامی استان خراسان شمالی با بیان اینکه خانواده‌ها در پیشگیری از افزایش آمار مسمومین بسیار تاثیر گذار هستند از آنان خواست در صورت اطلاع از فروش و یا محل نگهداری مشروبات الکلی مراتب را سریعا از طریق پل ارتباطی ۱۱۰ به پلیس اطلاع دهند.<br/><br/>به گزارش سایت پلیس، امیر بیگدلی، پزشک فوق تخصص نفرولوژی و عضو هیئت علمی دانشگاه علوم پزشکی خراسان شمالی نیز با اشاره به اینکه حالت نمای برفی و جرقه زدن در میدان بینایی و در نهایت نابینایی از علائم مصرف مشروبات الکلی است، تصریح کرد: به طور معمول هر فرد پس از مصرف به تنفس‌های سطحی و تند و اختلالات متابولیکی شدید مانند افزایش تولید اسید در بدن دچار می‌شود.<br/><br/>وی اختلال در خون رسانی به ارگان‌های حیاتی نظیر قلب و مغز را از دیگر عوارض مصرف مشروبات الکلی برشمرد و تأکید کرد: با ایجاد هریک از علائم ذکر شده هرچه سریع‌تر به نزدیک‌ترین مراکز درمانی مراجعه کنید تا در مراحل اولیه با درمان به موقع از عواقب جبران ناپذیر یا عوارض طولانی مدت پیشگیری شود.</p>
    </article>
  </body>
</html>