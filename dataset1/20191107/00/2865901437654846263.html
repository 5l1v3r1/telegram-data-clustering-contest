<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/sampionski-duh-ljulja-i-rudija-pokosio-zvezdu/341898"/>
    <meta property="og:site_name" content="MozzartSport"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Šampionski duh Ljulja i Rudija pokosio Zvezdu"/>
    <meta property="og:description" content="Real se spasao u Beogradu i prekinuo seriju poraza na gostujućim terenima, crveno-beli ispustili veliku šansu da uzmu još jedan skalp bivšem evropskom prvaku - 75:60"/>
  </head>
  <body>
    <article>
      <h1>Šampionski duh Ljulja i Rudija pokosio Zvezdu</h1>
      <h2>Real se spasao u Beogradu i prekinuo seriju poraza na gostujućim terenima, crveno-beli ispustili veliku šansu da uzmu još jedan skalp bivšem evropskom prvaku - 75:60</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">Nikola Stojković</a></address>
      <p><b>Crvena zvezda je poražena i ima zbog čega da žali! Kada ste deo evropske košarkaške elite svaka pobeda je suvo zlato, ali Zvezda je svoje zlatnike bacila u blato i ukaljala ih. Imali su crveno-beli kraljevsku glavu na panju, ali ponovo nisu imali dovoljno snage i smelosti da posao dokrajče i tako verovatno potpuno okrenu sezonu u pozitivnom smeru. Ovako, ostaju gorka pilula koju će ekipa vođena Andrijom Gavrilovićem morati da proguta i nova lekcija iz čistog preživljavanja u gladijatorskoj areni! Real je bio na ivici provalije, ali je na kraju ipak slavio rezultatom 75:60 (12:9, 21:18, 16:25, 26:8), čime je prekinuo seriju od tri uzastopna poraza u gostima</b>.</p>
      <p>Crvena zvezda je svoju šansu propustila na prelazu između treće i četvrte deonice, kada jednostavno nije znala da iskoristi strahovit zamajac posle simultanke <b>Bilija Berona</b>, te trojki <b>Boriše Simanića</b> i <b>Mohameda Fajea </b>za veliki preokret i prvo vođstvo (52:49) crveno-belih još od završnice prve četvrtine. Kao slamka spasa došla je kratkoročna pauza košarkašima Reala i udahnula im život koja ih je vratila na pravi kolosek. </p>
      <p>Sve je pošlo naopako kada je Zvezdina odbrana na trenutak spustila gard i dopustila lukavim protivnicima da iskoriste svaki milimetar slobodnog prostora da zatrpaju koš. Počelo je trojkom <b>Rudija Fernandeza</b> za novo izjednačenje (52:52), nastavilo hicem <b>Fabijena Kozera</b> posle tri ofanzivna skoka nezaustavljivog <b>Valtera Tavaresa</b> iz kojih je spremio tri dodatna napada svojim saigračima, da bi se brutalni niz trojki završio pogocima <b>Serhija Ljulja</b> i onda ponovo <b>Rudija</b>! Real je za ravno pet minuta minus od tri poena serijom 12:2 okrenuo na 61:52, gde je Zvezda praktično ceo taj vremenski interval ostala bez ikakvog napadačkog rešenja i srljala je iz greške u grešku.</p>
      <figure>
        <img src="https://mozzartsport.com/upload/CKEditor/07.11.2019/zvezda-real-29226.jpg"/>
      </figure>
      <p>Iz pogrešne odluke u pogrešnu odluku i potpuno odsustvo napadačkog smisla i timske košarke u oba smera. Istina, teško da bi večeras bilo ko zaustavio Real kada se ovako raspuca, pa čak ni mnogo kvalitetnije odbrane na evropskom kontinentu. Crvena zvezda je imala Real koji se “nudio“, a na kraju je domaćin završio na tanjiru tako što je oberučke dozvolio protivniku da pokupi brejk i velika dva boda za vraćanje poljuljanog samopouzdanja.</p>
      <p>Ako je posle vezanih poena <b>Berona</b> i <b>Brauna</b> za 56:61 na četiri i po minuta pre isteka vremena izgledalo da bi Zvezda mogla da se vrati, onda su <b>Rudi</b> i <b>Ljulj</b> ubrzo pokazali zašto s punim pravom nose zvanje šampiona sveta. Gotovo rutinski još jednom su pokosili Zvezdinu odbrambenu koncepciju i Kraljevskom klubu doneli ubedljivu pobedu! Čak i ubedljiviju nego što je to igra na oba dela terena pokazala...</p>
      <p>Crvena zvezda je ponovo odigrala loše prvu i poslednju četvrtinu, u kojim je zbirno upisala tek 17, a dozvolila 38 poena! Odbrana je u ključnim momentima bila nepostojeća, iako je na momente bila skoro granitna. Rešenja nije bilo za školske akcije u režiji Realovih plejmejkera sa džinom <b>Tavaresom</b>, dok su <b>Ljulj</b> i <b>Rudi</b> dali pobedi taj posebni, španski košarkaški šmek. </p>
      <p>Beogradski klub je ponovo izgubio dah kada se utakmica lomila, iako je svoju šansu mogla da iskoristi s pola gasa.<b> Bili Beron</b> je odigrao sjajnu treću četvrtinu i vezao devet poena koji je trebalo da najavi tesnu borbu za pobedu, <b>Lorenzo Braun</b> je ponovo imao svojih dobrih momenata u obe faze, ali je izostala reakcija kompletnog tima u defanzivnom delu, što je Zvezdu na kraju skupo koštalo...</p>
      <p><b>Braun </b>je meč završio s 14 poena, šest skokova i pet asistencija, dok je <b>Beron </b>imao 17 poena i po četiri uhvaćene i podeljene lopte. Kod Reala <b>Ljulj</b> je ubacio 16 poena uz pet asistencija, dok je <b>Rudi </b>imao 12 poena. <b>Tavares </b>je skupio 11 poena, devet skokova i čak pet blokada!</p>
      <p>Zvezdu do sledećeg petka čekaju još dve utakmice kod kuće - prvo s Igokeom, onda i sa Asvelom... Do tada moraće da se izvuku velike pouke...</p>
      <p><b>CRVENA ZVEZDA - REAL MADRID 60:75</b><br/>/9:12, 18:21, 25:16, 8:26/</p>
      <p><b>Beogradska arena</b><br/><b>Gledalaca</b>: 16.457</p>
      <p><b>CRVENA ZVEZDA</b>: Kuzmić 4, Braun 14, 6sk, 5as, Perperoglu, Nenadić 1, Lazić, Faje 7, Beron 17, Dobrić 5, Gist 6, Dženkins, Simanić 6, Odžo.</p>
      <p><b>REAL MADRID</b>: Kozer 8, Rendolf 2, Fernandez 12, Kampaco 6, Laprovitola 5, Dek 2, Garuba 4, Kerol 4, Tavares 11, Ljulj 16, Miki 5, Tejlor.</p>
      <p>
        <b>EVROLIGA - 7. KOLO:</b>
      </p>
      <p>
        <b>Četvrtak</b>
      </p>
      <p>Zenit - Himki 73:87<br/>/Holins 25 - Buker 20/</p>
      <p>Crvena zvezda - Real Madrid 60:75<br/>/Beron 17 - Ljulj 16/</p>
      <p>Olimpijakos - Efes 67:86<br/>/Pol 15, Milutinov 10 - Micić 27/</p>
      <p>Makabi - Alba 104:78<br/>/Dibartolomeo 19 - Siva 14/</p>
      <p>Olimpija Milano - Baskonija 81:74<br/>/Dela Vale 15, Micov 12 - Stauskas 15/</p>
      <p>
        <b>Petak</b>
      </p>
      <p>
        <b>
          <a href="https://www.mozzartbet.com/sr#/match/4498551">18.45:  (1,25) Fenerbahče  (17,00)  Bajern (4,40) </a>
          <br/>
          <a href="https://www.mozzartbet.com/sr#/match/4499059">19.00:  (2,55) Žalgiris  (14,50)  Barselona (1,60) </a>
          <br/>
          <a href="https://www.mozzartbet.com/sr#/match/4499061">20.30:  (1,25) Panatinaikos  (17,00)  Valensija (4,40) </a>
          <br/>
          <a href="https://www.mozzartbet.com/sr#/match/4499060">20.45:  (3,90) ASVEL  (16,00) CSKA (1,30) </a>
        </b>
      </p>
      <p><b>NAPOMENA</b>: Kvote su podložne promenama</p>
      <figure>
        <img src="https://mozzartsport.com/upload/CKEditor/07.11.2019/milano.jpg"/>
      </figure>
      <p> </p>
      <p><b>Foto</b>: <i>Star Sport</i></p>
    </article>
  </body>
</html>