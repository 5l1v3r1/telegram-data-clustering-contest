<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697202/%D8%A7%D9%86%D8%B5%D8%A7%D8%B1%DB%8C%E2%80%8C%D9%81%D8%B1%D8%AF-%D9%88-%D9%85%D8%B4%DA%A9%D9%84%D8%A7%D8%AA-%D8%AA%D9%85%D8%A7%D9%85-%D9%86%D8%B4%D8%AF%D9%86%DB%8C-%D9%BE%D8%B1%D8%B3%D9%BE%D9%88%D9%84%DB%8C%D8%B3-%DA%A9%D8%A7%D9%84%D8%AF%D8%B1%D9%88%D9%86-%D9%81%D9%82%D8%B7-%DB%8C%DA%A9-%D9%87%D9%81%D8%AA%D9%87-%D8%AF%DB%8C%DA%AF%D8%B1-%D8%B5%D8%A8%D8%B1-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="انصاری‌فرد و مشکلات تمام نشدنی پرسپولیس/ کالدرون فقط یک هفته دیگر صبر می‌کند"/>
    <meta property="og:description" content="قرار است به زودی نامه شکایت برانکو و دستیارانش از پرسپولیس به فیفا به این باشگاه برسد. اتفاقی که در مورد ماریو بودیمیر رخ داد و این بازیکن پول فصل جاری‌اش را هم می‌خواهد."/>
  </head>
  <body>
    <article>
      <h1>انصاری‌فرد و مشکلات تمام نشدنی پرسپولیس/ کالدرون فقط یک هفته دیگر صبر می‌کند</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <p>
        <b>قرار است به زودی نامه شکایت برانکو و دستیارانش از پرسپولیس به فیفا به این باشگاه برسد. اتفاقی که در مورد ماریو بودیمیر رخ داد و این بازیکن پول فصل جاری‌اش را هم می‌خواهد.</b>
      </p>
      <figure>
        <img src="https://cdn.asriran.com/files/fa/news/1398/8/16/1034389_335.jpg"/>
      </figure>
      <p>مشکلات فعلی و البته به جا مانده از گذشته باعث شده مدیرعامل پرسپولیس روزهای دشواری را پشت سر بگذارد. مشکلاتی که اگر حل نشوند، تبدیل به معضلی جدی خواهند شد.</p>
      <p>به گزارش  تسنیم، باشگاه پرسپولیس بعد از سپری شدن 10 هفته از رقابت‌‌های لیگ برتر فوتبال فقط 12 درصد از قرارداد بازیکنان و مربیانش را پرداخت کرده در حالی که اکثر آنها هنوز بابت قرارداد فصل پیش خود از این باشگاه طلبکارند. در همین حین نیز محمد‌حسن انصاری‌فرد با چالش‌های بزرگی مواجه شده که از مدیریت قبلی این باشگاه به ارث رسیده است.</p>
      <p><b>شرکت ریحان فیلم دست‌بردار نیست<br/></b><br/>مدیریت باشگاه پرسپولیس اوایل سال 98 برای اینکه مطالبات برانکو ایوانکوویچ را پرداخت کند بلیت فروشی فصل جاری را به شرکت ریحان فیلم واگذار کرد اما با شروع این رقابت‌ها این شرکت توسعه و تجهیز بود که بلیت فروشی دیدار‌های سرخابی‌ها را برعهده گرفت. در همین راستا این شرکت به جای شکایت از مدیرعامل قبلی باشگاه پرسپولیس از محمدحسن انصاری‌فرد شکایت کیفری کرد تا او را با چالش بزرگی مواجه کند.</p>
      <p>این شرکت جدا از 7 میلیاردی که به باشگاه پرسپولیس در زمیان مدیریت ایرج عرب پرداخت کرده، خواهان 5 میلیارد غرامت هم شده است. جالب اینکه این شرکت بارها به پرسپولیس هشدار داده بود که اگر تکلیف آنها را مشخص نکنند خودشان جداگانه تصمیم به فروش بلیت الکترنیکی بازی‌های پرسپولیس می‌کنند و در بازی خانگی اخیر این تیم مقابل ماشین‌سازی اقدام به این کار کرد. انصاری‌فرد چاره‌ای ندارد جز اینکه با این شرکت توافق و راه حلی برای حل این معضل بزرگ باشگاهش پیدا کند.</p>
      <p><b>بدهی سنگین به برانکو و بودیمیر، پرداختی به موقع به جونیور!<br/></b><br/>قرار است به زودی نامه شکایت برانکو و دستیارانش از پرسپولیس به فیفا به این باشگاه برسد. اتفاقی که در مورد ماریو بودیمیر رخ داد و این بازیکن پول فصل جاری‌اش را هم می‌خواهد. نکته عجیب اینکه ایرج عرب در عقد قرارداد با جونیور براندائو در همان ابتدای کار (روز‌های نزدیک به برکناری) 150 هزار یورو به وی پرداخت کرد در حالی که پرداختی او به بودیمیر در یک نیم فصل 26 هزار یورو بود. آن هم در شرایطی که این مهاجم کروات بارها باشگاهش را تهدید به شکایت به فیفا و فسخ قرارداد یکطرفه کرده بود و در نهایت هم وقتی حقوقش بیشتر از دو ماه عقب افتاد و به 4 ماه هم رسید، تهدیدش را عملی کرد.</p>
      <p><b>بدهی 3 میلیارد تومانی به یک آژانس</b><br/><br/>پرسپولیس در بازی رفت فصل پیش مقابل الاهلی عربستان در لیگ قهرمانان آسیا ورزشگاه الوصل را به عنوان میزبان معرفی کرد. این بازی بیش از یک و نیم میلیارد تومان هزینه برای باشگاه پرسپولیس در پی داشت که به خاطر شرایط نامساعد مالی این باشگاه، یک هوادار مقیم امارات این مبلغ را به صورت قرض در اختیار ایرج عرب قرار داد. ضمانت بازپرداخت این پول را هم آژانس هواپیمایی که در چند سال اخیر با باشگاه پرسپولیس همکاری می‌کند، برعهده گرفت. مدیریت باشگاه پرسپولیس این پول را به هوادار برنگرداند و در شرایط فعلی آژانسی که آن را ضمانت کرده بود دچار مشکل شده است. این آژانس غیر از این یک و نیم میلیارد تومان، همین مبلغ را هم از باشگاه پرسپولیس طلبکار است و به طور جدی پیگیر مطالباتش شده است.</p>
      <p><b>کالدرون فقط یک هفته دیگر صبر می‌کند</b><br/><br/>سرمربی پرسپولیس تقریبا یک هفته پیش بود که در جلسه‌ با انصاری‌فرد او را تهدید کرد در صورتی که تا دو هفته دیگر پرداختی به وی و دستیارنش بر اساس آنچه توافق شده، انجام نشود مجبور به ترک ایران خواهد شد. با شرایط موجود انصاری‌فرد زمان زیادی برای پرداختی به مربیان خارجی خود ندارد تا مانع فسخ یکطرفه قرارداد آنها شود. ضمن اینکه بشار رسن و بوژیدار رادوشویچ نیز همچنان بخش عمده‌ای از قرارداد فصل پیش‌شان را از باشگاه پرسپولیس طلبکارند و آنها هم این باشگاه را تهدید به جدایی کرده‌اند.</p>
    </article>
  </body>
</html>