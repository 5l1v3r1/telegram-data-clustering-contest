<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773276,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="דו&quot;ח: ירידה של 11% בהשקעה העולמית בהפחתת פליטת גזי חממה ב-2018"/>
    <meta property="og:description" content="אחרי שב-2017 נרשם שיא של 612 מיליארד דולר בהשקעות בתחום, בשנה שעברה ירדו ההשקעות ל-546 מיליארד דולר, זאת בעיקר על רקע ירידה בהשקעות בתחומי תחבורה ציבורית דלת-פחמן ואנרגיה מתחדשת"/>
  </head>
  <body>
    <article>
      <h1>דו"ח: ירידה של 11% בהשקעה העולמית בהפחתת פליטת גזי חממה ב-2018</h1>
      <h2>אחרי שב-2017 נרשם שיא של 612 מיליארד דולר בהשקעות בתחום, בשנה שעברה ירדו ההשקעות ל-546 מיליארד דולר, זאת בעיקר על רקע ירידה בהשקעות בתחומי תחבורה ציבורית דלת-פחמן ואנרגיה מתחדשת</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">עומר כביר</a></address>
      <p>למרות החרפת משבר האקלים, ההשקעה העולמית במאמצים ופתרונות להפחתת פליטת גזי חממה ירדה ב-2018 ב-11% לעומת השנה הקודמת – כך לפי דו"ח חדש של <a href="https://climatepolicyinitiative.org/">Climate Policy Initiative</a> - CPI.</p>
      <p>לפי <a href="https://climatepolicyinitiative.org/publication/global-landscape-of-climate-finance-2019">הדו"ח</a> של הארגון שמטרתו סיוע לממשלות, עסקים ומוסדות פיננסיים להניע צמיחה תוך התמודדות עם סיכון אקלימי, אחרי שב-2017 נרשם שיא של 612 מיליארד דולר בהשקעות בתחום, בשנה שעברה ירדו ההשקעות ל-546 מיליארד דולר. זאת בעיקר על רקע ירידה בהשקעות בתחומי תחבורה ציבורית דלת-פחמן ואנרגיה מתחדשת. עם זאת, ב-2017 ו-2018 ביחד עלו ההשקעות ב-25% לעומת השנתיים הקודמות.</p>
      <p> </p>
      <figure>
        <img src="https://images1.calcalist.co.il/PicServer3/2019/06/11/912341/3L.jpg"/>
        <figcaption>פליטת גזי חממה <br/>צילום: Martin Divisek</figcaption>
      </figure>
      <p>ואולם, לפי הדו"ח על מנת לעבור למערכת אנרגיה דלת-פחמן ולעמוד ביעדי הסכם פריס להגבלת ההתחממות הגלובלית ל-1.5 מעלות, ההשקעות צריכות לעמוד על בין 1.6 טריליון ל-3.8 טריליון דולר בשנה, כל שנה בין 2016 ל-2050. גם במדד זה, כמו מדדים רבים אחרים, האנושות נמצאת הרבה מאחור.</p>
      <figure>
        <img src="https://images1.calcalist.co.il/PicServer3/2019/11/07/945879/326318536_l.jpg"/>
        <figcaption>ברברה בוכנר, מנהלת תחום הפיננסים ב- CPI <br/>צילום: בלומברג</figcaption>
      </figure>
      <p>בנוסף, לפי הערכות על מנת להסתגל לשינוי האקלים שכבר מתרחשים יהיה צורך להשקיע בין 2020 ל-2030, 180 מיליארד דולר מדי שנה. עם זאת, הממוצע השנתי ב-2017 ו-2018 עמד על 30 מיליארד דולר בלבד, רחוק מאוד מהיעד הדרוש.</p>
      <p>"ההשקעות כיום פשוט לא מספיקות", אמרה מנהלת תחום הפיננסים ב-CPI, ברברה בוכנר. "במיוחד מכיוון שהשקעות בתעשיות מזהמות מבטלות למעשה את המאמצים להתמודד עם שינוי אקלים. מנהיגים צריכים להתמקד בשינוי כלכלי מוחלט. המחקר שלנו ברור מאוד: ממשלות, ארגונים פיננסיים ומשקיעים צריכים לבצע שינוי משמעותי באופן שבו הם משקיעים אם ברצונם להימנע משינוי אקלים".</p>
    </article>
  </body>
</html>