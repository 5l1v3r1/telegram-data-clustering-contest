<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697214/%D8%B1%D8%A6%DB%8C%D8%B3-%D8%AF%D9%81%D8%AA%D8%B1-%D9%85%D9%82%D8%A7%D9%85-%D9%85%D8%B9%D8%B8%D9%85-%D8%B1%D9%87%D8%A8%D8%B1%DB%8C-%D8%A7%DB%8C%D8%B4%D8%A7%D9%86-%D8%AF%D8%B1-%D8%AA%D8%B9%D8%A8%D8%AF-%D8%A8%DB%8C-%D9%86%DB%8C%D8%A7%D8%B2%DB%8C-%D8%A7%D8%B2-%D8%AF%D9%86%DB%8C%D8%A7-%D8%B2%D9%87%D8%AF-%D9%88-%D9%BE%D8%A7%D8%B1%D8%B3%D8%A7%DB%8C%DB%8C-%D8%A8%DB%8C%E2%80%8C%D9%86%D8%B8%DB%8C%D8%B1-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="رئیس دفتر مقام معظم رهبری: ایشان در تعبد، بی نیازی از دنیا، زهد و پارسایی بی‌نظیر است"/>
    <meta property="og:description" content="هیچ نقطه از اسرائیل وجود ندارد که زیر پوشش موشک‌های ما نباشد."/>
  </head>
  <body>
    <article>
      <h1>رئیس دفتر مقام معظم رهبری: ایشان در تعبد، بی نیازی از دنیا، زهد و پارسایی بی‌نظیر است</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <p>
        <b>هیچ نقطه از اسرائیل وجود ندارد که زیر پوشش موشک‌های ما نباشد.</b>
      </p>
      <figure>
        <img src="https://cdn.asriran.com/files/fa/news/1398/8/16/1034426_103.jpg"/>
      </figure>
      <p>  رییس دفتر مقام معظم رهبری گفت: تحمل دستاوردهای انقلاب اسلامی برای دشمنان دشوار است چراکه هیچ نقطه از اسرائیل وجود ندارد که زیر پوشش موشک‌های ما نباشد.</p>
      <p>به گزارش  عصرایران به نقل از ایسنا، حجت الاسلام محمدی گلپایگانی امروز پنجشنبه در آیین معارفه امام جمعه و نماینده ولی فقیه در مازندران که در سالن اجتماعات اهل بیت مصلی ساری برگزار شد، با تقدیر از تلاش‌ها و خدمات آیت‌الله طبرسی نماینده سابق ولی فقیه در استان، اظهار کرد: حجت الاسلام محمدی لائینی امام جمعه جدید ساری چهره‌ای شناخته شده، شخصیتی فاضل، متدین و باتقوا است.</p>
      <p>وی تصریح کرد: برای انتخاب ائمه جمعه و نماینده ولی فقیه در استان‌ها تحقیقات زیادی صورت می‌گیرد و ۶ هزار طلبه از مازندران در قم تحصیل می‌کنند که نشانگر تدین مردم ‌منطقه است.</p>
      <p>رییس دفتر مقام معظم رهبری خاطرنشان کرد: استان‌های مازندران، گلستان و گیلان که طبرستان نامیده می‌شود در دوره رضاخان تلاش زیادی شد تا در این منطقه فساد و فحشا را ترویج دهند و رضاخان املاک و اموال مردم را به زور تصاحب می‌کرد و سعی داشت تا مردم را از معارف دین جدا شوند اما نتوانستند به هدف خود برسند.</p>
      <p>محمدی گلپایگانی با اشاره به سفر میلیونی مردم ایران به کربلا و راهپیمایی اربعین حسینی گفت: این حضور نشانه ارادت و علاقمندی مردم به ارزش‌ها و ولایت است.</p>
      <p>وی با تاکید بر اینکه همیشه باید یک انسان کامل واسطه بین خداوند و مردم باشد، افزود: هیچ‌گاه زمین خالی از حجت خداوند نبوده بنابراین نمایندگی ولی فقیه از نظر سند و محتوا دارای ارزش بسیار است.</p>
      <p>رییس دفتر مقام معظم رهبری ضمن تبریک سالروز آغاز امامت حضرت ولی عصر (عج) بیان کرد: هیچ نقطه از اسرائیل وجود ندارد که زیر پوشش موشک‌های ما نباشد و این توفیق درحالی است که در زمان جنگ از دادن سیم خاردار نیز به ما خودداری می‌کردند و امروز تحمل این دستاوردها برای دشمنان سخت است.</p>
      <p>محمدی گلپایگانی با اشاره به اینکه نمازجمعه نماد وحدت است، عنوان کرد:مقام معظم رهبری در تعبد، بی نیازی از دنیا، زهد و پارسایی بی‌نظیر است، رهبری جلوتر از حوادث حرکت می‌کند که ناشی از اخلاص و توسل ایشان به اهل بیت است.</p>
    </article>
  </body>
</html>