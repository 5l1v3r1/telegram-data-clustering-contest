<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/virus-pokosio-12-igraca-radnickog-odlozen-sudar-sa-proleterom/341864"/>
    <meta property="og:site_name" content="MozzartSport"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Virus pokosio 12 igrača Radničkog, odložen sudar sa Proleterom"/>
    <meta property="og:description" content="Trener Kosanović u neverici"/>
  </head>
  <body>
    <article>
      <h1>Virus pokosio 12 igrača Radničkog, odložen sudar sa Proleterom</h1>
      <h2>Trener Kosanović u neverici</h2>
      <address>
        <time datetime="2019-11-07T00:00:00+00:00">07 Nov 2019</time>
      </address>
      <p>Radnički je zamolio, Superliga izašla u susret. Utakmica između Proletera i Radničkog zakazana za ovaj vikend neće biti odigrana zbog toga što je stomačni virus pokosio dobar deo ekipe <b>Milorada Kosanovića</b>.</p>
      <p>I nije šala, <b>Kosanovićev</b> tim je zaista desetkovan, pošto zbog stomačnog virusa ne bi mogli da igraju <b>Nermin Haskić, Stefan Mihajlović, Lazar Đorđević, Ivan Ostojić, Rebin Sulaka, Dušan Pantelić, Filip Knežević, Rjota Noma</b> i<b> Marko Knežević</b>. Na sve to dodajte još trojicu čija imena zasad nisu objavljena.</p>
      <p>Kako bilo...<br/>“<b>Imamo velike probleme koji su krenuli u ponedeljak. Sve je eskaliralo u utorak kada je otpalo devet igrača, da bi im se jutros pridružila još trojica. Još uvek ne znamo šta je. Da li je grip, stomačni virus ili su igrači nešto loše pojeli u Senti (</b>pre ili posle meča sa TSC-om, prim. aut.<b>). Obaviće se pregledi pa ćemo znati tačan uzrok. U svakom slučaju, mi smo desetkovani i teško je raditi u ovakvim uslovima. Situacija je trenutno takva da mi nećemo imati igrače da igramo utakmicu u subotu.  Sve je krenulo od golmana Marka Kneževića, posle njega se razboleo Nikola Čumić, a kada smo se vratili iz Sente nastao je pravi haos. Kada sam jutros došao na trening nisam mogao da verujem šta vidim i koliko igrača nam nedostaje. Ne smemo ništa prepustiti slučaju, rekao sam im da nikako ne dolaze na stadion, ne bi li se sačuvali ovi koji su ostali zdravi</b>“, rekao je juče <b>Kosanović</b>.</p>
      <p>Naknadni termin odigravanja utakmice još nije poznat.</p>
      <p>(FOTO: Star Sport)</p>
    </article>
  </body>
</html>