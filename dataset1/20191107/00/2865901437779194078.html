<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/epska-statistika-luke-doncica-87-34-37-u-tri-meca-video/341838"/>
    <meta property="og:site_name" content="MozzartSport"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Epska statistika Luke Dončića: 87+34+37 u tri meča (VIDEO)"/>
    <meta property="og:description" content="Slovenački as napravio ozbiljan iskorak u drugoj NBA sezoni"/>
  </head>
  <body>
    <article>
      <h1>Epska statistika Luke Dončića: 87+34+37 u tri meča (VIDEO)</h1>
      <h2>Slovenački as napravio ozbiljan iskorak u drugoj NBA sezoni</h2>
      <address>
        <time datetime="2019-11-07T00:00:00+00:00">07 Nov 2019</time>
      </address>
      <p><b>Dalas je nastavio seriju dobrih rezultata, ali bez tripl-dabla Luke Dončića! Navikao je slovenački vunderkind košarkašku javnost na vanserijske predstave u svojoj drugoj NBA sezoni i lestvicu podigao do neslućenih visina, ali čak i kada nema tripl-dabla, Dončić izgleda brutalno na parketu. U tesnoj pobedi nad Orlandom rezultatom 107:106 Dončić je skupio 27 poena i po sedam uhvaćenih i podeljenih lopti, čime je postigao nešto što malo koji 20-godišnjak ima u svom rezimeu</b>.</p>
      <p>Naime, <b>Dončić </b>je u poslednje tri utakmice na neverovatnih 87 poena, 34 skoka i 37 asistencija, što je tripl-dabl prosek sa 29 poena, 11,3 uhvaćenih i 12,3 podeljenih lopti! Koliki je pomak napred u svojoj igri ostvario <b>Luka Dončić</b> pokazuje i podatak da mu statistički svega 0,5 asistencija nedostaje da bi imao tripl-dabl prosek za celu dosadašnju sezonu! Luka je trenutno na 26,7 poena, 10,3 skokova i 9,5 asistencija, uz 1,5 ukradenih lopti i 3,2 pogođene trojke po utakmici! Njegov minimum ove sezone je 25-6-6, što je u istoriji NBA lige uspelo samo <b>Lebronu Džejmsu</b> pre 21. rođendana!</p>
      <figure>
        <iframe src="https://www.youtube.com/embed/HnlGIzPtfGE" width="425" height="349" data-service="Youtube" scrolling="no"/>
      </figure>
      <p>Ono što, ipak, dodatno oduševljava američku košarkašku publiku jeste dubina rostera kojom raspolaže trener <b>Rik Karlajl</b>. Čak šestorica igrača meč su završili s dvocifrenim učinkom. <b>Maksi Kleber</b> je imao 14, <b>Tim Hardavej</b> 13, <b>Dvajt Pauel</b> 12, <b>Džastin Džekson</b> 11, a <b>Kristaps Porzingis</b> 10 poena, uz osam skokova. <b>Boban Marjanović</b> je odigrao tek nešto manje od dva minuta, bez učinka...</p>
      <p>Što se utakmice tiče, imala je potpuno dramatičnu završnicu... Posle ofanzivnog skoka <b>Nikole Vučevića Aron Gordon</b> je uspeo da položi loptu i Orlando dovede na samo poen zaostatka (107:106). Bilo je to na tačno 69 sekundi pre kraja. Od tog momenta <b>Gordon</b> je uspeo da skrivi faul u napadu, <b>Luka</b> da izgubi posed, da bi onda <b>Gordon</b> ponovo napravio istu glupost i tako presudio svom timu. Da stvari budu još zanimljivije <b>Set Kari</b> nije uspeo da iskoristi nijedno slobodno bacanje, posle čega su gosti imali 6,6 sekundi da overe brejk. Odlučili su se za pokušaj <b>Vučevića</b> za tri poena, što se nije najbolje završilo...</p>
      <p>U redovima Orlanda <b>Gordon </b>je imao 23 poena, a <b>Vučević </b>19 poena, uz 11 skokova i sedam asistencija.</p>
      <figure>
        <iframe src="https://www.youtube.com/embed/b4P87vsOKeU" width="425" height="349" data-service="Youtube" scrolling="no"/>
      </figure>
      <p>Najzanimljiviji meč prethodne noći odigrali su Klipersi i Baksi. Gosti su slavili s rezultatom 129:124 uz 38 poena i 16 skokova <b>Janisa Adetokunba</b>, koga je ispratio <b>Džordž Hil</b> s 24 poena. Baksi su pogodili čak 18 trojki, od kojih je upravo <b>Hil</b> ubacio čak šest. <b>Adetokunbu</b> je promakao tripl-dabl za jednu asistenciju, ali je beležio bar deset skokova i pet asistencija u svakoj od uvodnih osam utakmica sezone, što se nikome nije dogodilo u poslednjih 47 godina.</p>
      <p>Klipersi su meč igrali bez <b>Kavaja Lenarda</b> koji je dobio još jedan meč odmora, a planirano je da igra protiv Portlanda u četvrtak. <b>Montrezl Herel</b> je postavio rekord karijere sa 34 poena i 13 skokova, dok je <b>Lu Vilijams</b> takođe imao 34 poena, ali uz 11 asistencija. <b>Patrik Beverli</b> je imao 20 poena i 10 skokova.</p>
      <figure>
        <iframe src="https://www.youtube.com/embed/UzEGHcXF970" width="425" height="349" data-service="Youtube" scrolling="no"/>
      </figure>
      <p>
        <b>NBA – rezultati</b>
      </p>
      <p>Detroit – Njujork 122:102<br/>/Dramond 27 – Rendl 20/</p>
      <p>Indijana – Vašington 121:106<br/>/Voren 21 – Bil 30/</p>
      <p>Atlanta – Čikago 93:113<br/>/Parker 18 – Satoranski 27/</p>
      <p>Hjuston – Golden Stejt 129:112<br/>/Harden 36 – Burks 28/</p>
      <p>Toronto – Sakramento 124:120<br/>/Lauri 24 – Barns 26/</p>
      <p>Memfis – Minesota 137:121<br/>/Bruks 31 – Vigins 30/</p>
      <p>Dalas – Orlando 107:106<br/>/Dončić 27 – Gordon 23/</p>
      <p>Juta – Filadelfija 106:104<br/>/Mičel 24 – Embid 27/</p>
      <p>LA Klipers – Milvoki 124:129<br/>/Vilijams 34 – Adetokunbo 38/</p>
      <p>
        <b>ISTOČNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/07.11.2019/istok8.jpg"/>
      </figure>
      <p>
        <b>ZAPADNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/07.11.2019/zapad8.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>