<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697250/%D8%B3%D8%A7%D8%AE%D8%AA-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%B4%D9%87%D8%B1%DA%A9-%D8%B4%DB%8C%D9%84%D8%A7%D8%AA%DB%8C-%DA%A9%D8%B4%D9%88%D8%B1-%D8%AF%D8%B1-%D8%A7%D8%B3%D8%AA%D8%A7%D9%86-%D8%A8%D9%88%D8%B4%D9%87%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="ساخت بزرگترین شهرک شیلاتی کشور در استان بوشهر"/>
    <meta property="og:description" content="استاندار بوشهر از ساخت بزرگترین شهرک شیلاتی کشور در استان بوشهر خبر داد و عنوان کرد: ۲ هزار و ۶۳۵ هکتار از اراضی ساحلی به اجرای این طرح اختصاص یافته و با جدیت در حال اجرا است."/>
  </head>
  <body>
    <article>
      <h1>ساخت بزرگترین شهرک شیلاتی کشور در استان بوشهر</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034533_553.jpg"/>
      </figure>
      <p>استاندار بوشهر از ساخت بزرگترین شهرک شیلاتی کشور در استان بوشهر خبر داد و عنوان کرد: ۲ هزار و ۶۳۵ هکتار از اراضی ساحلی به اجرای این طرح اختصاص یافته و با جدیت در حال اجرا است.</p>
      <p>عبدالکریم گراوند در نشست شورای اداری شهرستان عسلویه با حضور رئیس دفتر رئیس جمهور گفت: بیمارستان ۱۰۰ تختخوابی هسته‌ای بوشهر روند اجرایی آن رو به پایان است که با افتتاح آن ۱۰۰ تخت به ظرفیت تخت های بیمارستانی افزوده می‌شود.</p>
      <p>وی اجرای طرح گلخانه‌ای را مورد اشاره قرار داد گفت: هدف گذاری امسال برای توسعه طرح گلخانه‌ای در استان بوشهر ۳۰۰ هکتار است، در حالی که سال قبل بخش عمده‌ای از طرح‌های گلخانه‌ای مورد بهره برداری قرار گرفت.</p>
      <p>استاندار بوشهر تصریح کرد: در راستای حل مشکلات آب آشامیدنی استان به ظرفیت ۹۰ هزار متر مکعب تولید آب شیرین از تاسیسات یا به بهره‌برداری رسیده، یا در حال اجرا و انتخاب سرمایه گذار است که با تکمیل آنها مشکلات آب استان برطرف می‌شود.</p>
      <p>گراوند اظهار کرد: عملیات ساخت ۵ سد مخزنی در استان بوشهر آغاز شده که این پروژه‌ها بدون وقفه در حال اجراء است و برخی از این سدها امسال آبگیری می‌شوند.</p>
      <p>وی یکی از ظرفیت‌های استان بوشهر را تولید خرما دانست و افزود: بیش از ۱۵۰ هزار تن  سالانه در استان بوشهر خرما تولید می‌شود که در این راستا ساخت سردخانه‌ها در نخیلات مورد توجه قرار گرفته است.</p>
      <p>استاندار بوشهر ظرفیت سردخانه‌های باغات استان را ۲۸ هزار تن دانست و افزود: در دوره دوم از دولت تدبیر و امید ۱۸ هزار تن به ظرفیت سردخانه‌های استان افزوده شده است.</p>
      <p>عبدالکریم گراوند بیان کرد: در دهه فجر امسال بزرگترین قطعه طرح آبیاری نوین در نخلستان‌های دشتستان در منطقه سعدآباد  افتتاح می‌شود.</p>
      <p>وی از برطرف شدن مشکل منطقه ویژه اقتصادی شمال استان بوشهر خبر داد و تصریح کرد: پس از ۹ سال مشکل منطقه ویژه شمال استان بوشهر برطرف شد که اجرای طرح‌های مختلف اقتصادی در این منطقه نقش مهمی در رونق و حل مشکلات مردم دارد.</p>
      <p>استاندار بوشهر با اشاره به آغاز ساخت بزرگترین شهرک شیلاتی کشور در استان بوشهر تصریح کرد: ۲ هزار و ۶۳۵ هکتار از اراضی ساحلی به اجرای این طرح اختصاص یافته که اکنون ۲۲ بیل مکانیکی در حال فعالیت و عملیات اجرایی است.</p>
      <p>گراوند از ارتقاء رتبه استان بوشهر در رونق تولید از ۲۷ به ۱۶ خبر داد و افزود: طرح‌های مهم راهسازی در استان بوشهر در حال اجراء است که بخشی از آنها امسال افتتاح می‌شود.</p>
      <p>وی با اشاره به شتاب بخشی توسعه استان تصریح کرد: اجرای طرح‌های مهم در حوزه بنادر، اسکله سازی و دیگر عرصه‌ها سبب شتاب‌بخشی توسعه استان بوشهر شده است.</p>
      <p>استاندار بوشهر اجرای مسئولیت‌های اجتماعی در جنوب استان بوشهر توسط شرکت‌ها و صنایع مختلف را مورد اشاره قرار داد و بیان کرد: با اجرای این طرح‌ها ان‌شالله شاهد تسریع در روند رشد همه جانبه استان بوشهر باشیم.</p>
    </article>
  </body>
</html>