<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/venger-je-hteo-zvao-pitao-ali-bajernu-treba-nesto-drugo/341892"/>
    <meta property="og:site_name" content="MozzartSport"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Venger je hteo, zvao, pitao, ali Bajernu treba nešto drugo"/>
    <meta property="og:description" content="Rastu šanse da Hansi Flik zadrži posao do sledećeg leta"/>
  </head>
  <body>
    <article>
      <h1>Venger je hteo, zvao, pitao, ali Bajernu treba nešto drugo</h1>
      <h2>Rastu šanse da Hansi Flik zadrži posao do sledećeg leta</h2>
      <address>
        <time datetime="2019-11-07T00:00:00+00:00">07 Nov 2019</time>
      </address>
      <p>Bajern i <b>Arsen Venger </b>su pregovarali u sredu uveče, tvrdi <i>Bild</i>, ali ništa neće biti od angažmana iskusnog francuskog trenera na klupi šampiona Nemačke.</p>
      <p>Urednik <i>SportBilda</i> i najobavešteniji novinar kada je u pitanju minhenski velikan <b>Kristijan Falk</b> objavio je da su <b>Karl Hajnc Rumenige</b> i nekadašnji trener Arsenala sinoć vodili razgovor posle kojeg je šampion Nemačke odustao od dovođenja Profesora.</p>
      <p>Na insisitranje <i>Bilda</i> u Bajernu su potvrdili ovu vest:<br/><b>"Arsen Venger je lično pozvao Rumenigea u sredu popodne i izrazio želju da preuzme trenersku funkciju u Bajernu. Naš klub ceni sve što je Venger učinio u Arsenalu, ali on nije opcija za novog trenera Bajerna"</b>, rekli su <i>Bildu</i> u Minhenu.</p>
      <p>To je, navodi <i>Bild</i>, veliko iznenađenje pogotovo jer je <b>Venger</b> u razgovoru izrazio želju da sarađuje sa <b>Hansijem Flikom</b> koji je imao solidan debi sinoć trijumfom nad Olimpijakosom od 2:0 u Ligi šampiona. <b>Venger</b> nije krio da je zainteresovan za posao ni u izjavi za <i>beIN Sports</i>. <br/><b>"Vođenje tima je moj posao. Naravno da sam zainteresovan za klupu Bajerna"</b>, potvrdio je Francuz.</p>
      <p><i>Bild</i> danas navodi da nije isključeno i da, u slučaju dobrog rezultata i protiv Borusije iz Dortmunda, <b>Hansi Flik</b> dobije poverenje da vodi Bajern do sledećeg leta posle čega bi se posao ponudio <b>Eriku ten Hagu</b> (Ajaks) ili <b>Tomasu Tuhelu</b> (Pari Sen Žermen). </p>
      <p>Sportski direktor <b>Hasan Salihamidžić</b> kaže da nema potrebe za žurbom.<br/><b>"Mirno ćemo, bez pritiska, izabrati novog trenera, onog koji je pravi izbor po našem mišljenju. Mislim da je trenutno Hansi Flik pravi čovek za nas. On je trenutno trener do daljeg, a posle ćemo videti"</b>, zagonetan je <b>Braco</b>.</p>
      <p>Potraga u Minhenu se nastavlja...</p>
      <p><b>Foto:</b> <i>Reuters</i></p>
    </article>
  </body>
</html>