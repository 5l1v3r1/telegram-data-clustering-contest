<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697182/%D9%81%D9%84%D8%A7%D8%AD%D8%AA%E2%80%8C%D9%BE%DB%8C%D8%B4%D9%87-%D8%A7%DB%8C%D8%B1%D8%A7%D9%86-%D8%AF%D8%B1-%DA%AF%D8%A7%D9%85-%DA%86%D9%87%D8%A7%D8%B1%D9%85-%D9%88%D8%A7%D8%B1%D8%AF-%D9%82%D9%84%D9%85%D8%B1%D9%88-%D8%AA%D9%86%D8%B4-%D9%86%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="فلاحت‌پیشه: ایران در گام چهارم وارد قلمرو تنش نشد"/>
    <meta property="og:description" content="یک عضو کمیسیون امنیت ملی و سیاست خارجی مجلس گفت که گام چهارم تلنگر جدی برای غربی‌ها نیست تا خواب زمستانی حاکم بر برجام را برهم زند."/>
  </head>
  <body>
    <article>
      <h1>فلاحت‌پیشه: ایران در گام چهارم وارد قلمرو تنش نشد</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034315_915.jpg"/>
      </figure>
      <p>یک عضو کمیسیون امنیت ملی و سیاست خارجی مجلس گفت که گام چهارم تلنگر جدی برای غربی‌ها نیست تا خواب زمستانی حاکم بر برجام را برهم زند.</p>
      <p>حشمت الله فلاحت پیشه در گفت‌وگو با ایسنا، با اشاره به برداشتن گام چهارم کاهش تعهدات برجامی گفت: دیپلماسی برجام بعد از به نتیجه نرسیدن تلاش‌ها برای نشست روحانی و ترامپ در نیویورک دچار خواب زمستانی شد. امروز ایران در شرایطی گام چهارم کاهش تعهدات برجامی را برداشت که از حوزه تحقیقات خارج نشد و سعی کرد تنش‌زایی انجام ندهد. تنها درباره نسل جدید سانتریفیوژها تزریق کار صورت گرفت که این هم به معنای خارج نشدن ایران از مرحله تحقیقات و نوعی تلاش برای کاهش تنش است.</p>
      <p>وی افزود: ایران ابزارهای دیگری را در اختیار داشت که می‌توانست استفاده کند، اما ما در گام چهارم از برجام و NPT خارج نشدیم. ما نمی‌توانیم منتظر دیپلماسی تازه‌ای برای برجام باشیم. چون در حال حاضر اولویت‌ها عوض شده است. ترامپ درگیر استیضاح و اروپا درگیر برگزیت و منطقه درگیر ناآرامی‌های کشورهایی است که هر کدام به گونه‌ای با شرایط خاص خود مواجه‌اند؛ لذا موضوع هسته‌ای ایران در حاشیه تحولات روز دنیا قرار گرفته و این گذشت زمان به ضرر جمهوری اسلامی است.</p>
      <p>این عضو کمیسیون امنیت ملی و سیاست خارجی مجلس توضیح داد: ایران کشوری است که خواب دیپلماسی هسته‌ای آن را با مشکلات اقتصادی روبرو کرده است. کاهش تا ۲۰ درصدی فروش نفت ایران قابل تحمل نیست. باید وزارت خارجه راهبردی طراحی کند تا از شرایطی که به ضررمان است خارج شویم. به گونه‌ای عمل شود که کشور در اولین سال پایان کوچک شدن اقتصاد، گام‌های تازه‌ای بردارد و بخشی از مشکلات مردم حل شود.</p>
      <p>وی در پایان و در جمع‌بندی اظهار کرد: گام چهارم گامی بود که ایران وارد قلمرو تنش نشد؛ تلنگر این گام به حدی جدی نیست که خواب زمستانی حاکم بر برجام را بر هم زند و شرایط تازه‌ای ایجاد کند.</p>
    </article>
  </body>
</html>