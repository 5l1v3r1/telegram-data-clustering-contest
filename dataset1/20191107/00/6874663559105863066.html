<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773179,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="דוחות כיל: ירידה בהכנסות, הרווחים כמעט ללא שינוי"/>
    <meta property="og:description" content="ההכנסות ברבעון השלישי ירדו ב-3% ל-1.3 מיליארד דולר, לעומת הרבעון המקביל אשתקד, הרווח הנקי ברבעון הסתכם ב-130 מיליון דולר; חצי הכוס המלאה: שיפור בהכנסות וברווחים במגזר המוצרים התעשייתיים; בכיל מצפים שהסכמים ארוכי טווח עם לקוחות באסיה יגדילו את ההכנסות"/>
  </head>
  <body>
    <article>
      <h1>דוחות כיל: ירידה בהכנסות, הרווחים כמעט ללא שינוי</h1>
      <h2>ההכנסות ברבעון השלישי ירדו ב-3% ל-1.3 מיליארד דולר, לעומת הרבעון המקביל אשתקד, הרווח הנקי ברבעון הסתכם ב-130 מיליון דולר; חצי הכוס המלאה: שיפור בהכנסות וברווחים במגזר המוצרים התעשייתיים; בכיל מצפים שהסכמים ארוכי טווח עם לקוחות באסיה יגדילו את ההכנסות</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">יניב רחימי</a></address>
      <p>חברת המינרלים כיל פרסמה את הדוחות הרבעוניים שלה: <a href="https://www.calcalist.co.il/stocks/home/0,7340,L-3959-281014,00.html?quote=%D7%9B%D7%99%D7%9C">כיל</a> רשמה ברבעון השלישי של 2019 ירידה של 3% בהכנסות שהסתכמו ב-1.3 מיליארד דולר, בעיקר כתוצאה מעיכוב בחתימה על חוזי אספקת אשלג באסיה. הרווח הנקי של כיל ברבעון נותר כמעט ללא שינוי והסתכם ב-130 מיליון דולר.</p>
      <p>במגזר המוצרים התעשייתיים כיל מציגה צמיחה של 3% בהכנסות ועליה של 6% ברווח שהסתכם ב-88 מיליון דולר. השיפור בתוצאות של כיל במגזר המוצרים התעשייתיים נובע ממחירי מכירה גבוהים יותר ועליה בכמויות שנמכרו. בכיל מצפים שהסכמים ארוכי טווח עם לקוחות באסיה יגדילו את ההכנסות של החברה ב-110 מיליון דולר מדי שנה החל מ-2021.</p>
      <figure>
        <img src="https://images1.calcalist.co.il/PicServer3/2018/12/18/870010/1NL.jpg"/>
        <figcaption>מנכ"ל כיל רביב צולר <br/>צילום: עמית שעל</figcaption>
      </figure>
      <p>לצד ירידה של 8% בהכנסות של כיל ממגזר האשלג, החברה מציגה שיפור של 6% ברווח שהסתכם ברבעון ב-83 מיליון דולר. לאחרונה כיל חתמה על ההסכם עם הודו לפיו המחיר על אשלג שיסופק החל מחודש מרץ 2020 יופחת ב-10 דולר לטון.</p>
      <p>המגזר שסבל ברבעון השלישי של 2019 מירידה חדה ברווח הוא מגזר הפוספטים שרשם ירידה של 4% בהכנסות ושל 30% ברווח שהסתכם ב-32 מיליון דולר. בכיל תולים את האשם בחולשה של השוק.</p>
      <p>הרבעון השלישי הוא השני ברציפות שבו כיל מציגה ירידה במדדי הרווח שלה בהשוואה לשיא שנרשם ברבעון הראשון של השנה. הרווח התפעולי המתואם של כיל הסתכם ב-201 מיליון דולר, בהשוואה ל-230 מיליון דולר ברבעון הקודם, ול-241 מיליון דולר ברבעון הראשון של 2019. ה-EBITDA של כיל ברבעון הנוכחי הסתכם ב-307 מיליון דולר, בהשוואה ל-340 מיליון דולר ברבעון הקודם ו-350 מיליון דולר ברבעון הראשון של 2019.</p>
      <p>מנגד, כיל מציגה שיפור בתזרים המזומנים של החברה מפעילות שוטפת, שהסתכם ב-368 מיליון דולר, בהשוואה לתזרים של 239 מיליון דולר ברבעון הקודם, ו-196 מיליון דולר ברבעון המקביל.</p>
      <p>ניתוח התוצאות העסקיות של כיל מתחילת השנה מלמד שתשעת החודשים הראשונים של 2019 הם הטובים ביותר של החברה בשנים האחרונות. בשלושת הרבעונים הראשונים של 2019 הרווח התפעולי של כיל הסתכם ב-672 מיליון דולר, עליה של 25% בהשוואה לתקופה המקבילה אשתקד, וה-EBITDA של כיל מתחילת השנה הסתכמה ב-997 מיליון דולר, שיפור של 19% לעומת אשתקד.</p>
    </article>
  </body>
</html>