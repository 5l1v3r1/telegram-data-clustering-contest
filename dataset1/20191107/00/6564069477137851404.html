<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elcorreogallego.es/galicia/ecg/sos-do-naval-ferrol-despois-500-despedimentos/idEdicion-2019-11-07/idNoticia-1212330/"/>
    <meta property="og:site_name" content="www.elcorreogallego.es"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="SOS do naval de Ferrol despois de 500 despedimentos"/>
    <meta property="og:description" content="Agárdanse outros 1.500 no vindeiro verán, cando Navantia quede sen traballo // Uns 2.500 operarios da principal, auxiliares e prexubilados marchan en reclamación dun buque AOR"/>
  </head>
  <body>
    <article>
      <h1>SOS do naval de Ferrol despois de 500 despedimentos</h1>
      <h2>Agárdanse outros 1.500 no vindeiro verán, cando Navantia quede sen traballo // Uns 2.500 operarios da principal, auxiliares e prexubilados marchan en reclamación dun buque AOR</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">PATRICIA HERMIDA. FERROL   </a></address>
      <p>Baixo a chuvia inclemente de Ferrol, o naval protagonizou este xoves a súa enésima mobilización. Acumula case 500 despedimentos nas auxiliares, a carga de traballo esgotarase definitivamente o vindeiro verán cos dous buques para Australia. E para entón prevense outros 1.500 despedimentos, xa que as fragatas F-110 non se inician ata febreiro de 2022. Nunha cidade nacida á sombra dos estaleiros, iso implica unha nova crise económica de case dous anos por diante. Máis de 2.500 operarios de Navantia, auxiliares e prexubilados marcharon desde a factoría ata o edificio da Xunta. Piden á administración autonómica que se implique na reclamación ao goberno central dun buque de apoio loxístico ou AOR, que paliaría a desocupación ata 2022.</p>
      <p>“Xa entramos en subactividade, os talleres de aceiros están parados salvo os bloques para reparacións... e toda a auxiliar marchará para a rúa sen data de volta, iso é o que máis dano fai”, indica Miguel Pol, voceiro do comité de Navantia-Ferrol. Os operarios entregaron no edificio da Xunta 4.000 sinaturas, “para que se implique onde ten competencias, como a fábrica de turbinas que pode ser un puntal para a eólica europea ou as inversións en reparacións”. Denuncian que “as F-110 retrasáronse por intereses políticos e agora na comarca volveremos ás taxas de paro de hai catro anos, ata chegar a un 30%”.</p>
      <p>Xa desde febreiro houbo protestas para reclamar esa carga de traballo: “Pedimos un AOR porque xa ten a enxeñería consolidada por encargos similares e o corte de chapa pode iniciarse en poucos meses, ademáis a Armada necesita ese barco”. Os traballadores rexeitan as últimas declaracións do PSOE, que indicaba que o AOR non e unha necesidade para o Ministerio de Defensa. Segundo o comité de Navantia, “a responsabilidade do partido do goberno é comprometerse con Ferrolterra”.</p>
      <p>Lamentan desde o comité “a irresponsabilidade do PSOE e do PP, na pasada crise vivimos a emigración de profesionais e aínda hoxe temos un desempreo desproporcionado... iso é un fracaso político do máis alto nivel”. Ademáis avisan sobre a “posible destrución do tecido industrial que rodea ao naval, ou se implican as administracións ou teremos un deserto industrial”. O primeiro buque australiano entregarase en febreiro de 2020 e o segundo no verán, quedan activas reparacións e turbinas (con caixas reductoras para as corbetas árabes).</p>
      <p>Á manifestación acudiron representantes políticos como Yolanda Díaz (candidata ao Congreso por Galicia en Común-Unidas Podemos), que acusou á ministra de Defensa en funcións de “presumir de ter carga de traballo e agora vemos que faltou á verdade, pois temos fortes despedimentos nas auxiliares e esta comarca non ten futuro sen o naval”. Para o deputado do BNG, Xosé Luis Rivas ‘Mini’, “é un despilfarro ver a tanta xente capacitada sen carga de traballo, estamos ante unha barbaridade que Ferrolterra non se merece”.</p>
    </article>
  </body>
</html>