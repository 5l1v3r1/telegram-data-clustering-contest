<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773262,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="המשקיעים בניו יורק התאכזבו מהחברות ששלחו אותנו לטיולים בחו&quot;ל"/>
    <meta property="og:description" content="טריפאדווייזר סיכמה רבעון מאכזב וניסתה לנחם את המשקיעים עם דיבידנד מיוחד - המניה ירדה ב-5% במסחר המאוחר; אקספדיה פספסה בפער גדול את ציפיות הרווח של השוק - המניה נפלה ב-12% במסחר המאוחר"/>
  </head>
  <body>
    <article>
      <h1>המשקיעים בניו יורק התאכזבו מהחברות ששלחו אותנו לטיולים בחו"ל</h1>
      <h2>טריפאדווייזר סיכמה רבעון מאכזב וניסתה לנחם את המשקיעים עם דיבידנד מיוחד - המניה ירדה ב-5% במסחר המאוחר; אקספדיה פספסה בפער גדול את ציפיות הרווח של השוק - המניה נפלה ב-12% במסחר המאוחר</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">שירות כלכליסט</a></address>
      <p>החברות ששולחות אותנו מחוייכים למסע בעולם לא מצליחות לשמח את המשקיעים שלהן - כך לפחות בשלושת החודשים האחרונים. טריפאדוויזר ואקספדיה, כל אחת בתחומה, סיפקו הלילה דוחות מאכזבים לסיכום הרבעון השלישי שלהן.</p>
      <p><a href="https://www.calcalist.co.il/stocks/home/0,7340,L-3959-50100275,00.html?quote=TRIPADVISOR">טריפאדוויזר</a>(TripAdvisor) ירדה ב-4.8% במסחר המאוחר לאחר הדוחות: החברה רשמה ברבעון השלישי רווח נקי של 50 מיליון דולר או 36 סנט למניה, לעומת 69 מיליון דולר או 49 סנט למניה ברבעון המקביל. הרווח המתואם עמד על 58 סנט למניה, מתחת לצפי האנליסטים שעמד על 69 סנט למניה. ההכנסות ירדו ל-428 מיליון דולר, לעומת 458 מיליון דולר ברבעון המקביל, הצפי בשוק עמד על 459 מיליון דולר.</p>
      <p>החברה ניסתה לנחם את המשקיעים עם הודעה על דיבידנד מיוחד של 3.50 דולר למניה והעלאה של 100 מיליון דולר בתוכנית הרכישה העצמית שלה, לסכום כולל של 250 מיליון דולר. עוד הודיעה טריפאדוויזר כי היא נכנסת לשיתוף פעולה עם קבוצת Trip.com, במסגרתו תקים מיזם משותף עם החברה הבת שלה Ctrip Investment. </p>
      <p>טריפ תקבל במסגרת זו מושב אחד בדירקטוריון טריפאדווייזר, ותרכוש מניות של החברה בסכום של 317.6 מיליון דולר. המהלך כפוף לאישור של הרגולטורים בארה"ב ורק לאחריו העסקה תצא לפועל. מניית טריפאדווייזר ירדה ב-24% מתחילת השנה.</p>
      <p>ב<a href="https://www.calcalist.co.il/stocks/home/0,7340,L-3959-50100294,00.html?quote=EXPEDIA%20INC">אקספדיה</a> המצב נראה גרוע עוד יותר, והמניה נפלה ב-12% במסחר המאוחר בתגובה לתוצאות. אקספדיה (Expedia) רשמה ברבעון השלישי רווח נקי של 409 מיליון דולר או2.71 דולר למניה, לעומת 525 מיליון דולר או 3.43 דולר למניה ברבעון המקביל. הרווח המתואם עמד על 3.37 דולר למניה, פספוס גדול של צפי האנליסטים שעמד על 3.79 דולר למניה.</p>
      <p>ההכנסות הסתכמו ב-3.56 מיליארד דולר, בהשוואה ל-3.28 מיליארד דולר ברבעון המקביל, הצפי בשוק עמד על 3.57 מיליארד דולר. מניית אקספדיה עלתה ב-20% מתחילת 2019.</p>
      <figure>
        <img src="https://images1.calcalist.co.il/PicServer3/2018/06/10/823548/10_l.jpg"/>
        <figcaption>צילום: בלומברג</figcaption>
      </figure>
    </article>
  </body>
</html>