<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773297,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="מנכ&quot;ל משרד השיכון על מחיר למשתכן: &quot;לא סיפקנו את הסחורה בפריפריה&quot;"/>
    <meta property="og:description" content="מועצת מקרקעי ישראל תאשר בשבוע הבא את המשך תוכנית מחיר למשתכן, ומתן ההנחות בקרקע במסגרת התוכנית. במשרד השיכון מודים כי ההנחות בפריפריה היו לא משמעותיות ומבטיחים להיאבק ביזמים שמתחפשים למארגני קבוצות רכישה"/>
  </head>
  <body>
    <article>
      <h1>מנכ"ל משרד השיכון על מחיר למשתכן: "לא סיפקנו את הסחורה בפריפריה"</h1>
      <h2>מועצת מקרקעי ישראל תאשר בשבוע הבא את המשך תוכנית מחיר למשתכן, ומתן ההנחות בקרקע במסגרת התוכנית. במשרד השיכון מודים כי ההנחות בפריפריה היו לא משמעותיות ומבטיחים להיאבק ביזמים שמתחפשים למארגני קבוצות רכישה</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">שלומית צור</a></address>
      <p>תוכנית מחיר למשתכן שאמורה היתה להסתיים ב-2019, תובא בשבוע הבא להארכה במועצת מקרקעי ישראל, אשר אמונה על אישור מתן ההנחות בקרקע. כך אמר מנכ"ל רשות מקרקעי ישראל עדיאל שמרון בכנס שערך היום (ה') "מרכז הנדל"ן" בתל אביב. שמרון ציין כי "אולי לא היתה ירידת מחירים כמו שציפינו שתהייה, אבל כשיזם מהצפון אומר לי תפסיקו לשווק קרקעות, אנחנו לא מצליחים למכור דירות, זאת היתה בעצם המטרה שלנו מלכתחילה, ואנחנו יודעים שמחיר למשתכן כן השפיעה על השוק, ואנחנו מתכוונים להמשיך לממש את התוכנית גם בממשלה הבאה".</p>
      <p>המשנה ליועץ המשפטי לממשלה עו"ד ארז קמיניץ התייחס לכשל בתוכנית שבא לידי ביטוי בפער בהנחות שניתנות לזכאי התוכנית בחלקים שונים של הארץ. "לא ייתכן שבמרכז הארץ היו הנחות שהגיעו ל-800 אלף שקל, ובפריפריה ההנחות לא עברו את ה-200 אלף שקל. הדבר הזה מעצים את הפערים הכלכליים בחברה, ועושה את העשירים עוד יותר עשירים, והפוך, ואת הדבר הזה אנחנו פועלים לשנות" .</p>
      <figure>
        <img src="https://images1.calcalist.co.il/PicServer3/2019/10/30/944146/1NL.jpg"/>
        <figcaption>בני דרייפוס מנכ”ל משרד הבינוי והשיכון <br/>צילום: דנה קופל</figcaption>
      </figure>
      <p>מנכ"ל משרד השיכון בני דרייפוס אמר בתגובה לדברים כי הסכום הממוצע של ההנחות בכל הארץ עומד על 360-370 אלף שקל. "נכון שיש מקרי קיצון אך לא נכון שהם יכתיבו שינויים בחוק", אמר דרייפוס ויחד עם זאת הודה כי "המטרה בתוכנית מחיר למשתכן היתה להגיע להנחות של 200 אלף שקל. בפריפריה הממוצע של ההנחות לא הגיע ליעד הזה ועמד על 170 אלף שקל, והיו אפילו הנחות של 80-90 אלף שקל, שהן בעצם אפס כשמשקללים את כל המגבלות שקובעת התוכנית. בעצם לא סיפקנו את הסחורה בפריפריה". מהלך נוסף שבמשרד השיכון ובמשרד המשפטים מקדמים הוא הסדרת התחום הפרוץ של קבוצות הרכישה, בין היתר באמצעות קנסות ובחקיקה. "אחרי פרשת חפציבה, הממונה על חוק המכר עשה תיקונים בחוק המכר, ששיפרו משמעותית את ההגנה על כספי רוכשים. ועדיין, הכשל נמצא בקבוצות רכישה" אמר דרייפוס. "יש הבדל בין חברה יזמית לקבוצת רכישה, ואנחנו לא נאפשר לבלבל בין מארגן קבוצה, לבין מנהל קבוצה, ולא נאפשר ליזם להתחפש למארגן קבוצת רכישה כדי להתחמק מחוק המכר. זאת פירצה בשוק, שחשוב להסדיר. אנחנו לא מחכים לתיקוני חקיקה ומפעילים קנסות על קבוצות רכישה ומארגנים". קמיניץ הוסיף כי נוסח חוק קבוצות הרכישה כבר מוכן, ויוגש לאישור הממשלה הבאה. "משרד השיכון מטפל ביזמים שמתחפשים למארגני קבוצות רכישה, באמצעות קנסות" הסביר קמיניץ, "החוק יטפל בקבוצות רכישה אמיתיות. יש הרבה קבוצות רכישה שמתנהלות בצורה הוגנת, אבל יש כמה שלא. חשוב לנו שהציבור יידע שהוא מצטרף לקבוצת רכישה הוא לא קונה דירה. הוא אולי מקבל הנחה, אבל לוקח על עצמו סיכון שלא קיים ברכישת דירה לפי חוק המכר".</p>
    </article>
  </body>
</html>