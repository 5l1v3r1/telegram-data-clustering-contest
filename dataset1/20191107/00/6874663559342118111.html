<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773256,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="&quot;אולי פילבר חשב שטובת בזק זהה לטובת הציבור&quot;"/>
    <meta property="og:description" content="היועץ אלי קמיר גילה שאלוביץ שוחח עם פילבר שעות ספורות לפני ביטול ההפרדה התאגידית, שאפשרה לבזק הטבת מס משמעותית"/>
  </head>
  <body>
    <article>
      <h1>"אולי פילבר חשב שטובת בזק זהה לטובת הציבור"</h1>
      <h2>היועץ אלי קמיר גילה שאלוביץ שוחח עם פילבר שעות ספורות לפני ביטול ההפרדה התאגידית, שאפשרה לבזק הטבת מס משמעותית</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">תומר גנון</a></address>
      <p>היועץ האסטרטגי אלי קמיר, ששאול אלוביץ' שכר את שירותיו למשך שלוש שנים תמורת כמיליון דולר, שימש על פי כתב החשדות כציר מרכזי שדרכו עברו מסרים והתכתבויות ממנכ"ל משרד התקשורת, שלמה פילבר, למנכ"לית בזק, סטלה הנדלר, ובכירים נוספים בהנהלת החברה. שותפו העסקי של קמיר, ישראל בכר, הוא חבר אישי של פילבר ושימש בעבר כיועץ לליכוד ועורך הסקרים של נתניהו.</p>
      <p>
        <b>לכתבות נוספות בנושא:</b>
      </p>
      <ul>
        <li>
          <a href="https://www.calcalist.co.il/local/articles/0,7340,L-3773250,00.html">
            <b>"תבהיר למומו שהוא חייב לשים לב לאותיות הקטנות"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773254,00.html">
            <b>"נפגשתי עם אנשי עסקים בבתי מלון ובבתים שלהם"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773253,00.html">
            <b>חוקר: "להיכנס לבזק היתה טעות?" אלוביץ': "טעות חיי"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773253,00.html">
            <b>חפץ: סטלה דרשה תוצאות; הנדלר: שקר</b>
          </a>
        </li>
      </ul>
      <p>קמיר, שמייעץ בענייני רגולציה, הפגיש את בכירי בזק — בראשם שאול אלוביץ' - עם מנכ"ל משרד התקשורת פילבר. פגישת אלוביץ'-פילבר נערכה בביתו של בעל השליטה בבזק בצהלה, וזכתה לכינוי "פסגת התאנים והיין", ובה דנו בנושאים הקשורים לביטול ההפרדה המבנית של בזק.</p>
      <p>בראשית חקירת רשות ני"ע, ב־12.7.2017, נחשד קמיר בביצוע עבירות מרמה והפרת אמונים ותמלילי חקירתו מתפרסמים גם הם כאן, לראשונה. החוקר צחי בן ארצי ניסה לברר כיצד היה מעורב קמיר בקידום אינטרסים עסקיים של בזק, למשל ביטול ההפרדה התאגידית, שהיא יצור כלאיים שהמציאו הנדלר ופילבר ונועד להיות שלב ביניים עד לביטול ההפרדה המבנית, שלה שאפה בזק.</p>
      <p>ההפרדה התאגידית היתה בבחינת "הסרת מחיצות" בין החברות בקבוצת בזק כדי שבזק תוכל לקבל הכרה בהפסדי מס צבורים בחברת הבת יס, ובמקביל יוכל אלוביץ' לעמוד בתנאי שיאפשר לו למשוך עשרות מיליוני שקלים נוספים מקופת בזק כתמורה בעסקת יס־בזק. החוקר צחי בן ארצי ידע על ההתכתבויות והמסמכים שהודלפו בנושא ממשרד התקשורת לבזק.</p>
      <p>חוקר: "תיווכת בין בזק למומו פילבר בנושא הזה. האינטרס האישי של שאול הוא שתהיה הפרדה תאגידית?"</p>
      <p>קמיר: "מבחינתי יש הגדרת משימה אחת, הפרדה מבנית.מומו לא דיבר איתם על תאגידית. יום אחד התקשרתי אליו ואמרתי: 'איזה הפרדה אתה עושה?' הוא אמר 'קודם בזק בינלאומי'. התקשרתי בתמימות לשאול שאמר לי 'לא מקובל עלי, אני רוצה הפרדה מלאה'".</p>
      <figure>
        <img src="https://images1.calcalist.co.il/PicServer3/2019/11/06/945753/Eli-Kamir_-FARAG93115_l.jpg"/>
        <figcaption>היועץ האסטרטגי אלי קמיר <br/>צילום: סיון פרג'</figcaption>
      </figure>
      <p>
        <b>פילבר העביר את מסמך המדיניות לג'ימייל הפרטי</b>
      </p>
      <p>החוקר הציג לקמיר תכתובת מייל בין פילבר להנדלר שעליה נכתב: "טיוטת מדיניות לעניין הפרדה מבנית בבזק".</p>
      <p>חוקר: "איך זה הגיוני שבזק כותבת את טיוטת המדיניות?"</p>
      <p>קמיר: "אין לי מושג, לא מכיר את המסמך הזה, לא ראיתי אותו מימי."</p>
      <p>חוקר: "זה בסדר מבחינתך?"</p>
      <p>קמיר: "הרבה פעמים כשבאים אלי, אני אומר 'תנסח לי את זה כמו שאתה חושב' ואחר כך אראה מה אני עושה."</p>
      <p>חוקר: "אין בעיה שהשוק ידע שסטלה כותבת תיקונים לטיוטת מדיניות ההפרדה המבנית ושולחת לפילבר?"</p>
      <p>קמיר: "יכול להיות שגם עם אחרים הוא עבד ככה."</p>
      <p>חוקר: "למה מומו מעביר את זה לג'מייל הפרטי שלו? הוא מנכ"ל משרד התקשורת והוא ממלא תפקיד ציבורי. שישלחו לו למשרד."</p>
      <p>קמיר: "אין לי מושג. תשאל את סטלה ומומו. אני, לדעתי התכתבנו אולי פעמים בודדות."</p>
      <p>חוקר: "מי היה אמור ללחוץ על פילבר להוציא את המכתב?"</p>
      <p>קמיר: "אני לא יודע. סטלה דיברה איתו, ואולי שאול דיבר איתו ויכול להיות שגם אני דיברתי איתו להתקדם עם הנושא הזה של ההפרדה."</p>
      <p>
        <b>אלוביץ' שהה עם פילבר עם ביטול ההפרדה התאגידית</b>
      </p>
      <p>בחקירתו הבאה של קמיר ברשות ני"ע, 23.10.17, החוקרים לחצו יותר.</p>
      <p>חוקר: "אני מציג וואטסאפ של שותפך, ישראל בכר, לפילבר. הוא כותב בשמך: 'אני לא מצליח לאתר את אלי, תעדכן אותי'. פילבר מעביר מסרים דרכו?"</p>
      <p>קמיר: "יכול להיות."</p>
      <p>חוקר: "לפי ממצאי החקירה עולה כי ביום שיצא מכתב ביטול ההפרדה התאגידית, שאול נכח בחדר של ישראל ודיבר עם פילבר."</p>
      <p>קמיר: "אולי ישראל דיבר עם פילבר ואמרתי לשאול שהיה אצלי 'בוא תגיד שלום'."</p>
      <p>חוקר: "בכר כותב לפילבר 'אהלן, שאול דיבר איתך מחדרי, הישג יפה, חייב שימוע?' פילבר עונה: 'חיובי. לפרק מוקשים בסבלנות אפשר בלי הגבלה'."</p>
      <p>קמיר: "אני אומר לך בוודאות, בכר לא מבין את מה שהוא שמע. הוא לא מבין מה המושגים האלה."</p>
      <p>חוקר: "בסופו של דבר שאול משפיע על פילבר. הוא משנה כמה נקודות במכתב, כשבראש הדברים שהוא מוחק זה הנושא של השימוע."</p>
      <p>החוקר הציג עוד מסמכים שפילבר העביר למייל הפרטי ומשם להנדלר ובכירי בזק, כמו גם עדכונים והנחיות לאנשי משרדו. "באופן סיסטמתי פילבר מעביר רק לכם מסמכים ספציפיים ככה, יתר העבודה שלו לא מתבצעת כך".</p>
      <p>קמיר: "אני לא יודע להסביר..."</p>
      <p>חוקר: "אתה מסכים שהמטרה העיקרית של פילבר זה לשמור על האינטרס הציבורי לא על האינטרס של בזק?"</p>
      <p>קמיר: "קודם כל כן. אבל יכול להיות שהוא חושב שהוא מגיע להבנה עם בזק, הוא בסוף טוב לאינטרס הציבורי".</p>
      <p>החוקר הציג לקמיר התכתבות בינו לפילבר, שבה שואל קמיר האם בכיר במשרד התקשורת, סמנכ"ל הכלכלה הרן לבאות, יודע על הפגישה שלו עם אלוביץ'. פילבר כתב: "לא, ואסור שידע".</p>
      <p>החוקר זאב ליברמן: "מה הסיבה שבזק כותבים עבור פילבר את העמדה?"</p>
      <p>קמיר: "אולי הגיעו עם מומו להבנה. אני לא זוכר כל דבר ממה שהיה שם."</p>
      <p>חוקר: "הבעיה שאתה לא זוכר כלום."</p>
      <p>עורכי הדין שרון קלינמן ומיכאל נאור מסרו: "פעילותו של קמיר כיועץ אסטרטגי של בזק נעשתה על בסיס ענייני ומקצועי. לקמיר לא ידוע ולא היה ידוע על שיקול זר של מי מאנשי משרד התקשורת, ולא נפל בפעילותו כל פסול. רשות ניירות ערך ומשטרת ישראל מצאו לנכון להמליץ על סגירת התיק ואנו משוכנעים כי הפרקליטות תקבל עמדה זו".</p>
    </article>
  </body>
</html>