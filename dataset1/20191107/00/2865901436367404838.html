<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/galjardo-od-decembra-trener-barselone/341894"/>
    <meta property="og:site_name" content="MozzartSport"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Galjardo od decembra trener Barselone?"/>
    <meta property="og:description" content="Tvrdi Klaudio Bordi"/>
  </head>
  <body>
    <article>
      <h1>Galjardo od decembra trener Barselone?</h1>
      <h2>Tvrdi Klaudio Bordi</h2>
      <address>
        <time datetime="2019-11-07T00:00:00+00:00">07 Nov 2019</time>
      </address>
      <p>Kako se povećavaju šanse da <b>Ernesto</b> <b>Valverde</b> do kraja godine dobije otkaz u Barseloni i napusti klub pre isteka ugovora koji traje do juna, tako su sve jače glasine da će ekipu posle njega preuzeti argentinski stručnjak <b>Marselo</b> <b>Galjardo.</b></p>
      <p>Strateg River Plejta je uz <b>Ronalda</b> <b>Kumana</b> najveća želja Barselone za mesto šefa stručnog štaba. Glasine o <b>Galjardovom</b> dolasku u Kataloniju je ddnaas dodatnu podgrejao argentinski trener <b>Klaudio</b> <b>Borgi</b>. Nekadašnji šampion sveta sa Gaučosima, a kasnije strateg Kolo Kola, Independijentea, Boke Juniors, reprezentacije Čilea, izjavio je danas da će <b>Galjardo</b> u decembru preuzeti Barselonu.<br/><b>“Raspolažem informacijama da će Galjardo u decembru preuzeti Barselonu. Ne mogu da navedem izvor koji mi je to otkrio, ali mogu da kažem da je jako pouzdan. Marselo je to zaslužio kao jedan od najboljih trenera sveta</b>”, rekao je <b>Borgi</b> koji danas radi na jednoj televiziji kao stručni konsultant.</p>
      <p>Njegove reči su vrlo brzo prešle Atlantik i dobile važno mesto u španskim medijima. <b>Galjardo</b> se još od letos pominje kao želja Barselone, a decembar bi zaista mogao da bude pravi momenat za to.</p>
      <p>Njega 23. decembra očekuje finale Kopa Libertadores u Limi u kojem će sa Riverom braniti titulu protiv brazilskog Flamenga. Ako osvoji trofej, <b>Galjardo</b> bi zaista mogao da zatvori uspešnu eru na Monumentalu i pređe na sledeći iazzov. A s obzirom kako ide <b>Valverdeu</b> u Barseloni, njegov otkaz bi tada mogao da bude ozvaničen.</p>
      <p><b>Galjardo</b> je napravio čudo u River Plejtu za ovih pet godina na kormilu. Dva puta je osvojio Kopa Libertadores, jednom Kopa Sudamerikanu, a sada ima šansi za treći trofej kontinentalnog prvaka. Ako i po treći put pokori Južnu Ameriku, pitanje je kakav bi dalji motiv imao za ostanak u klubu gde je stekao status mita. Istina, još nema osvojenu titulu šampiona Argentine, ali poziv iz Barselone bi bio veći izazov od ostanka na Monumentalu.</p>
      <p>Iako radi daleko od očiju evropske fudbalske javnosti, <b>Galjardov</b> ternerski rejting je da niko ne bi mogao da zameri Barseloni ako ga dovede. <b>Pep</b> <b>Gvardiola</b> je nedavno zapitao fudbalsku javnost zašto nema <b>Galjarda</b> u najužim izborima za razne nagrade koje se dodeljuju najboljim renerima godine. <b>Gvardiola</b> izuzetno ceni <b>Galjardov</b> rad u Riveru, a u Barseloni se <b>Gvardiolino</b> mišljenje pogotovo ceni.</p>
      <p><b>Galjardov</b> adut bi mogao da bude i <b>Leo</b> <b>Mesi</b> kojeg je klub uglavnom konsultovao kada su se birali treneri. <b>Mesi</b> je nedavno u izboru za trojicu najboljih trenera sveta dodelio glasove <b>Gvardioli</b> i zemljacima <b>Poketinu</b> i <b>Galjardu</b>. Javna je tajna da je <b>Mesi</b> uticao na odluku kluba pre nekoliko godina da Barsa imenuje “<b>Tatu” Martina</b> za glavnog trenera. Pa kad je mogao trener <b>Martinovog</b> pedigrea, zašto ne bi i najbolji trener Južne Amerike u poslednjih nekoliko godina…</p>
      <p><b>Galjardo</b> ima mnoge osobine poželjne za trenera <b>Barselone</b>. Značajno je igračko ime kao što su bili <b>Rajkard</b>, <b>Gvardiola</b> i <b>Luis</b> <b>Enrike</b> sa kojima je Barsa postizala najveće uspehe. Ima dugačko iskustvo rada u velikom klubu pod pritiskom. Profilisao se kao stručnjak za međunarodna i kup takmičenja, a to je ono za čime Barselona pati. Liga šampiona je prvi cilj Katalonaca, a u prethodne dve godine su doživljavali katastrofalna ispadanja od Rome i Liverpula. <b>Galjardu</b> se takvi debakli ne dešavaju. Njegov River je savršeno kontrolisao utakmice u nokaut fazama i pokazao da ume da igra na rezultat. Čak i kada je bio slabiji od protivnika.</p>
      <p>A popularni <b>Munjeko</b> je po stilu pokazao da je mešavina atrakcije i pragmatizma. Ono što nedostaje Barseloni.<br/><b>“Galjardo je sazreo da vodi klub poput Barselone”,</b> rekao je danas Riverov levi bek Milton Kasko, jedan od trenerovih najvernijih vojnika poslednjih godina.</p>
      <p>Sve se crta za dolazak nekadašnje “desetke” Rivera, Monaka i Pari Sen Žermena u Kataloniju…</p>
      <p>(FOTO: reuters)</p>
    </article>
  </body>
</html>