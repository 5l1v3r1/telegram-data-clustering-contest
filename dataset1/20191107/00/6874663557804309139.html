<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773156,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="אורמת מדווחת: שיפור מתון בהכנסות, עלייה חזקה ברווח ושדרוג תחזית"/>
    <meta property="og:description" content="הכנסות מפעילת תחנות הכוח הגיאותרמיות עלו ב-2.4% ל-170.5 מיליון דולר, בדומה לתחזיות בשוק, בעיקר בזכות מגזר החשמל. הרווח הנקי טיפס ב-47%; המנכ&quot;ל יצחק אנג'ל: &quot;עבודות ההקמה מחדש של התחנה בפונה בהוואי יושלמו עד סוף השנה&quot;"/>
  </head>
  <body>
    <article>
      <h1>אורמת מדווחת: שיפור מתון בהכנסות, עלייה חזקה ברווח ושדרוג תחזית</h1>
      <h2>הכנסות מפעילת תחנות הכוח הגיאותרמיות עלו ב-2.4% ל-170.5 מיליון דולר, בדומה לתחזיות בשוק, בעיקר בזכות מגזר החשמל. הרווח הנקי טיפס ב-47%; המנכ"ל יצחק אנג'ל: "עבודות ההקמה מחדש של התחנה בפונה בהוואי יושלמו עד סוף השנה"</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">אורי גלאור</a></address>
      <p>אורמת מסכמת רבעון שלישי: מפעילת תחנות הכוח הגיאותרמיות מציגה ברבעון עלייה של 2.4% בהכנסות ל-170.5 מיליון דולר, בהשוואה ל-166.5 מיליון דולר ברבעון המקביל אשתקד, ובדומה לצפי בשוק שעמד על 171 מיליון דולר.</p>
      <p>בחלוקה למגזרים, הכנסות מגזר החשמל צמחו ב-6.1% ל-124 מיליון דולר, בעיקר בזכות הפעלה מסחרית בשלב השלישי בקומפלקס מקגיניס הילס (McGinness Hills) בנבדה (שהחל לפעול בדצמבר 2018). מנגד, הכנסות מגזר המוצרים ירדו ב-11.2% ל-43 מיליון דולר, לעומת 48.5 מיליון דלור ברבעון המקביל – הירידה מיוחסת ברובה לצמצום הפעילות בטורקיה. הכנסות מגזר 'אחרים' הסתכמו ב-3.5 מיליון דולר, מול 1.2 מיליון דולר ברבעון המקביל.</p>
      <p>הרווח התפעולי של אורמת עמד על 38.7 מיליון דולר (שיעור רווח תפעולי של 22.7%), מול 25.9 מיליון דולר ברבעון המקביל (15.6%), עלייה של 49.5%. על אף השיפור הניכר, שורת הרווח פספסה את ציפיות האנליסטים - אלה עמדו על 44.3 מיליון דולר.</p>
      <p>ה-EBITDA המתואם צמח ב-13% והסתכם ב-85.5 מיליון דולר, לעומת 75.6 מיליון דולר ברבעון המקביל. ה-EBITDA המתואם כולל EBITDA מתואם שלילי בשל תחנת פונה (תחנת כוח בפונה, הוואי, אשר הושבתה בשל התפרצות הר געש) בהיקף של 1.5 מיליון דולר, מול EBITDA שלילי מתואם של 1.7 מיליון דולר ברבעון המקביל. ה-EBITDA המתואם בנטרול ההשפעות של פונה עמד ב-87 מיליון דולר, לעומת 77 מיליון דולר ברבעון המקביל, ובמקרה זה הסכום קרוב לציפיות השוק שעמדו על 86.3 מיליון דולר.</p>
      <p>הרווח הנקי המתואם ((Non Gaap) המיוחס לבעלי המניות טיפס ב-47% ל-15.6 מיליון דולר או 30 סנט למניה, לעומת 10.6 מיליון דולר או 21 סנט למניה ברבעון המקביל אשתקד. שורת הרווח נמוכה ב-9% מהצפי בשוק שעמד על 33 סנט למניה. הרווח הנקי המתואם למניה ללא השפעת פונה)עמד על 35 סנט למניה.</p>
      <p>אורמת עדכנה את תחזית ההכנסות השנתית לטווח העליון של תחזית קודמת והעלתה את תחזית ה-EBITDA המתואם. בנטרול פונה, החברה צופה עתה להכנסות בטווח שבין 731 ל-743 מיליון דולר בסיכום השנה מול תחזית קודמת של 742-720 מיליון דולר. תחזית ה-EBITDA שודרה לטווח של 390-385 מיליון דולר, מול תחזית קודמת של 385-375 מיליון דולר.</p>
      <p>יצחק אנג'ל, מנכ"ל אורמת מסר לאחר פרוסם הדוחות: "אנו ממשיכים להציג תוצאות בהתאם ליעדים שהצבנו להגדלת ההכנסות ושעורי הרווחיות הגולמית. ההכנסות גדלו ב-2.4% הודות לצמיחה חזקה של 6.1% בהכנסות הליבה במגזר החשמל אשר סייעו לקזז את העדר התרומה מתחנת פונה בהוואי, אשר מתכוננת לתחילת הפעילות מחדש אחרי הנזק מהתפרצות הר הגעש ב-2018. עבודות ההקמה מחדש של פונה ממשיכות כמתוכנן ואנו מצפים כי הפעולות שאנו נוקטים יושלמו עד סוף השנה ויאפשרו לנו לספק אנרגיה מהתחנה".</p>
      <figure>
        <img src="http://www.calcalist.co.il/PicServer3/2017/11/11/770703/CAL023266_l.jpg"/>
      </figure>
      <p>יצחק אנג'ל מנכ"ל אורמת צילום: יוסי מסה</p>
    </article>
  </body>
</html>