<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773250,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="&quot;תבהיר למומו שהוא חייב לשים לב לאותיות הקטנות&quot;"/>
    <meta property="og:description" content="תמלילי החקירות של מנכ&quot;לית בזק לשעבר סטלה הנדלר חושפים את העוצמה שבה פעל משרד התקשורת לכאורה לטובת בעל השליטה לשעבר שאול אלוביץ': מסמכים רשמיים זרמו בחופשיות לבזק וחזרו למשרד עם הערות. הנדלר סיכמה: &quot;פילבר היה קשוב. ככה הוא&quot;"/>
  </head>
  <body>
    <article>
      <h1>"תבהיר למומו שהוא חייב לשים לב לאותיות הקטנות"</h1>
      <h2>תמלילי החקירות של מנכ"לית בזק לשעבר סטלה הנדלר חושפים את העוצמה שבה פעל משרד התקשורת לכאורה לטובת בעל השליטה לשעבר שאול אלוביץ': מסמכים רשמיים זרמו בחופשיות לבזק וחזרו למשרד עם הערות. הנדלר סיכמה: "פילבר היה קשוב. ככה הוא"</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">תומר גנון וליטל דוברוביצקי</a></address>
      <p>היא היתה אחת הנשים החזקות בשוק התקשורת: מנכ"לית מנוסה, שהתחילה את דרכה ככלכלנית, עברה לנהל את חברת האינטרנט סמייל 012 ואחר כך את חברת הכבלים HOT. אבל הזינוק הגדול בקריירה של סטלה הנדלר הגיע ב־2013, כשאיש העסקים שאול אלוביץ' מינה אותה לעמוד בראש מונופול התקשורת בזק, וצייד אותה בעלות שכר מפנקת של 160 אלף שקל בחודש.</p>
      <p>אבל בתקופה שבה הנדלר ניווטה את ספינת הדגל של אלוביץ' זו עלתה על שרטון, וכיום המנכ"לית לשעבר ניצבת במרכזה של פרשה פלילית מסועפת שעל פי החשד מגיעה עד לראש הממשלה בנימין נתניהו. בקיץ 2017 רשות ניירות ערך החלה לחקור את פרשת בזק. בראשית 2018 הפכה החקירה גם לחלק מתיק 4000, אחד מתיקי נתניהו, שנחקר במשטרה.</p>
      <p>
        <b>תמלילי סטלה הנדלר בחדר החקירות נחשפים</b>
      </p>
      <ul>
        <li>
          <a href="https://www.calcalist.co.il/local/articles/0,7340,L-3773249,00.html">
            <b>חפץ: סטלה דרשה תוצאות; הנדלר: שקר</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773253,00.html">
            <b>חוקר: "להיכנס לבזק היתה טעות?" אלוביץ': "טעות חיי"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773254,00.html">
            <b>"נפגשתי עם אנשי עסקים בבתי מלון ובבתים שלהם"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773256,00.html">
            <b>"אולי פילבר חשב שטובת בזק זהה לטובת הציבור"</b>
          </a>
        </li>
      </ul>
      <p>הנדלר, שתמלילי חקירותיה ברשות ני"ע ובמשטרה מתפרסמים כאן לראשונה, נחקרה בין קיץ 2017 לאמצע 2018 בשלושה גלים שונים, ולפחות 13 פעם. תחילה, עם פרוץ חקירת הרשות, היא נחקרה על חלקה באישור עסקאות בעלי עניין בהיקף של 2 מיליארד שקל שהוביל אלוביץ' (עסקות בזק־yes ו־yes־חלל). לאחר מכן נחקרה גם על מערכת היחסים שניהלה מול משרד התקשורת והעומד בראשו, המנכ"ל שלמה פילבר.</p>
      <p>לפי כתב החשדות שנשלח באחרונה להנדלר, לאחר בחירות 2015, ולאחר שנתניהו מינה את עצמו לשר התקשורת ואת מקורבו מפילבר למנכ"ל המשרד, נרקמה בין פילבר לבין הנדלר ולאלי קמיר — אז יועץ אסטרטגי לבזק - "מערכת יחסים פסולה, חשאית וחריגה, שנסובה על ענייניה הרגולטוריים של בזק".</p>
      <figure>
        <img src="https://images1.calcalist.co.il/PicServer3/2016/12/13/687335/9_l.jpg"/>
        <figcaption>סטלה הנדלר, לשעבר מנכ"לית בזק <br/>צילום: ינאי יחיאל</figcaption>
      </figure>
      <p>במסגרת מערכת יחסים זו, פילבר העביר בחשאי לקמיר, להנדלר, לאלוביץ' ולגורמים נוספים בבזק מסמכים פנימיים של משרד התקשורת. בין היתר, פילבר העביר טיוטות מסמכים רשמיים טרם פרסומם. קמיר והנדלר, כך לפי החשדות, העבירו לפילבר הערות למסמכים והנחיות כיצד לפעול במסגרת תפקידו במשרד בנושאים הנוגעים לקבוצת בזק ולעסקיו של אלוביץ'. לקמיר והנדלר מיוחסות עבירות מרמה והפרת אמונים. להנדלר ולאלוביץ' מיוחסות עבירות דיווח לפי חוק ניירות ערך ושיבוש מהלכי משפט, בטענה כי מחקו הודעות ממכשיריהם הניידים בניסיון לשבש את החקירה.</p>
      <p>בתיק 4000 לעומת זאת הוחלט לא להגיש נגד הנדלר כתב אישום. </p>
      <p>
        <b>"אז את בחוץ. סטלה הקטנה שלא יודעת מה קורה"</b>
      </p>
      <p>בשבועות שאחרי חקירתה הראשונה של הנדלר על חלקה באישור הלא חוקי לכאורה של עסקאות בעלי העניין של אלוביץ', עיינו חוקרי רשות ניירות ערך בטלפונים הניידים שנתפסו בחקירה ובתכתובות מיילים של המעורבים בפרשה. החוקרים נדהמו מכמות המסמכים ומתוכן התכתובות שהוחלפו ביו הנדלר לפילבר בתיווך קמיר. גם סמנכ"לית הרגולציה של בזק שרון פליישר שימשה כמתווכת בחלק מהמקרים. לאחר שהחוקרים עברו על החומרים, הנדלר עוכבה שוב ונחקרה במשך ימים ארוכים על ההדלפות שקבילה מפילבר. בזמן זה שהתה במעצר בית.</p>
      <p>הגרסה שמסרה הנדלר לגבי ההדלפות התפתחה במהלך החקירה. תחילה דיברה על כך כדבר בשגרה שנהוג בכל חברה שמתנהלת מול הרגולטור. לאחר שהוטחו בה פעם אחר פעם מסמכים והתכתבויות שנכתב עליהם "סודי", "פנימי" "בזהירות רבה" וכן קטעים מעדויות של מעורבים אחרים — בהם פליישר, פילבר, העוזרת שלו ועובדי משרד התקשורת — ניסתה להתגונן בטענה כי איש מאנשי המקצוע בבזק לא הנחה אותה שמדובר בהנהלות בעייתית. "אני אף פעם לא אמרו לי תשמעי סטלה, בואי נשנה את השיטת עבודה. זה לא תקין", אמרה לחוקרת עטר סתר. </p>
      <p>
        <b>יום חמישי, 13 ביולי 2017</b>
      </p>
      <p>חוקרת: "שאני אבין, הם צריכים להגיד לך? הם נקלעו למצב הזה בגללך".</p>
      <p>הנדלר: "לא, לא בגללי. היועץ המשפטי והרגולציה, אני עובדת עם אנשים שהם מקצוענים ואומרים אם משהו לא תקין, להעיר לצורך העניין".</p>
      <p>חוקרת: "אז זו אשמתם?".</p>
      <p>הנדלר: "לא, אני לא מאשימה, אני מתייחסת למה שנאמר כאן. בעיני משרד התקשורת לא אפשר לנו לעבוד בשיטה אחרת. היא שיטת עבודה שהיא בסדר גמור. נתנו את ההערות שלנו, חלק מצאו את דרכם לידי ביטוי במסמכים".</p>
      <p>בשלב מסוים, החוקרת איבדה סבלנות מול ההתפתלויות של הנדלר והטיחה בה: "זה אפס לקיחת אחריות".</p>
      <p>בשלבים אחרים הפכה הרבה פחות מעודנת. בין היתר, החוקרת חשפה בפני הנדלר מייל ששלח אלוביץ' לסמנכ"לית הרגולציה פליישר בנוגע לדחיית שימוע מול משרד התקשורת. "מה שלומנו בגזרתך?" שאל אלוביץ' את פליישר. "אין חדש, אני ממתינה", ענתה. "ללחוץ?", השיב לה אלוביץ', והיא ענתה "בטח, לא יזיק".</p>
      <p>חוקרת: "על מי הוא שואל אם ללחוץ? על המנכ"ל, השר, ראש הממשלה?".</p>
      <p>הנדלר: "אני חושבת שזאת שיחה רגילה. שהוא יכול להרים טלפון ולבקש. המכתב שאמור לצאת. ושרון דיברה ישירות עדכנה אותו".</p>
      <p>חוקרת: "אז את בחוץ. סטלה הקטנה שלא יודעת מה קורה".</p>
      <p>הנדלר: "את לא חייבת להגיד לי כל פעם שאני קטנה".</p>
      <p>חוקרת: "את פשוט מחקת את ההודעות שלך, אבל זה לא הופך אותך ללא קיימת בסיפור. זה הפך אותך למשבשת חקירה".</p>
      <p>הנדלר: "זה לא קשור".</p>
      <p>חוקרת: "זה קשור, שרון לא חשבה למחוק את ההודעות האלה עם שאול. זאת הודעה מדהימה. תראי איך אתם מתנהלים... איזה מושחתים אתם".</p>
      <p>הנדלר: "אני לא חושבת שזה מושחת".</p>
      <p>הנדלר דיברה רוב החקירה בלחש, עד שקולה כמעט לא נשמע בהקלטות. רק לעיתים רחוקות איבדה את שלוותה. זה קרה, לרוב, לאחר ששבה מהתייעצויות עם עורך דינה. באחת מאותן פעמים הטיחה בחוקרים: "אתם רוצים להרוס את בזק. קשה לי לשמוע שאומרים לי דברים כאלה". </p>
      <figure>
        <img src="https://images1.calcalist.co.il/PicServer3/2019/11/06/945785/4-5-1_l.jpg"/>
      </figure>
      <p>בהמשך ניסתה הנדלר לשוות למסמכים השפעה שולית ולטעון כי שיטת העבודה היתה סבירה. אבל צבר המסמכים שהוצג לה לא אפשר זאת: טיוטות שימועים בתחום השוק הסיטונאי, תעריפי טלפוניה בטרם פרסום, נתונים כספיים, מכתבי כוונות לגבי ההפרדה המבנית, תגובות שמשרד התקשורת התכוון להגיש לבית המשפט ואפילו טיוטות של הצעות לחוק ההסדרים. רבים מהמסמכים נשלחו מכתובת המייל הפרטית של פילבר או של העוזרת שלו ישירות אל הנדלר, פליישר וקמיר. לעיתים, המסמכים נשלחו בשתיים לפנות בוקר. אחרי הערות, הם הושבו ישירות לפילבר, שהטמיע את השינויים שקיבל מאנשי בזק.</p>
      <p>הנדלר, כך לפי ההתכתבויות שהוצגו לה, היתה יסודית מאוד בהערות. כך למשל כתבה באחד המקרים לקמיר: "בשיחה עם מומו תבהיר לו שהוא חייב לשים לב להערות שוליים בתחתית הנייר, האותיות קטנות".</p>
      <figure>
        <img src="https://images1.calcalist.co.il/PicServer3/2019/11/06/945786/4-5-1.jpg"/>
      </figure>
      <p>ההתכתבויות הישירות בין הנדלר לפילבר מעידות גם כי לא מילאה תפקיד פסיבי, אלא הניעה אותו להעביר לה עוד מידע פנימי. כך למשל כתבה לו: "מומו כיצד אתה רוצה להתקדם עם הטלפוניה? האם אתה מוכן שאעבור על המסמך ואעשה שינויים מעטים? במסמך עברתי על כך וזה לא תהיה בעיה להתאים למה שדיברנו אתמול". על כך פילבר ענה: "תעבירי לתיקונים לפי מה שחשוב בעיניך, נטפל בזה בתחילת השבוע הבא, חופשה נעימה".</p>
      <p>הנדלר העבירה את אותה התכתבות לאלוביץ' וכתבה לו: "התעוררתי בבוקר, מצאתי מענה מסוג זה. מפתיע כי בוואטסאפים לא היה מוכן....".</p>
      <p>
        <b>יום חמישי, 13 ביולי 2017</b>
      </p>
      <p>חוקרת: "למה לא היה מוכן?".</p>
      <p>הנדלר: "כנראה לא היה מוכן לתיקונים שלנו".</p>
      <p>חוקרת: "איך יכול להיות שאת מתקנת מסמך שמיועד לשר, שפילבר חתום עליו?".</p>
      <p>הנדלר: "אני מעבירה את היעד שלנו".</p>
      <p>
        <b>יום רביעי, 18 באוקטובר 2017</b>
      </p>
      <p>חוקרת אחרת, פולינה גובזמן, הציגה להנדלר מייל נוסף שאליו צורף קובץ בשם "תגובת משרד התקשורת לבג"ץ".</p>
      <p>חוקרת: "למה בזק מגיבה על מסמך שמכינים בתוך משרד התקשורת כדי להביא לבג"ץ?".</p>
      <p>הנדלר: "מעירים את ההערות שלנו כנראה, לא יודעת. מובא לתשומת ליבנו. אני לא יודעת, לא זוכרת את המסמך".</p>
      <p>חוקרת: "אתם עומדים משני הצדדים של בג"ץ".</p>
      <p>הנדלר: "אל תשכחי שבג"ץ שלח אותנו לדבר".</p>
      <p>חוקרת: "במסגרת הזאת אתם כותבים מכתב משותף?" (מראה לה דף).</p>
      <p>הנדלר: "אני לא זוכרת".</p>
      <p>בשלב זה החוקרת הציגה להנדלר מייל נוסף ששלח פילבר לקמיר, שעליו נכתב: טיוטת שימוע לבזק.</p>
      <p>חוקרת: "למה טיוטת שימוע מגיעה לבזק?".</p>
      <p>הנדלר: "תשמעי אם יש שימוע זה משא ומתן, עמדה של החברה. מתדיינים בין מפקח למפוקח".</p>
      <p>חוקרת: "לקבל מסמך שימוע עם הערות פנימיות של גורמים מקצועיים זה משהו שהוא בשגרה?".</p>
      <p>הנדלר: "כל אחד בוחר לעצמו באיזה דרך הוא מתכתב".</p>
      <p>חוקרת: "מבחינתכם קיבלתם עשרות מסמכים כאלה".</p>
      <p>הנדלר: "מבחינתי קיבלנו מסמכים וארגנו מסמכים. אני מתנהלת מוך הגוף שמפקח עלי".</p>
      <p>אחד המסמכים החריגים שהציגו החוקרים הוא התכתבות פנימית בין פילבר לבין הממונה על התחרות מיכל הלפרין לגבי חברה מתחרה לבזק - אקספון.</p>
      <p>חוקרת: "למה פילבר צריך להעביר לך מידע על מה היה אצל מיכל הלפרין?".</p>
      <p>הנדלר: "בנושא השוק סיטונאי".</p>
      <p>
        <b>"סטלה, הרגולטור מתנהל כמשרת רצונכם"</b>
      </p>
      <p>"סטלה, הרגולטור הזה לא מתנהל כמו מנהל של משרד ממשלתי", הטיחה החוקרת בהנדלר לאחר שהציגה לה עוד ועוד מיילים ומסמכים. "אני מאוד מצטערת, הוא מתנהל כמשרת רצונכם. יש פה שיח שהוא מפתיע. אנחנו נפלנו מהכיסא כשראינו את הדברים האלה, אני באמת אומרת לך. נפלנו מהכיסא. זה לא נתפס, זה לא ייאמן. זאת היתה הפתעה מאוד גדולה לראות את השיח הזה שהוא מנהל איתכם".</p>
      <p>הנדלר: "אני מצטערת באמת שבאמת היה לכם קשה לראות את זה. בסוף היום ניהלנו משא ומתן בכל הגזרות".</p>
      <p>חוקרת: "זה לא ניהול משא ומתן. הוא רוצה לעזור. אני מאוד אופתע אם זה מתנהל עם איזשהו גוף".</p>
      <p>הנדלר: "את צריכה לבדוק. אני יודעת שכן. שכל גוף עובד מול רגולטור מנסה לסכם..."</p>
      <p>חוקרת: "ככה? עם העברת מסמכים?".</p>
      <p>הנדלר: "יש דברים יותר גרועים".</p>
      <p>החודשים חלפו ובפברואר 2018 מצא את עצמה הנדלר שוב מול חוקרי הרשות, אבל הפעם במשרדי להב 433. לא רק המיקום השתנה, אלא גם החשדות. במקרה זה, הנדלר כבר נחקרת בחשד לביצוע עבירות שוחד במסגרת תיק 4000. </p>
      <figure>
        <img src="https://images1.calcalist.co.il/PicServer3/2019/06/09/911647/1L.jpg"/>
        <figcaption>בנימין נתניהו <br/>צילום: אלכס קולומויסקי</figcaption>
      </figure>
      <p>
        <b>יום ראשון, 18 בפברואר 2018</b>
      </p>
      <p>החוקר זאב ליברמן: "המטרה שלך היא לבוא ולומר את האמת, לא לזגזג, לא לתת תשובות שהן בין הטיפות. אני פשוט שמעתי ועברתי על התמלולים של החקירות שלך סטלה, ואני אומר לך את זה בצורה הכי ברורה שיש, הרבה מאוד מהפעמים את פשוט מתחמקת מלתת תשובה ברורה וזה לא יקרה היום. אני אומר את זה, אני שם את הקלפים על השולחן".</p>
      <p>הנדלר בתגובה הנהנה בראשה ולא אמרה דבר. לאחר מכן, החוקר החל לשאול אותה על נכסיה.</p>
      <p>הנדלר: "אני לא מנהלת את הנכסים, אני אומרת לך בכנות.. בעלי עושה את הכל".</p>
      <p>חוקר: "מה סך הפיקדונות שנמצאים בחשבונות הבנק שלך?"</p>
      <p>הנדלר: "כמה עשרות מיליוני שקלים".</p>
      <p>בהמשך, החוקר שאל את הנדלר על נדל"ן שבבעלות בני הזוג הנדלר. בתגובה, היא ציינה כי שווי הבית שבבעלותם ביישוב מכבים הוא כ־6 מיליון שקל וכי בבעלותם בית נוסף בשווי כ־2 מיליון שקל ודירה בירושלים, וכן דירה במגדלי יו בתל אביב המוערכת ב־3 מיליון שקל.</p>
      <p>עוד במהלך החקירה שאל אותה החוקר על אתר "וואלה" שבבעלות של בזק, שלפי החשד סיפק בהנחיית אלוביץ' סיקור מלטף לנתניהו ובני משפחתו. הנדלר השיבה כי היא לא גולשת בו.</p>
      <p>החוקר: "חברת וואלה רווחית?"</p>
      <p>הנדלר: "אם אני זוכרת נכון זה ברייק איבן, היא לא הפסדית ולא רווחית, זה מה שאילן ישועה (מנכ"ל וואלה) הסביר לי. אני לא נמצאת בדירקטוריונים של וואלה ולא רואה את הדו"חות הכספיים של וואלה".</p>
      <p>חוקר: "לגבי וואלה, אם היית צריכה להגדיר את הקו שהעיתון הזה נוקט, מה הקו שהוא נוקט?"</p>
      <p>הנדלר: "אין לי מושג".</p>
      <p>חוקר: "זה עיתון שאם היית צריכה להגדיר אותו על המפה הפוליטית היית מגדירה אותו מצידה הימני של המפה או מהצד השמאלי של המפה?".</p>
      <p>הנדלר: "אין לי מושג. אני אומרת לך, אני לא קוראת, אני לא צורכת חדשות של וואלה".</p>
      <p>חוקר: "אנחנו מבינים שאין לך מעורבות באתר וואלה, הואיל ויש הפרדה מבנית בבזק כיום. את לא מכירה את ההתנהלות בתוך האתר. מכירה מה שנקרא בעברית לא צחה שלום שלום, את המנכ"ל ומעבר לכך את לא מודעת למי ממנה כתבים, מי ממנה עורכים, מי עורך את התכנים באתר, לך לא הייתה מעורבות או נגיעה לתכנים שהיו באתר. את לא היית מעורבת בשום דבר או תהליך או קשר לתכנים וזה חשוב סטלה. עד לכאן אני מסכם את הדברים שאמרת עד לנקודה הזאת?".</p>
      <p>הנדלר: "מדויק. לא מכירה אנשים, לא מתעסקת בתכנים. תבינו שבזק עברה תקופה מאוד מאוד לא פשוטה. בחיים לא הרמתי טלפון לאף אחד וגם לא הרגשתי צורך להרים טלפון לאף אחד. לא נפגשתי עם כתבים של וואלה, אני נפגשת עם כתבים של גלובס, של דה מרקר וכלכליסט כדי להראות את העמדה של בזק בכל העיתונים".</p>
      <p>
        <b>"לעולם שאול לא אמר לי לגייס את ראש הממשלה"</b>
      </p>
      <p>בהמשך החקירה ניסה החוקר לברר לגבי קשר לנתניהו.</p>
      <p>חוקר: "כמיטב זיכרונך את אומרת לי מעולם שאול לא בא ודיבר איתי ואמר לי, עכשיו אנחנו לפני חתימה חשובה, אנחנו צריכים לדאוג לגייס את ראש הממשלה לטובתנו".</p>
      <p>הנדלר: "לעולם שאול לא אמר לי על ראש הממשלה שצריכים לגייס אותו".</p>
      <p>חוקר: "החל ממועד כניסת פילבר לתפקיד, בספטמבר 2015, פילבר פעל לדחיית רפורמות נגד בזק ולקידום רפורמות בעד בזק. לדוגמא הוא פעל לדחות את רפורמת השוק הסיטונאי ומנגד הוא פעל לקדם את ההפרדה המבנית".</p>
      <p>הנדלר: "אני נגד כל מה שכתוב פה, הכל לא נכון".</p>
      <p>חוקר: "מי היה יותר טוב, ברגר או פילבר?" (מנכ"ל משרד התקשורת לשעבר אבי ברגר, שנטען כי הוזז מתפקידו לטובת פילבר).</p>
      <p>הנדלר: "ברגר".</p>
      <p>חוקר: (מגחך) "למה?".</p>
      <p>הנדלר: "כי ברגר לפחות אצלו ידעתי שאם אני עושה את מה שאני עושה, בסוף גם יהיה לי ביטול של ההפרדה המבנית. ההבדל... שפילבר היה מוכן להקשיב אבל דה פקטו הוא לא עשה כלום".</p>
      <p>חוקר: "אבל למה הוא הקשיב והשני לא הקשיב?".</p>
      <p>הנדלר: "ברגר לא הקשיב לאף אחד. פילבר היה מוכן להקשיב. כי זה האופי שלו, הוא היה קשוב גם ל־HOT, לסלקום ולפרטנר ודרך אגב, אתם מסתכלים רק כביכול על הדברים ה... so called אתם קוראים לזה הטבות לבזק... בתקופה שלו קיבלנו הכי הרבה נזקים".</p>
      <p>חוקר: "אני רוצה להגיד לך שזה לא שהוא לא היה קשוב. הוא היה מעבר לקשוב. הוא היה מאוד פרו".</p>
      <p>הנדלר: "אני לא ראיתי".</p>
      <p>חוקר: "הוא היה מעבר לקשוב, הוא היה קואופרטיבי בצורה מוזרה אפילו".</p>
      <p>הנדלר: "אני לא ראיתי את זה ככה".</p>
      <p>חוקר: "מה את לא... נפגשים בבתים עם אנשים, מיילים פרטיים, סטלה... התכתבויות איתך".</p>
      <p>הנדלר: "התכתבויות איתי זה בסדר, גם אחרים, מנכ"לים אחרים התכתבו איתי, אין שום בעיה".</p>
      <p>חוקר: "אז אם זה בסדר למה מחקת לפני שבאת לפה את ההודעות שלך איתו?".</p>
      <p>הנדלר: "כי אני כל הזמן מוחקת הודעות עם כולם... כמו שהלכתם והפשטתם את בזק ונכנסתם לכל הדברים האלה, תיקח כל חברה, תמיד יהיה משהו".</p>
      <p>חוקר: "אני לא התייחסתי לבזק. סטלה, זה מה שאת לא מבינה. בזק היא מרכיב עיקרי אבל זה חלק ממשהו שקוראים לו שאול". </p>
    </article>
  </body>
</html>