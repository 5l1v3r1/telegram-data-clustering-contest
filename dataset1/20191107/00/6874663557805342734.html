<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773316,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="לאחר לונדון: WeWork החלה בפיטורי עובדים בניו יורק"/>
    <meta property="og:description" content="עובדי חברת חללי העבודה בניו יורק זומנו לאסיפה, שם נמסרו לחלקם הודעות פיטורים; גם עובדים בחברות בנות נשלחו הביתה; גל הפיטורים עדיין לא הגיע לישראל"/>
  </head>
  <body>
    <article>
      <h1>לאחר לונדון: WeWork החלה בפיטורי עובדים בניו יורק</h1>
      <h2>עובדי חברת חללי העבודה בניו יורק זומנו לאסיפה, שם נמסרו לחלקם הודעות פיטורים; גם עובדים בחברות בנות נשלחו הביתה; גל הפיטורים עדיין לא הגיע לישראל</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">הגר רבט</a></address>
      <p>סבב הפיטורים הענק בחברת WeWork נמשך. לכלכליסט נודע כי עובדי החברה בניו יורק זומנו היום לאסיפה, שם נמסרו לחלקם הודעות פיטורים.</p>
      <p>גל הפיטורים לא פסח גם על החברות הבנות, כאשר אחד העובדים בחברת התוכנה Flatiron School אמר לכלכליסט שמחצית מעובדי המטה שלה (80 במספר) קיבלו היום הודעות פיטורים ופיצויים בסך 4 חודשי עבודה. WeWork רכשה את החברה הניו יורקית שמציעה קורסים מקוונים בקידוד ב-2017.</p>
      <p>לפי דיווחים בתקשורת הבינלאומית מהשבועות האחרונים, חברת חללי העבודה צפויה לפטר קצת יותר מרבע מכוח האדם - 4,000 מתוך כ-15 אלף עובדים.</p>
      <figure>
        <img src="https://images1.calcalist.co.il/PicServer3/2019/09/09/933088/3_l.jpg"/>
        <figcaption>WeWork בניו יורק <br/>צילום: AFP</figcaption>
      </figure>
      <p>לפי פרסומים ב״פייננשל טיימס" אתמול, באירופה, המזרח התיכון ואפריקה יפוטרו בסך הכל 1,000 עובדים, כאשר עובדים באזור לונדון כבר החלו לקבל אתמול הודעות פיטורים. מבירור שערך "כלכליסט" עולה שבישראל טרם נשלחו הודעות פיטורים, ואולם ניתן לשער שהדבר יתרחש בימים הקרובים.</p>
      <p>מקורבים לחברה אמרו ל"כלכליסט" כי היא לא צפויה לסגור סניפים בישראל, ונכון להיום אין שינוי בתוכניות ההתרחבות שלה בארץ: בשבוע שעבר נפתח סניף ברחוב שוקן ושני סניפים נוספים, בפתח תקווה ורמת גן, צפויים להיפתח במהלך 2020.</p>
      <p>WeWork מעסיקה כיום 270 עובדים בישראל, כולל עובדי מרכז הפיתוח שלה בתל אביב.</p>
      <p>אתמול (ד') דיווחה סופטבנק, המשקיעה העיקרית ב-WeWork, על הפסד רבעוני ראשון לאחר 14 שנים של רווחיות. ההפסד הגבוה - 6.5 מיליארד דולר, נובע ברובו ממחיקה של 4.6 מיליארד דולר בגין ההשקעה ב-WeWork שהנפקתה בוטלה לפני כחודש. סופבטנק נאלצה להשתלט על החברה כדי למנוע את קריסתה.</p>
      <p>מייסד סופטבנק, מאסיושי סון, אמר במסיבת העיתונאים: "עצמתי עיניים להרבה היבטים שליליים בתפקודו של אדם נוימן. הדוחות הנוכחיים הם בלגן, הדיו האדום ביותר שראיתי אי פעם".</p>
      <p>ב-WeWork ישראל סירבו להגיב.</p>
    </article>
  </body>
</html>