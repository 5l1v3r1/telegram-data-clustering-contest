<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-pf-scam-sp-government-changed-all-rules-of-deployment-to-keep-ap-mishra-in-md-post-again-2836171.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T00:05:48+00:00"/>
    <meta property="og:title" content="PF Scam : एपी मिश्रा को एमडी बनाए रखने के लिए बदल दिए गए थे नियम"/>
    <meta property="og:description" content="UPPCL PF Scam : बिजली कर्मियों के पीएफ घोटाले में गिरफ्तार पावर कॉरपोरेशन के पू&amp;zwnj;र्व प्रबंध निदेशक एपी मिश्रा को एमडी पद पर फिर से तैनात करने के लिए पूर्व की सपा सरकार ने तैनाती के सारे नियम बदल..."/>
  </head>
  <body>
    <article>
      <h1>PF Scam : एपी मिश्रा को एमडी बनाए रखने के लिए बदल दिए गए थे नियम</h1>
      <address><time datetime="2019-11-07T00:05:48+00:00">07 Nov 2019, 00:05</time> by <a rel="author">प्रमुख संवाददाता, लखनऊ।</a></address>
      <p>UPPCL PF Scam : बिजली कर्मियों के पीएफ घोटाले में गिरफ्तार पावर कॉरपोरेशन के पू‌र्व प्रबंध निदेशक एपी मिश्रा को एमडी पद पर फिर से तैनात करने के लिए पूर्व की सपा सरकार ने तैनाती के सारे नियम बदल डाले थे। उनके लिए कई ऐसे फैसला किए गए जो पावर कॉरपोरेशन के इतिहास में पहली बार हुए थे। नियमों में बदलाव के साथ ही आचार संहिता लागू होने से पहले मंत्रिमंडल की बैठक बुलाकर उन्हें रातों रात एक साल के लिए सेवा विस्तार दिया गया था।</p>
      <p>प्रदेश सरकार के मुताबिक जब एपी मिश्रा की आयु 62 वर्ष पूरी हो गई तब उन्हें फिर से एमडी बनाने लिए अखिलेश यादव की सरकार ने तैनाती के सारे नियम बदल दिए थे। एपी मिश्रा लगातार पांच साल तक एमडी बने रहे। उन्हें छठवें साल भी एमडी बनाए रखने के लिए चुनाव आचार संहिता लगने से ठीक पहले सरकार ने कानून में बदलाव किया था।</p>
      <p>
        <a href="https://www.livehindustan.com/uttar-pradesh/story-former-md-ap-mishra-sent-to-jail-in-pf-scam-remanded-for-three-days-from-tomorrow-2835339.html">पीएफ घोटाले में एपी मिश्र जेल भेज गए, कल से तीन दिन की रिमाण्ड</a>
      </p>
      <p>प्रदेश सरकार के प्रवक्ता ने सवाल उठाया है कि आखिर एपी मिश्रा में ऐसी कौन की खासियत थी कि उन्हें एक आईएएस से ज्यादा अहमियत दी गई। प्रवक्ता ने कहा कि एपी मिश्रा पू‌र्व मुख्यमंत्री के इतने करीब थे कि उनके लिए पावर कॉरपोरेशन में आईएएस अधिकारी को ही एमडी पद पर तैनात किए जाने की परंपरा को तोड़ा गया था। पहली बार नॉन आईएएस अधिकारी को एमडी बनाया गया था। एपी मिश्रा को एमडी के साथ ही मध्यांचल और पूर्वांचल विद्युत वितरण का प्रभार भी दिया गया था।</p>
      <p>सरकार के प्रवक्ता ने कहा कि प्रदेश में नई सरकार के गठन से ठीक दो दिन पूर्व एपी मिश्रा ने 17 मार्च 2017 को डीएचएफएल को 21 करोड़ रुपये ट्रांसफर किए थे। यह धनराशि इतनी जल्दबादी में ट्रांसफर किया गया कि इसके लिए जरूरी प्रक्रिया का पालन तक नहीं किया गया। यही नहीं जब उन्हें पहली बार तैनाती दी गई तो विज्ञापन निकाला गया लेकिन एपी मिश्रा विज्ञापन भर नहीं सके। लिहाजा, उनके लिए दोबारा विज्ञापन निकाला गया।</p>
      <p><b>भाजपा सरकार ने किया था सेवा विस्तार खत्म</b><br/>प्रदेश में योगी आदित्यनाथ की अगुवाई में नई सरकार के गठन के बाद 12 फरवरी 2017 को एपी मिश्रा के एक साल के सेवा विस्तार को समाप्त कर दिया गया था। इसके बावजूद 24 मार्च 2017 तक एपी मिश्रा पद का दुरुपयोग करते रहे और डीएचएफएल को धनराशि ट्रांसफर कराया था। मुख्यमंत्री योदी आदित्यनाथ सरकार द्वारा पावर कॉरपोरेशन के तीन दागी अफसरों को जेल भेजा जा चुका है। जिन्होंने भी घोटाले किए हैं उन्हें प्रदेश सरकार बख्शने वाली नहीं है। </p>
    </article>
  </body>
</html>