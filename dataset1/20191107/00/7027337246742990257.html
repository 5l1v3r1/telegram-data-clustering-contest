<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697243/%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D9%85%DB%8C%D8%B2%D8%A8%D8%A7%D9%86-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%B1%D9%88%DB%8C%D8%AF%D8%A7%D8%AF-%D9%88%D8%B1%D8%B2%D8%B4%DB%8C-%D8%B1%D9%88%D8%B3%D8%AA%D8%A7%D8%A6%DB%8C%D8%A7%D9%86-%D8%B4%D8%B1%D9%82-%DA%A9%D8%B4%D9%88%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="خراسان جنوبی؛ میزبان بزرگترین رویداد ورزشی روستائیان شرق کشور"/>
    <meta property="og:description" content="رئیس هیات ورزش روستایی و بازی‌های بومی و محلی خراسان جنوبی گفت: بزرگترین رویداد ورزشی روستائیان شرق کشور با حضور ۳۵۰ ورزشکار از شش استان شرقی کشور به میزبانی شهرستان‌های سرایان و قائنات برگزار خواهد شد."/>
  </head>
  <body>
    <article>
      <h1>خراسان جنوبی؛ میزبان بزرگترین رویداد ورزشی روستائیان شرق کشور</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034522_203.jpg"/>
      </figure>
      <p>رئیس هیات ورزش روستایی و بازی‌های بومی و محلی خراسان جنوبی گفت: بزرگترین رویداد ورزشی روستائیان شرق کشور با حضور ۳۵۰ ورزشکار از شش استان شرقی کشور به میزبانی شهرستان‌های سرایان و قائنات برگزار خواهد شد.</p>
      <p>محمد شفیعی در گفت‌وگو با ایسنا با بیان اینکه جام خوشه‌چین شرق کشور در شش رشته والیبال، فوتسال، طناب‌کشی، جوب‌کشی، هفت‌سنگ مهارتی و دوی سرعتی و استقامتی به میزبانی شهرستان‌های سرایان و قائنات به مدت سه روز از ۱۵ الی ۱۷ آبان‌ماه برگزار می‌شود.</p>
      <p>وی ادامه داد: این مسابقات در استان‌های خراسان شمالی، خراسان رضوی، سیستان و بلوچستان، کرمان و یزد به همراه خراسان جنوبی به عنوان شش استان شرقی کشور برگزار می‌شود و منتخبین به مسابقات کشوری اعزام خواهند شد.</p>
      <p>رئیس هیات ورزش روستایی و بازی‌های بومی و محلی خراسان جنوبی گفت: از ابتدای سال جاری جام خوشه‌چین در ۲۵ بخش برگزار و سپس منتخبین در مسابقات شهرستان و سپس استانی شرکت کرده‌اند.</p>
      <p>شفیعی با بیان اینکه این رویداد بزرگترین رویداد ورزشی ورزشکاران روستایی در خراسان جنوبی طی چند سال گذشته بوده است، ادامه داد: جام خوشه‌چین استانی با حضور ۷۰۰ ورزشکار در دو بخش آقایان و بانوان به میزبانی شهرستان‌های بیرجند و خوسف در شهریورماه سال جاری برگزار شد.</p>
      <p>
        <b>تجهیز و ساخت خانه‌های ورزش روستایی</b>
      </p>
      <p>وی بیان کرد: طی دو سال گذشته در بحث تجهیز خانه‌های ورزش روستایی در خراسان جنوبی تحول شگرفی رخ داده است به طوریکه طی این دو سال ۱۴۵ خانه ورزش در روستاها تجهیز شده است.</p>
      <p>شفیعی ادامه داد: تعداد خانه‌های ورزش تجهیز شده در مقایسه با سال‌های قبل قابل مقایسه نیست به طوریکه تا پایان سال ۹۶ کمتر از صد خانه ورزش در استان وجود داشته است.</p>
      <p>وی اظهار کرد: میزان اعتبار هزینه شده برای تجهیز این خانه‌های ورزش مبلغی بالغ بر ۵ میلیارد ریال بوده است.</p>
      <p>رئیس هیات ورزش روستایی و بازی‌های بومی و محلی خراسان جنوبی گفت: اکنون با زحمات هیات‌های ورزش روستایی و بازی‌های بومی و محلی در شهرستان‌های استان جشنواره و بازی‌های بومی و محلی به عنوان یک برند در استان مطرح شده و در تقویم ورزشی استان، این هیات به صورت هفتگی برنامه‌های ورزشی متنوعی در سطح استان برگزار می‌کند.</p>
      <p>شفیعی با بیان اینکه باتوجه به اینکه بیش از نیمی جمعیت خراسان جنوبی در روستاها ساکن هستند پیگیری برگزاری مسابقات ورزشی در این مناطق اهمیت دو چندانی دارد، یادآور شد: هر چند امکانات و تجهیزات ورزشی در سطح روستاها نسبت به مراکز شهرستانی بسیار کمتر است اما شاهد درخشش ورزشکارانی از دورترین روستاهای استان در مسابقات کشوری هستیم که نویدبخش وجود استعدادهای بالقوه ورزشی در سطح روستاها است.</p>
    </article>
  </body>
</html>