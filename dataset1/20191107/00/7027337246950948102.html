<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697179/%D9%84%D8%A7%DB%8C%D9%88-%D8%AC%D9%87%D8%B1%D9%85%DB%8C-%D9%85%D9%82%D8%AF%D9%85%D9%87%E2%80%8C%D8%A7%DB%8C-%D8%A8%D8%B1%D8%A7%DB%8C-%D8%A7%D8%B3%D8%AA%D9%82%D9%84%D8%A7%D9%84-%D8%AF%D9%88%D9%84%D8%AA-%D8%A7%D8%B2-%D8%B5%D8%AF%D8%A7-%D9%88-%D8%B3%DB%8C%D9%85%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="لایو «جهرمی»؛ مقدمه‌ای برای استقلال دولت از صدا و سیما"/>
    <meta property="og:description" content="صداوسیما رسما به عنوان رسانه رسمی مخالفان دولت روحانی فعالیت می‌کند."/>
  </head>
  <body>
    <article>
      <h1>لایو «جهرمی»؛ مقدمه‌ای برای استقلال دولت از صدا و سیما</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <p>
        <b>صداوسیما رسما به عنوان رسانه رسمی مخالفان دولت روحانی فعالیت می‌کند.</b>
      </p>
      <figure>
        <img src="https://cdn.asriran.com/files/fa/news/1398/8/16/1034311_202.jpg"/>
      </figure>
      <p>عصرایران؛ مصطفی داننده- چندی پیش نوشتیم که رئیس جمهور و دولت برای حرف زدن با مردم بی‌خیال <a href="https://www.asriran.com/fa/news/687318/%DB%8C%DA%A9-%D9%BE%DB%8C%D8%B4%D9%86%D9%87%D8%A7%D8%AF-%D8%A8%D9%87-%D8%B1%D9%88%D8%AD%D8%A7%D9%86%DB%8C-%D9%88-%D8%AF%D9%88%D9%84%D8%AA-%DA%A9%D9%84%D8%A7%D9%8B-%D8%A8%DB%8C%E2%80%8C%D8%AE%DB%8C%D8%A7%D9%84-%D8%AA%D9%84%D9%88%DB%8C%D8%B2%DB%8C%D9%88%D9%86-%D8%B4%D9%88%DB%8C%D8%AF">صداوسیما </a>شوند و از شبکه‌های اجتماعی استفاده کنند. آذری جهرمی وزیر ارتباطات از همین روش استفاده کرد و از طریق لایو اینستاگرام با مردم حرف زد.</p>
      <p>چندین هزار نفر هم در این <a href="https://www.asriran.com/fa/news/697141/%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D8%AF%D8%B1-%D9%84%D8%A7%DB%8C%D9%88-%D8%A7%DB%8C%D9%86%D8%B3%D8%AA%D8%A7%DA%AF%D8%B1%D8%A7%D9%85-13-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%A7%D8%B2-%D8%AC%DB%8C%D8%A8-%D9%85%D8%B1%D8%AF%D9%85-%D8%A8%D8%B1%D8%A7%DB%8C-%D9%88%D8%B3-%D8%AE%D8%B1%D8%AC-%D8%B4%D8%AF"><b>لایو</b></a> حضور پیدا کردند به حرف‌های وزیر گوش دادند و نظرات خود را بیان کردند. لایو جهرمی، می‌تواند مقدمه مهمی برای استقلال دولت از تلویزیون باشد.</p>
      <p><a href="https://www.asriran.com/fa/news/696334/%D8%B9%D8%A8%D8%A7%D8%B3-%D8%A2%D8%AE%D9%88%D9%86%D8%AF%DB%8C-%D8%A7%DA%AF%D8%B1-%D8%AA%D9%88%D8%A7%D9%81%D9%82-%D8%AF%D9%88%D9%84%D8%AA-%D9%88-%D8%B1%D9%87%D8%A8%D8%B1%DB%8C-%D9%86%D8%A8%D9%88%D8%AF-%D8%A8%D8%B1%D8%AC%D8%A7%D9%85-%D8%A7%D9%85%D8%B6%D8%A7-%D9%86%D9%85%DB%8C%E2%80%8C%D8%B4%D8%AF"><b>آخوندی</b></a> وزیر سابق راه در مورد مشکلاتی که تلویزیون برای دولت ایجاد کرده است می‌گوید:« وزرا در ایران تا حدی باید به فکر پروژه‌ها و کارها و مسائل وزارتخانه‌شان باشند و بیشتر ببینند تلویزیون چه آشی برای آن‌ها پخته است.»</p>
      <p>صداوسیما رسما به عنوان رسانه رسمی مخالفان دولت روحانی فعالیت می‌کند. همه آنهایی که روحانی و دولتش را دوست ندارند، راحت در شبکه‌های مختلف علیه روحانی حرف می‌زنند. اخبار رسمی، حرف‌های رییس جمهور در هیات دولت را آنگونه که خود دوست دارد پخش می‌کند.</p>
      <p>در همین هفته‌هایی که رفت، رییس جمهور در جلسه هیات دولت گفت:« به مردم می‌گویم چه کسانی کشور را تعطیل کردند» و صداوسیما به عنوان رسانه‌ای که بودجه‌اش را دولت می‌دهد، حرف‌های مهم روحانی را سانسور می‌کند.</p>
      <p>واقعا وقتی صداوسیما اینگونه رفتار می‌کند، چه احتیاجی است که برای حرف زدن مستقیم با مردم از تلویزیون استفاده کرد؟ دولت اجازه بدهد تلویزیون کار خود را کند و اعضای دولت هم کار خود را انجام دهند.</p>
      <p>این روش توسط افراد دیگر جواب داده است و قطعا در مورد روحانی و اعضای دولت هم جواب خواهد داد. نمونه بارز آن محمود احمدی نژاد. او هم در لیست سیاه تلویزیون است اما از طریق شبکه‌های اجتماعی حرف‌هایش را می‌زند و دیده هم می‌شود.</p>
      <p>در ایام انتخابات هم تجربه این رفتار را داشته‌ایم. پیام خاتمی به مردم تنها از طریق شبکه‌های اجتماعی دست به دست شد و صداوسیما هیچ اشاره‌ای به آن نکرد اما بسیاری از مردم آن را دیدند و به آن عمل کردند.</p>
      <p>به نظر نمی‌رسد تلویزیون روش خود را تغییر دهد. پس بهتر است دولت در استراتژی خود در گفت‌وگو با مردم را تغییر دهد.</p>
      <p>آذری جهرمی جوان‌ترین وزیر دولت روحانی نشان داد که می‌شود پس دیگران هم می‌توانند. گسترش اینترنت در ایران باعث شده است دیگر اخبار از انحصار صداوسیما خارج شود و مردم به راحتی در جریان اخبار دست اول و بدون اعمال نظر مدیران قرار گیرند. باید از این فرصت استفاده کرد و به مدیران تلویزیون نشان داد که راه‌های مختلفی برای رساندن نظرات مختلف به مردم وجود دارد.</p>
    </article>
  </body>
</html>