<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697168/%D8%AA%D8%B1%D8%A7%D9%85%D9%BE-%D9%88-%D8%A7%D8%B1%D8%AF%D9%88%D8%BA%D8%A7%D9%86-%D8%AF%DB%8C%D8%AF%D8%A7%D8%B1-%D9%85%DB%8C-%DA%A9%D9%86%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="ترامپ و اردوغان دیدار می کنند"/>
    <meta property="og:description" content="رؤسای جمهور آمریکا و ترکیه روز چهارشنبه در گفتگویی تلفنی توافق کردند که هفته آینده در شهر واشنگتن دی. سی با یکدیگر دیدار کنند."/>
  </head>
  <body>
    <article>
      <h1>ترامپ و اردوغان دیدار می کنند</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034292_691.jpg"/>
      </figure>
      <p>رؤسای جمهور آمریکا و ترکیه روز چهارشنبه در گفتگویی تلفنی توافق کردند که هفته آینده در شهر واشنگتن دی. سی با یکدیگر دیدار کنند.</p>
      <p>به گزارش  اسپوتنیک، دفتر ریاست جمهوری ترکیه روز چهارشنبه با صدور بیانیه ای اعلام کرد که «رجب طیب اردوغان» و «دونالد ترامپ» همتای آمریکایی وی در گفتگویی تأیید کردند که روز سیزدهم نوامبر (۲۲ آبان ماه) در شهر واشنگتن دی. سی با یکدیگر دیدار کنند.</p>
      <p>این در حالی است که پیش از اعلام این خبر، اردوغان گفته بود که هنوز در مورد دیدار هفته آینده خود از واشنگتن تصمیم نگرفته است و قول داد که پس از گفتگوی تلفنی با ترامپ در این باره تصمیم گیری کند.</p>
      <p>در بیانیه دفتر ریاست جمهوری ترکیه آمده است: «رئیس جمهور ترکیه با رئیس جمهور آمریکا، دونالد ترامپ، تلفنی گفتگو کرد. رهبران دو کشور تأیید کردند که روز سیزدهم نوامبر و بنا به دعوت رئیس جمهور آمریکا در واشنگتن با یکدیگر دیدار کنند. دو طرف همچنین در مورد روابط دوجانبه و مشکلات منطقه ای با یکدیگر گفتگو کردند».</p>
      <p>دونالد ترامپ نیز در بیانیه ای اعلام کرد که با همتای ترکیه ای خود پیرامون وضعیت امنیتی در سوریه از جمله عملیات ضد تروریسم و پایان دادن به مخاصمات با نیروهای کُرد گفتگو کرده است.</p>
      <p>شایان ذکر است که به دنبال خروج ناگهانی نیروهای نظامی آمریکا از خاک سوریه در ماه اکتبر، ارتش ترکیه عملیات نظامی علیه نیروهای کرد و متحد آمریکا را آغاز کرد. این عملیات نظامی در نهایت با تضمین های روسیه برای انجام گشت زنی های مشترک با نیروهای سوریه در امتداد مرز ترکیه- سوریه و خارج سازی شبه نظامیان کُرد از این منطقه به پایان رسید.</p>
    </article>
  </body>
</html>