<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/producatorul-de-dulciuri-pan-food-sibiu-controlat-de-doi-antreprenori-romani-a-finalizat-o-investitie-de-1-5-mil-euro-din-fonduri-europene-pentru-extinderea-spatiului-de-depozitare-si-productie-18551807"/>
    <meta property="og:site_name" content="BusinessMagazin"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Producătorul de dulciuri Pan Food Sibiu, controlat de doi antreprenori români, a finalizat o investiţie de 1,5 mil.euro, din fonduri europene, pentru extinderea spaţiului de depozitare şi producţie"/>
    <meta property="og:description" content="Producătorul de dulciuri Pan Food Sibiu, afacere lansată în 2001 de inginerii Ioan Stânea din Sibiu şi Gheorghe Pristavu din Câmpulung Muscel, a finalizat o investiţie de 1,5 milioane euro, din fonduri..."/>
  </head>
  <body>
    <article>
      <h1>Producătorul de dulciuri Pan Food Sibiu, controlat de doi antreprenori români, a finalizat o investiţie de 1,5 mil.euro, din fonduri europene, pentru extinderea spaţiului de depozitare şi producţie</h1>
      <address><time datetime="2019-11-07T00:00:00+00:00">07 Nov 2019</time> by <a rel="author" href="https://www.businessmagazin.ro/autor/roxana-rosu" target="_blank">Roxana Rosu</a></address>
      <h3>Producătorul de dulciuri Pan Food Sibiu, controlat de doi antreprenori români, a finalizat o investiţie de 1,5 mil.euro, din fonduri europene, pentru extinderea spaţiului de depozitare şi producţie</h3>
      <p>Producătorul de dulciuri Pan Food Sibiu, afacere lansată în 2001 de inginerii Ioan Stânea din Sibiu şi Gheorghe Pristavu din Câmpulung Muscel, a finalizat o investiţie de 1,5 milioane euro, din fonduri europene, pentru extinderea spaţiului de depozitare şi producţie.</p>
      <p>Producătorul de dulciuri Pan Food Sibiu, afacere lansată în 2001 de inginerii Ioan Stânea din Sibiu şi Gheorghe Pristavu din Câmpulung Muscel, a finalizat o investiţie de 1,5 milioane euro, din fonduri europene, pentru extinderea spaţiului de depozitare şi producţie.</p>
      <p>Compania estimează pentru 2019 o cifră de afaceri de peste 20 milioane lei, faţă de 17 milioane lei anul trecut, având un număr de 100 de angajaţi.</p>
      <p>„Am pornit dornici să facem cea mai bună ciocolată de casă şi, iată-ne, după 19 ani, surprinşi plăcut de amploarea luată de afacerea noastră şi de faptul că ne numărăm printre puţinele firme producătoare şi nu doar importatoare de produse zaharoase în România. Ca orice om de afaceri la începutul antreprenoriatului, am tras învăţăminte din propriile greşeli, am îmbunătăţit constant procesul de producţie şi procedurile interne, ne-am adaptat cerinţelor partenerilor noştri şi am ajuns ca de la făbricuţa noastră, care producea 2-3 variante de ciocolată, să lansăm zeci de noi produse”, a spus  Ioan Stânea, administratorul Pan Food.</p>
      <p>În urma acestei investiţii, compania a introdus un brand în portofoliu, Spiraline, sub care sunt produse napolitane spirale. Noile produse sunt vândute în magazinele din comerţul tradiţional, urmând a fi listate în curând şi în lanţurile de retail moderne.</p>
      <p>”Am clădit afacerea de la zero pe criterii solide, cum ar fi calitatea produselor şi respectul faţă de consumatori. Este un vis devenit realitate şi ştiu că mă număr printre puţinii români norocoşi care, după atât de multă muncă, se pot şi bucura de rezultate. O contribuţie esenţială la dezvoltarea firmei a avut-o în ultimii 15 ani ing. Florina Braulik, în prezent director executiv, care şi-a pus amprenta pe activitatea de producţie, optimizând reţetele şi lansând produse de succes. Sunt fericit că fiul meu îmi calcă pe urme şi dezvoltă în direcţia potrivită destinul Pan Food, adăugând noi produse în portofoliu, dezvoltând relaţiile cu partenerii şi punând accent pe promovarea şi comunicarea brandurilor”, a mai spus Ioan Stânea.</p>
      <p>Lansată în 2001, firma şi-a desfăşurat până în 2006 activitatea de producţie în 2 spaţii închiriate în Sibiu, iar în 2007 a fost construită o fabrică de peste 3000mp în Parcul Industrial P2 din Şura Mică. Primul produs lansat de  Pan Food a fost ciocolata “Batonul copilariei” (şi astăzi preparată manual în proporţie de 90%), urmat de prăjitura Lica cu foi de napolitană şi zahăr caramel, nuga Cindrel şi Bliss, prăjiturile asortate Şureanca şi Dorothea sau Salamul de biscuiţi.</p>
      <p>Pe plan naţional reţeaua de distribuţie este alcătuită din cel puţin câte un distribuitor în fiecare judeţ. Circa 30% din producţia Pan Food este distribuită în ţări din Europa, Statele Unite şi Canada.</p>
    </article>
  </body>
</html>