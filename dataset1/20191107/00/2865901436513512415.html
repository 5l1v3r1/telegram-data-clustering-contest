<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/derbi-kraj-morave-pripao-borcu/341910"/>
    <meta property="og:site_name" content="MozzartSport"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Derbi kraj Morave pripao Borcu"/>
    <meta property="og:description" content="Čačani uspeli da odbrane domaći teren od kvalitetnih Nikšićana - 81:69"/>
  </head>
  <body>
    <article>
      <h1>Derbi kraj Morave pripao Borcu</h1>
      <h2>Čačani uspeli da odbrane domaći teren od kvalitetnih Nikšićana - 81:69</h2>
      <address>
        <time datetime="2019-11-07T00:00:00+00:00">07 Nov 2019</time>
      </address>
      <p>U derbiju 6. kola ABA 2 lige u dvorani kraj Morave sastali su se Borac i Sutjeska. Nakon 40 minuta odlične košarke na semaforu je stajalo 81:69 u korist domaćina. Na taj način tim Marka Marinovića je ostao neporažen na domaćem parketu. Takođe, ne manje važno je i to što su se ovim trijumfom Čačani zadržali u samom vrhu regionalnog takmičenja.</p>
      <p>U skladu sa renomeom, timovi su od prvog sudijskog zvižduka su zaigrali košarku na jednom višem nivou. Međutim, prvi su gosti preuzeli inicijativu, pa su nakon nekoliko realizovanih napada stekli pristojnu prednost od osam poena (7:15). To je automatski nateralo trenera Marinovića da prekine seriju gostiju minutom odmora. Ipak, ulaskom Gavrilovića i Todorovića na parket stabilizovala se odbrana Borca, ali i napad je bolje funkcionisao, tako da je igra izgledala nešto bolje. Do isteka prvog kvartala Čačani su, na jedvite jade, ipa uspeli da poravnaju rezultat (21:21).</p>
      <p>Drugi kvartal otvorio je Todorović pogotkom za tri, nagovestivši tako bolju igru u nastavku. Međutim, na žalost domaćih navijača to se nije odmah obistinilo. Borac je nastavio da se muči u napadu još nekoliko minuta, što je kao posledicu imalo rezultatski egal. Naravno, kvalitetna ekipa Sutjeske nije došla u Čačak turistički, već da pokaže šta zna i koliko može. Međutim, kada je Alikadić pogodio svoju prvu trojku na meču, atmosfera u hali postala je uzavrela, što je dalo potreban vetar u leđa domaćim igračima. Trener Sutjeske pokušao je to da prekine, ali uzalud. Odmah je Alikadić vezao još pet poena i tako odveo svoj tim na plus 10 (33:23). Zahvaljujući odličnoj igri, naročito raspoloženog Todorovića, Borac je na veliki odmor otišao mirne glave, zadovoljniji od protivnika i sa dvocifrenom prednošću.</p>
      <p>Tokom trećeg dela igre timovi su igrali prilično ravnopravno. Sutjeska je napadala i pokušavala da ponovo meč uvede u rezultatski egal. Međutim, kako ni Borac nije zaostajao po kvalitetu igre, skor na tabeli ostajao je manje-više nepromenjen. Uprkos nastojanjima gostiju, Borac je pametnom igrom čuvao i sačuvao suficit stečen u prvom poluvremenu.</p>
      <p>Poslednji kvartal gosti su zaigrali na sve ili ništa. Naravno, nisu imali šta da izgube, a mogli su mnogo da dobiju. I dobro su krenuli, pa su u jednom momentu prišli domaćinu na svega pet poena zaostatka (67:62), što je bila najmanja razlika još od druge četvrtine. Ali trener Marinović je shvatio da je situacija postala ozbiljna, pa je pozvao minut za savetovanje i odmor. Nije želeo da dozvoli da gosti kolo vode u Čačku. I publika je bila svesna da je pravi momenat da pojača intezitet navijanja, pa je tako i učinila. Nošen hukom sa tribina Džouns je povuka ekipu, ostali su ga sledili, pa je Borac ponovo stekao prednost od dve cifre (74:64). Od tog šoka Sutjeska nije mogla da se oporavi. Do poslednjeg minuta utakmice Borac je iskusno čuvao prednost, tako da je uspeo da ostvari novu, petu pobedu u ovogodišnjem izdanju ABA 2 lige.</p>
      <p>I narednu utakmicu Borac igra u Čačku. U nedelju, u okviru KLS – a sa Dunavom.</p>
      <p><b>ABA 2 liga – 6. kolo</b>:</p>
      <p>Sloboda T. - Široki 88:86*</p>
      <p>Spars - Helios 70:71</p>
      <p>Borac Č. - Sutjeska 81:69</p>
      <figure>
        <img src="https://mozzartsport.com/upload/CKEditor/07.11.2019/ABASSS2.jpg"/>
      </figure>
      <p>Piše: Đurđe Mečanin/Nikola Minović</p>
    </article>
  </body>
</html>