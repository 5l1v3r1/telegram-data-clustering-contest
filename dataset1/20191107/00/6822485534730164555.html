<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814045.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T00:02:00+00:00"/>
    <meta property="og:title" content="دو قطبی ایرانی- اسلامی، فرصت یا چالش؟"/>
    <meta property="og:description" content="مشکل دوقطبی شدن هویت ایرانی و هویت اسلامی عدم احترام به سلایق قشری از جامعه و خالی گذاشتن میدان برای قشر مخالف نظام است."/>
  </head>
  <body>
    <article>
      <h1>دو قطبی ایرانی- اسلامی، فرصت یا چالش؟</h1>
      <address>
        <time datetime="2019-11-07T00:02:00+00:00">07 Nov 2019, 00:02</time>
      </address>
      <p>مشکل دوقطبی شدن هویت ایرانی و هویت اسلامی عدم احترام به سلایق قشری از جامعه و خالی گذاشتن میدان برای قشر مخالف نظام است.</p>
      <p>هرگز درک نکرده و نمی‌کنم که چرا برخی حاضر نیستند به هویت ملی ایران باستان احترام بگذارند و آن را به رسمیت بشناسند، در حالی که می‌توان به بسیاری از اقدامات نظام اسلامی کمی رنگ و بوی ایرانی داد و حتی برعکس به بسیاری از علایق ملی ایران بوی آیینی و دینی داد، سرعت جذب و رویش حداکثری دوچندان می‌شود و این فضای دوقطبی شکسته شده و وحدت و تقریب قلوب بیشتر می‌شود.</p>
      <p>به عنوان سه مثال :</p>
      <p>۱-  بر اساس برخی تفاسیر ممکن است کورش واقعا ذوالقرنین نبی( ع) باشد، پس اگر نظام دینی کشور احترام به یک پیامبر مقتدر را رسالت خود می‌دانست و حتی ۸آبان ماه را به عنوان روز گرامیداشت اولین حکومت الهی اعلام می‌کرد، دیگر این روز برای ضربه زدن به نظام به عنوان یک ابزار در دست مخالف و معاند باقی نمی‌ماند. ضمن اینکه با این کار قشر علاقه مند به هویت ملی باستانی ایران نیز به اردوی جمهوری اسلامی دعوت شده بود. </p>
      <p>۲- مراسم چهارشنبه آخر سال یک مراسم هیجانی و مورد علاقه نوجوانان و جوانان بوده و هست و همه تلاشها برای حذف آن بی نتیجه ماند و حتی مشاهده شده که گاهی به عنوان صحنه نبرد نیروی انتظامی و مردم تبدیل شده است. از اواسط دهه هفتاد به بعد نظام بدون آنکه این روز را به رسمیت بشناسد در برابر خواست مردم کوتاه آمد و حتی برای برگزاری کم خطر تر آن تمهیداتی اندیشه کرد.</p>
      <p>با این درایت جنگ بین جوانان وپلیس در این روز به حداقل رسید و جریانهای مخالف هم کمتر توانستند از این روز سو استفاده کنند.</p>
      <p>به علاوه بر اساس برخی تحقیقات (به آرشیو مجله انتظار یا اینجاhttp://old.alef.ir/vdccp1qix2bqeo8.ala2.html?263950 مراجعه شود) این روز و این سور در واقع آیین گرامیداشت معجزه سرد شدن آتش بر حضرت ابراهیم (ع) است. و چه حیف که نظام علی رغم اینکه می‌توانست با تمسک به این واقعه تاریخی این آیین شکوهمند الهی را جشن بگیرد، ولی با انفعال کامل فرصت های زیادی را برای افزایش بار دینی نوجوانان و جوانان علاقه مند به این روز را از دست داده است.</p>
      <p>۳- بعد از پیدایش داعش و حضور نیروهای سپاه در سوریه و عراق واژه #مدافع_حرم برای تهیج قشر مذهبی انتخاب شد. این واژه اگر چه در قشر مذهبی ارزش خود را دارد ولی در بخشی دیگر به یک ضد ارزش تبدیل شد. به شکلی که جریان ضد جمهوری اسلامی حداکثر بهره‌برداری را  از آن کرد . ولی بعد از این اتفاقات نامیمون نظام با انتخاب واژه صحیح #مدافع_وطن و توضیح اینکه اگر در سوریه و عراق با داعش نمی‌جنگیدیم باید در داخل خاکهای ایران با تروریست‌ روبرو می‌شدیم، چرایی حضور نیروهای سپاه در خارج از مرزهای ایران را به درستی برای قشر علاقه مند به هویت ملی تبیین نمود.</p>
      <p>در پایان تکرار می‌شود اگر به بسیاری از اقدامات نظام اسلامی کمی رنگ و بوی ایرانی داد و حتی برعکس به بسیاری از علایق ملی ایران بوی آیینی و دینی داد، این همه دو قطبی ایرانی و اسلامی ایجاد نمی‌شود و اقتدار نظام در سایه وحدت و تقریب قلوب اقشار مختلف دو چندان می‌شود.</p>
      <p>به امید عزت روز افزون ایران اسلامی.</p>
    </article>
  </body>
</html>