<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/beronova-poruka-kriticarima-ljudi-tek-je-novembar-ima-jos-mnogo-da-se-igra/341905"/>
    <meta property="og:site_name" content="MozzartSport"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Beronova poruka kritičarima: Ljudi, tek je novembar, ima još mnogo da se igra..."/>
    <meta property="og:description" content="“Jesmo izgubili, ali protivnik je bio zaista dobar. Frustrira nas što smo poraženi, pogotovo što imamo osećaj da smo imali utakmicu u rukama“, kaže najbolji strelac Zvezde"/>
  </head>
  <body>
    <article>
      <h1>Beronova poruka kritičarima: Ljudi, tek je novembar, ima još mnogo da se igra...</h1>
      <h2>“Jesmo izgubili, ali protivnik je bio zaista dobar. Frustrira nas što smo poraženi, pogotovo što imamo osećaj da smo imali utakmicu u rukama“, kaže najbolji strelac Zvezde</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">Nikola Stojković</a></address>
      <p><b>Kada je Bili Beron povezao onih devet poena u trećem kvartalu i zapalio fitilj u Štark Areni, učinilo se da je Zvezda na pragu trijumfa koji bi mogao da napumpa mišiće i samopouzdanje podigne do neba. Sve je ipak palo u vodu na početku četvrte deonice kada su se razmahali Serhio Ljulj i Rudi Fernandez, a Zvezda ostala bez goriva za ozbiljniju borbu do kraja</b>...</p>
      <p><b>Beron </b>je posle utakmice nekoliko puta ponovio da je Zvezda imala svoju šansu i da je nije iskoristila. Posle svega ostaje žal, ali ovo je postala situacija koja se crveno-belima sve češće dešava ove sezone...<br/><b>“Voleo bih da smo ih nadigrali u trećoj četvrtini, da smo imali malo veću razliku pred poslednji deo. Ali, oni su reagovali jako i bili su sigurni, posle čega mi nismo uspeli da se oporavimo i to je odlučilo utakmicu na kraju“</b>, kaže <b>Beron</b>.</p>
      <p>
        <b>
          <a href="https://mozzartsport.com/kosarka/vesti/sampionski-duh-ljulja-i-rudija-pokosio-zvezdu/341898">Šampionski duh Ljulja i Rudija pokosio Zvezdu</a>
        </b>
      </p>
      <p>A, šta je Crvenoj zvezdi trebalo da dobije Real večeras, osim da zaustavi neuhvatljivog <b>Valtera Tavaresa</b>?<br/><b>“Tavares je izuzetno visok momak i jako ga je teško zaustaviti. Trebalo je da izvršimo veći pritisak, pritom smo promašili neke otvorene šuteve... Trebalo je da držim nogu na gasu u onoj trećoj četvrtini. Ali, Pablo Laso je dobar trener i znao je šta da radi kako bi Real odneo pobedu. Nama ostaje da pogledamo snimak i naučimo iz naših grešaka“</b>.</p>
      <p>I još...<br/><b>“Potrebno je da pogodimo još neke šuteve. Mislim da smo imali dobru šansu. Ne znam koji je rezultat bio na kraju treće četvrtine</b> (52:49 prim. aut) <b>ali znam da smo bili u dobrom naletu. Trebalo je da budem agresivniji. Kada ne igrate dovoljno konkretno protiv ovako dobrog tima, nateraće vas da skupo platite tu neodlučnost. To se nama desilo</b>“.</p>
      <p>Zvezda će u i u narednom periodu biti u Beogradu. U ponedeljak stiže Igokea, a onda u petak sledi utakmica protiv Asvela...<br/><b>“Nikada ne prestajete i to je lepota ove igre. Imali smo težak niz od sedam utakmica na početku, zato nam je svaka sledeća najteža. Morali smo da naučimo lekciju posle tog prvog meseca i sada nakupljeno iskustvo da primenimo na sledeću utakmicu – Igokeu. Jesmo izgubili, ali protivnik je bio zaista dobar. Frustrira nas što smo poraženi, pogotovo što imamo osećaj da smo imali utakmicu u rukama“</b>, kaže <b>Beron</b> i dodaje:<br/><b>“Ništa nije izgubljeno, još je rana faza sezone i imamo mogućnost da se vratimo“</b>.</p>
      <p>Da li to znači da Crvena zvezda i dalje traži svoj identitet?<br/><b>“Dobar smo tim, imamo identitet, protivnike držimo na malom broju poena. Oni su postigli 75 poena, mada ne znam koji im je prosek ove sezone</b> (78,0 prim. aut), <b>a pritom su bili u ozbiljnoj seriji u poslednjoj četvrtini. U prvom poluvremenu su pogodili samo 33, na kraju prve četvrtine 12 poena što je dobro. Mi smo defanzivan tim, neke utakmice će biti ovakve – ružne. Tako ćemo dobijati ponekad“</b>.</p>
      <p>Crvena zvezda posle sedam utakmica u Evroligi ima samo dve pobede, a u delu javnosti vlada mišljenje da je ekipa već izgubila svoje šanse da se bori za četvrtfinale i da je situacija loša... <b>Beron </b>kao iz topa uzvraća:<br/><b>“Ne mogu da kažem da je situacija loša. Pa, tek je novembar. Sezona traje do aprila. Imamo 2-5. Pogledajte svih sedam utakmica i protivnike protiv kojih smo igrali, sve su to velikani. To su sve timovi koji se bore za plej-of. Mi samo moramo da naučimo lekcije iz svih ovih utakmica i pobede će doći“</b>.</p>
      <p><b>Foto</b>: <i>Star Sport</i></p>
    </article>
  </body>
</html>