<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773229,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="חברת Ubimo נרכשת בעשרות מיליוני דולרים"/>
    <meta property="og:description" content="החברה פיתחה פלטפורמה לפרסום וניתוח קמפיינים במובייל; הרוכשת היא Quotient האמריקאית, אחת מלקוחותיה, שמתכננת להגדיל את מרכז הפיתוח של יובימו בארץ; עבור שלושה ממייסדי החברה, זהו אקזיט שני בעשור האחרון"/>
  </head>
  <body>
    <article>
      <h1>חברת Ubimo נרכשת בעשרות מיליוני דולרים</h1>
      <h2>החברה פיתחה פלטפורמה לפרסום וניתוח קמפיינים במובייל; הרוכשת היא Quotient האמריקאית, אחת מלקוחותיה, שמתכננת להגדיל את מרכז הפיתוח של יובימו בארץ; עבור שלושה ממייסדי החברה, זהו אקזיט שני בעשור האחרון</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">מאיר אורבך</a></address>
      <p>חברת הסטארט-אפ הישראלית יובימו (Ubimo), שפיתחה פלטפורמת פרסום במובייל, נרכשת בידי חברת Quotient האמריקאית; סכום העסקה טרם פורסם, אך מוערך בעשרות מיליוני דולרים. עד כה גייסה החברה כעשרה מיליון דולר; המשקיעה המרכזית שלה היא קרן פיטנגו, אליה חברות הקרנות Starfarm, YJ Capital ו-OurCrowd ואיתם המשקיעים הפרטיים אייל גורה וברק רבינוביץ. Quotient מתכננת להגדיל את מרכז הפיתוח של הנרכשת בארץ.</p>
      <p>יובימו הוקמה ב-2013 בידי רן בן יאיר, עודד פונטש, אהוד גרף וגלעד אמיתי. עבור בן יאיר, פונטש וגרף זהו אקזיט שני בעשור האחרון לאחר שלאבפיקסיז הישראלית שהקימו נמכרה לגוגל ב-2010. אמיתי מילא שורה של תפקידים בכירים בחברת מטומי לפני שחברו יחד להקים את יובימו. חברה 50 עובדים במרכז המחקר והפיתוח בתל אביב ובניו יורק.</p>
      <figure>
        <img src="https://images1.calcalist.co.il/PicServer3/2019/11/06/945690/Ubimo_Team_l.jpg"/>
        <figcaption>עובדי יובימו</figcaption>
      </figure>
      <p>יובימו פיתחה מוצר לקניית מדיה חכמה מבוסס מיקום על גבי טלפונים ניידים, וגדלה להיות אחת מחמש הגדולות בעולם. לפני שנתיים השיקה פלטפורמה לניתוח מידע מבוסס מיקום, שנבחרה לאחרונה על ידי ארגון המחקר פורסטר כאחת המובילות בעולם מסוגה. בין לקוחות החברה נמנים תאגידים גדולים שמסתמכים על הטכנולוגיה שפיתחה למגוון שימושים, כגון ניתוח התנהגות קהלים בנקודות עניין מדידת אפקטיביות של מודעות והשפעתן על התנהגות צרכנים בעולם הפיזי, אופטימיזציה וניהול אוטומטי של קניית מדיה בזמן אמת. </p>
      <p>Quotient, שנמנית עם לקוחות יובימו מזה מספר שנים, היא אחת המובילות בתחום הקופונים הדיגיטליים ושירותי מדיה ודאטה למפרסמים. לאחר הרכישה תטמיע את הטכנולוגיה והפלטפורמות של יובימו בכלל שירותי המדיה שלה שמכוונים למפרסמים בתחום הריטייל ומוצרי קצה לצרכן (CPG). רן בן יאיר, מנכ"ל יובימו, מסר לכלכליסט: "אנחנו מתרגשים להצטרף למשפחת Quotient. במשך השנים בנינו את הצוות הכי מוכשר שיצא לי להכיר שבזכותו הגענו לכאלה הישגים. החבירה לקושיינט תאפשר לנו להציע לכלל לקוחותינו מוצר טוב יותר, ותאיץ את הצמיחה בעזרת גישה ישירה למשווקים ולמפרסמים הגדולים בארצות הברית".</p>
    </article>
  </body>
</html>