<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697258/%D9%BE%D9%85%D9%BE%D8%A6%D9%88-%D8%A7%DB%8C%D8%B1%D8%A7%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%AF%D8%B3%D8%AA%DB%8C%D8%A7%D8%A8%DB%8C-%D8%B3%D8%B1%DB%8C%D8%B9-%D8%A8%D9%87-%D8%B3%D9%84%D8%A7%D8%AD-%D8%A7%D8%AA%D9%85%DB%8C-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="پمپئو: ایران به دنبال دستیابی سریع به سلاح اتمی است"/>
    <meta property="og:description" content="«مایک پمپئو» وزیر خارجه آمریکا روز پنجشنبه طی بیانیه ای در واکنش به اجرای گام چهارم کاهش تعهدات برجامی ایران خواستار افزایش فشارهای جهانی علیه تهران شد."/>
  </head>
  <body>
    <article>
      <h1>پمپئو: ایران به دنبال دستیابی سریع به سلاح اتمی است</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034546_296.jpg"/>
      </figure>
      <p>«مایک پمپئو» وزیر خارجه آمریکا روز پنجشنبه طی بیانیه ای در واکنش به اجرای گام چهارم کاهش تعهدات برجامی ایران خواستار افزایش فشارهای جهانی علیه تهران شد.</p>
      <p>به گزارش ایرنا، پمپئو از کشورهای جهان خواست تا با آنچه که وی «باج گیری هسته‌ای ایران» خوانده مخالفت کنند و گام های جدی برای افزایش فشار به این کشور بردارند.</p>
      <p>در بیانیه وزیر خارجه آمریکا آمده است: اکنون زمان آن است که تمام کشورها با باج‌گیری هسته‌ای ایران مخالفت کرده و گام‌های جدی برای افزایش فشارها بردارند. اقدامات تحریک‌آمیز هسته‌ای مداوم ایران، چنین حرکتی را می‌طلبد.</p>
      <p>وی همچنین مدعی شد: ایران با انجام دادن اقدامات حساس مرتبط با اشاعه هسته ای به دنبال دستیابی سریع به سلاح اتمی است.</p>
      <p>آمریکا اردیبهشت ماه سال گذشته با وجود تلاش‌های طرف‌های برجام، از این توافق خارج شده و تحریم‌های رفع شده را علیه ملت ایران بازگرداند.</p>
      <p>ایران که همواره بر حفظ برجام و غیرقابل مذاکره بودن آن تأکید کرده است، یک سال پس از خروج آمریکا از این توافق نیز پایبندی کامل خود به آن را حفظ کرد.</p>
      <p>ایران در نهایت پس از مشاهده بدعهدی اروپایی‌ها در اجرای تعهدات خود برای حفظ بهره‌مندی‌های اقتصادی ایران از برجام، از اردیبهشت ماه امسال گام‌هایی را در جهت کاهش تعهدات خود طبق این توافق آغاز کرد.</p>
      <p>نخستین گام جمهوری اسلامی ایران ۱۹ اردیبهشت‌ماه امسال و در قالب افزایش میزان تولید اورانیوم در سطح ۳.۶۷ درصد کلید خورد. بر این اساس تهران اعلام کرد که به محدودیت‌های برجام در زمینه میزان ذخایر اورانیوم ۳.۶۷ درصد و ۱۳۰ تن آب سنگین پایبند نخواهد بود.</p>
      <p>به دنبال پایبند نبودن گروه ۱+۴ به تعهداتشان و برآورده نشدن مطالبات تهران در این توافق، گام دوم کاهش تعهدات خود در توافق هسته‌ای از ۱۶ تیرماه اجرایی شد. بر اساس این برنامه، ایران دیگر محدودیت سطح غنی‌سازی تا سقف ۳.۶۷ را رعایت نخواهد کرد و این میزان به ۴.۵ درصد افزایش یافت.</p>
      <p>گام سوم را رئیس جمهوری اسلامی ایران ۱۳ شهریورماه بعد از پایان جلسه سران قوا اعلام کرد و گفت از ۱۵ شهریور این مرحله کلید می‌خورد. حجت‌الاسلام و المسلمین حسن روحانی تأکید کرد؛ هر آنچه کشور در زمینه تحقیق و توسعه فناوری هسته‌ای نیاز دارد، سازمان انرژی اتمی اقدام کند.</p>
      <p>درباره جزئیات گام سوم کاهش تعهدات برجامی «بهروز کمالوندی» سخنگوی سازمان انرژی اتمی در تاریخ ۱۶ شهریورماه در نشست خبری گفت: قرار بود از ابتدای سال یازدهم برجام، گازدهی ماشین آی. آر۶ (IR۶) انجام شود که ما آن را در گام سوم شروع کردیم.</p>
      <p>در خصوص گام چهارم نیز حسن روحانی سه شنبه ۱۴ آبان در آیین افتتاح کارخانه نوآوری آزادی گفت: از فردا با نظارت ‌آژانس گام چهارم و جدید را برمی‌داریم. ما طبق برجام یکهزار و ۴۴ سانتریفیوژ در فردو داریم. در برجام قرار ما این بود که اینها در فردو بچرخند اما گاز به ‌آنها تزریق نشود. امروز به سازمان انرژی اتمی دستور خواهم داد که از فردا گازدهی را در فردو آغاز کند.</p>
      <p>علی اکبر صالحی رئیس سازمان انرژی اتمی دوشنبه ۱۳ آبان در مراسم راه اندازی و رونمایی زنجیره ۳۰ تایی سانتریفیوژهای نسل جدید(IR۶) در سایت هسته‌ای نطنز حضور یافت و خبر داد: امروز سه افتتاحیه به صورت نمادین داریم که یکی از آن‌ها زنجیره میانی ۳۰ تایی سانتریفیوژهای نسل ۶ است که پیش از این زنجیره ۲۰ تایی را در ۲۰ فروردین نصب کرده بودیم و یک زنجیره ۱۰ تایی هم داشتیم؛ بنابر این الان تعداد سانتریفیوژهای IR۶ به ۶۰ ماشین رسیده که هر کدام ۱۰ سو و در مجموع ۶۰۰ سو به ظرفیت موجود اضافه کردند.</p>
    </article>
  </body>
</html>