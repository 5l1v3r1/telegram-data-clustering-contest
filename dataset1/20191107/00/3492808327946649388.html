<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naturetoday.com/intl/nl/nature-reports/message/?msg=25620"/>
    <meta property="og:site_name" content="NatureToday"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Beverpopulatie blijft groeien"/>
    <meta property="og:description" content="In 1826 werd de laatste bever in Nederland doodgeslagen in de IJssel. In 1988 begon men met de herintroductie van de bever. Niet alleen omdat de bever in een waterrijk land als Nederland gewoonweg thuishoort. Ook zijn belangrijke rol als landschapsvormende soort, waardoor hij doorgaans een positieve invloed heeft op de biodiversiteit, heeft ertoe bijgedragen dat tot herintroductie is overgegaan."/>
  </head>
  <body>
    <article>
      <h1>Beverpopulatie blijft groeien</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">Zoogdiervereniging</a></address>
      <p>
        <b>7-NOV-2019 - In 1826 werd de laatste bever in Nederland doodgeslagen in de IJssel. In 1988 begon men met de herintroductie van de bever. Niet alleen omdat de bever in een waterrijk land als Nederland gewoonweg thuishoort. Ook zijn belangrijke rol als landschapsvormende soort, waardoor hij doorgaans een positieve invloed heeft op de biodiversiteit, heeft ertoe bijgedragen dat tot herintroductie is overgegaan.</b>
      </p>
      <p>Ruim dertig jaar na de start van de herintroductie hebben bevers zich over een behoorlijk deel van het land verspreid (figuur 1). Aanvankelijk groeide de populatie maar langzaam, maar sinds 2011 is de beverpopulatie flink gegroeid (figuur 2). Er worden geen tellingen gehouden om het aantal bevers te volgen, daardoor weet niemand hoeveel bevers er in ons land leven. Wel zijn er met enkele aannames schattingen gemaakt en die komen uit op ruim 2.000 tot 3.500 bevers in het voorjaar van 2019. Gezien het grote verspreidingsgebied zal het aantal bevers rond de 3.500 dieren liggen.</p>
      <figure>
        <img src="https://images.e-vision.nl/naturetoday/images/optimized/3622f766-479b-4e6b-8c3d-e96f9dd28957.jpg&amp;w=1280"/>
        <figcaption>Figuur 1. Bevermeldingen in de periode 2017-2019<cite>Bron: NDFF/Zoogdiervereniging</cite></figcaption>
      </figure>
      <p>Inmiddels hebben zich in nagenoeg alle provincies bevers gevestigd. Alleen in Noord-Holland komen nog geen gevestigde bevers voor. De provincie is al wel een aantal keer door zwervende bevers bezocht. Vestiging van bevers in Noord-Holland is echter slechts een kwestie van tijd en wordt binnen vijf jaar verwacht. Provincies waar veel bevers verblijven zijn Limburg, Gelderland, Noord-Brabant, Flevoland en Zuid-Holland (figuur 3).</p>
      <h3>Groei zal nog doorgaan</h3>
      <p>Omdat er nog veel onbezet biotoop voor bevers in Nederland aanwezig is, wordt verwacht dat de groei van de populatie nog zal doorgaan. Daarbij zal de kans dat bevers zich op locaties gaan vestigen die conflicten met menselijk gebruik opleveren, toenemen. De Zoogdiervereniging wordt in toenemende mate ingeschakeld bij het adviseren in conflictsituaties. Daarbij is de insteek dat conflicten op een dusdanige wijze worden opgelost dat de overlast vermindert of verdwijnt en de bevers aanwezig kunnen blijven. Wettelijk is dat ook de werkwijze die gevolgd moet worden bij conflicten met beschermde soorten zoals de bever. Niet in alle gevallen is het echter mogelijk om het op een dergelijke wijze op te lossen en in die gevallen is het onvermijdelijk dat bevers gedood gaan worden. Dat is natuurlijk dramatisch voor die individuen, maar voor de beverpopulatie in Nederland zal dat geen effect hebben. De populatie is van voldoende omvang en is inmiddels in een Gunstige Staat van Instandhouding.</p>
      <h3>Meer informatie</h3>
      <ul>
        <li><a href="https://www.zoogdiervereniging.nl/sites/default/files/imce/nieuwesite/Zoogdiersoorten/Bever/downloads/Standpunt%20Bever%20Zoogdiervereniging.pdf">Het standpunt van de Zoogdiervereniging</a> (pdf; 0,6 MB) over hoe om te gaan met bevers die overlast veroorzaken</li>
        <li>Artikelen over de bever in het <a href="https://www.zoogdiervereniging.nl/publicaties/2019/zoogdier-jaargang-30-nr3-herfst-2019">blad Zoogdier</a>.</li>
      </ul>
      <figure>
        <img src="https://images.e-vision.nl/naturetoday/images/optimized/6fe86f4f-8144-4b38-9bd5-1708090e35f9.png&amp;w=1280"/>
        <figcaption>Figuur 2. Ontwikkeling van het aantal kilometerhokken met beversporen in Nederland in de periode 1988-2018<cite>Bron: Zoogdiervereniging</cite></figcaption>
      </figure>
      <figure>
        <img src="https://images.e-vision.nl/naturetoday/images/optimized/e2adc75b-f99e-49a8-a975-ade4cefbda70.png&amp;w=1280"/>
        <figcaption>Figuur 3. Aantal kilometerhokken met beversporen per provincie in de periode 1990-2018<cite>Bron: Zoogdiervereniging</cite></figcaption>
      </figure>
      <p>Tekst: Vilmar Dijkstra, <a href="http://www.zoogdiervereniging.nl/">Zoogdiervereniging</a><br/>Foto: Henk van Harskamp<br/>Figuren: NDFF en Zoogdiervereniging</p>
      <related>
        <h4>Zie ook</h4>
        <a href="https://www.naturetoday.com/intl/nl/nature-reports/message/?msg=24938"/>
        <a href="https://www.naturetoday.com/intl/nl/nature-reports/message/?msg=24097"/>
        <a href="https://www.naturetoday.com/intl/nl/nature-reports/message/?msg=23272"/>
        <a href="https://www.naturetoday.com/intl/nl/nature-reports/message/?msg=23209"/>
        <a href="https://www.naturetoday.com/intl/nl/nature-reports/message/?msg=23048"/>
      </related>
    </article>
  </body>
</html>