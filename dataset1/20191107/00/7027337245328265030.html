<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697194/%D9%81%D8%B1%D9%88%D8%B4-%DA%A9%DB%8C%D9%84%D9%88%DB%8C%DB%8C-%D9%BE%D8%B1%D8%A7%DB%8C%D8%AF-%D8%AF%D8%B1-%D8%AA%D9%87%D8%B1%D8%A7%D9%86-%D8%B9%DA%A9%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="فروش کیلویی پراید در تهران (+عکس)"/>
    <meta property="og:description" content="پدر و پسری که با همکاری یکدیگر اقدام به سرقت خودروهای پراید کرده و اجزا و قطعات آن را به فروش می‌رساندند، دستگیر شدند."/>
  </head>
  <body>
    <article>
      <h1>فروش کیلویی پراید در تهران (+عکس)</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034373_599.jpg"/>
      </figure>
      <p>پدر و پسری که با همکاری یکدیگر اقدام به سرقت خودروهای پراید کرده و اجزا و قطعات آن را به فروش می‌رساندند، دستگیر شدند.</p>
      <p>به گزارش ایسنا، مدتی قبل ماموران کلانتری مصطفی خمینی از فعالیت مشکوک فردی در یکی از گاراژهای واقع در این محدوده با خبر شده و در جریان رسیدگی به موضوع مطلع شدند که این فرد اقدام به تکه تکه کردن خودروهای سواری کرده و اجزا و قطعات آن را به شکل کیلویی یا جدا جدا به فروش می‌رساند.</p>
      <p>همچنین در ادامه تحقیقات مشخص شد که مجموع درآمد حاصل از فروش قطعه قطعه پراید، برای این فرد بسیار کمتر از قیمت کل پراید است و به همین دلیل نیز ماموران یقین پیدا کردند که این خودروها سرقتی است و در همین راستا با هماهنگی مقام قضایی به محل اعزام شده و دو نفر را در این خصوص دستگیر و به کلانتری منتقل کردند. همچنین یک دستگاه سواری پراید قطعه قطعه شده نیز در محل گاراژ کشف و ضبط شد.</p>
      <p>با انتقال این دو فرد به کلانتری مشخص شد این افراد پدر و پسر هستند و با همکاری یکدیگر اقدام به سرقت خودروی پراید کرده و سپس اجزا و قطعات آن را به قیمت بسیار پایین به فروش می رسانند. دو متهم نیز که با شواهد و ادله روبه رو شدند به جرم خود مبنی بر سرقت خودرو اعتراف کردند که به گفته افسر پرونده تا کنون حداقل سه مورد سواری پراید را به همین شیوه سرقت و تکه تکه کرده‌اند.</p>
      <p>این پدر و پسر همچنین در اعترافات خود اعلام کردند که خودروها را عمدتا از نواحی شمال شهر تهران به سرقت برده اند. یکی از متهمان دستگیر شده در مورد درآمد حاصل از فروش تکه تکه پراید نیز به خبرنگار ایسنا گفت: «بلد بودم که چطور خودرو را تکه تکه و اجزایش را جدا کنم. بعد از سرقت تمام قطعات خودرو از در و گلیگر و موتور و جعبه دنده و ... را جدا می کردیم و یا به شکل کیلویی یا به شکل قطعه‌ای می‌فروختیم.»</p>
      <p>او درباره درآمد حاصل از این کار نیز گفت: «بین دو میلیون تا دو میلیون و ۷۰۰هزار تومان درآمد داشتیم و بیشتر از آن نبود. چون مجبور بودیم خیلی پایین تر از قیمت واقعی اقلام را بفروشیم.»</p>
      <p>بنا به تایید افسر پرونده، این دو متهم برای ادامه روند رسیدگی به جرم با پرونده تشکیل شده روانه دادسرا شده‌اند.</p>
    </article>
  </body>
</html>