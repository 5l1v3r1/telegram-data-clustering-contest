<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459201/%E0%A6%AA%E0%A7%87%E0%A6%81%E0%A7%9F%E0%A6%BE%E0%A6%9C%E0%A7%87%E0%A6%B0-%E0%A6%AE%E0%A7%82%E0%A6%B2%E0%A7%8D%E0%A6%AF-%E0%A6%AF%E0%A6%BE%E0%A6%A4%E0%A7%87-%E0%A6%8F%E0%A6%95%E0%A6%B6%E2%80%99-%E0%A6%9F%E0%A6%BE%E0%A6%95%E0%A6%BE%E0%A6%B0-%E0%A6%89%E0%A6%AA%E0%A6%B0%E0%A7%87-%E0%A6%A8%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="পেঁয়াজের মূল্য যাতে একশ’ টাকার উপরে না যায়"/>
    <meta property="og:description" content="মোয়াজ্জেমুল হক, চট্টগ্রাম অফিস ॥ লাফিয়ে লাফিয়ে বৃদ্ধি পাওয়া পেঁয়াজের বাজার মূল্য এই মুহূর্তে পূর্বাবস্থায় আসার সম্ভাবনা নেই। বাণিজ্য মন্ত্রণালয়ের কর্মকর্তারা বিষয়টি আঁচ করতে পেরে পেঁয়াজের খুচরা মূল্য কেজি প্রতি ১০০ টাকা বা এর নিচে রাখার আহ্বান জানিয়েছেন দেশে ভোগ্যপণ্যের একক বৃহত্তম পাইকারি বাজার চট্টগ্রামের ..."/>
  </head>
  <body>
    <article>
      <h1>পেঁয়াজের মূল্য যাতে একশ’ টাকার উপরে না যায়</h1>
      <address>
        <time datetime="2019-11-07T00:00:00+00:00">07 Nov 2019</time>
      </address>
      <ul>
        <li>বাণিজ্য মন্ত্রণালয়ের আহ্বান</li>
      </ul>
      <p>মোয়াজ্জেমুল হক, চট্টগ্রাম অফিস ॥ লাফিয়ে লাফিয়ে বৃদ্ধি পাওয়া পেঁয়াজের বাজার মূল্য এই মুহূর্তে পূর্বাবস্থায় আসার সম্ভাবনা নেই। বাণিজ্য মন্ত্রণালয়ের কর্মকর্তারা বিষয়টি আঁচ করতে পেরে পেঁয়াজের খুচরা মূল্য কেজি প্রতি ১০০ টাকা বা এর নিচে রাখার আহ্বান জানিয়েছেন দেশে ভোগ্যপণ্যের একক বৃহত্তম পাইকারি বাজার চট্টগ্রামের খাতুনগঞ্জের পেঁয়াজ ব্যবসায়ীদের। পেঁয়াজের আড়তদাররাও সরকারী কর্মকর্তাদের আশ^স্ত করেছেন যাতে ভোক্তা পর্যায়ে পেঁয়াজের মূল্য ১০০ টাকা বা তার নিচে থাকে সে ব্যাপারে তারা তৎপরতা চালাবেন।</p>
      <p>এদিকে বাজার সূত্র জানিয়েছে, আড়তে আড়তে ম্যাজিস্ট্রেটের অভিযান, জরিমানা, কেজি প্রতি ৬০ থেকে ৭০ টাকায় পেঁয়াজ বিক্রির নির্দেশনা উর্ধমূল্যের বাজারে কোন প্রভাব ফেলতে পারেনি। উল্টো বুধবার খাতুনগঞ্জে পেঁয়াজের বেচাকেনা ছিল অন্যান্য দিনের তুলনায় একেবারেই কম। এর কারণ হিসেবে ব্যবসায়ীদের পক্ষ থেকে জানানো হয়েছে, পাইকারি বাজার থেকে উচ্চমূল্যে পেঁয়াজ কিনে খুচরা পর্যায়ে স্বল্প লাভে বিক্রি করতে গিয়ে বিপদের আশঙ্কা করা হচ্ছে। অর্থাৎ প্রশাসনের পক্ষ থেকে ম্যাজিস্ট্রেট দিয়ে যেভাবে অভিযান চালিয়ে দ- বা জরিমানা প্রদান করা হচ্ছে তা নিয়ে ব্যবসায়ীরা শঙ্কিত। ফলে বুধবার চট্টগ্রামের খাতুনগঞ্জের হামিদুল্লাহ বাজারের আড়তগুলো ছিল অন্যান্য দিনের তুলনায় অপেক্ষাকৃত কম সরব। অর্থাৎ ব্যবসায়ীদের ভাষায়, বিক্রি ঠা-া।</p>
      <p>সূত্র জানায়, বর্তমানে মিয়ানমার ছাড়া অন্য কোন দেশ থেকে বড় চালানে পেঁয়াজ আসছে না। বুধবার টেকনাফ স্থলবন্দর থেকে মিয়ানমারের পেঁয়াজ খাতুনগঞ্জ ঢুকেছে ১৬ ট্রাক। প্রতি ট্রাকে ১৪ টন করে পেঁয়াজ রয়েছে। অপরদিকে ঢাকাসহ দেশের বিভিন্ন স্থানে পাইকারি ব্যবসায়ীদের অনেকে এখন সরাসরি টেকনাফ থেকে ট্রাকযোগে পেঁয়াজ নিয়ে যাচ্ছে। কিছু অংশ যাচ্ছে চট্টগ্রাম থেকে। কিন্তু দাম কমার যে সম্ভাবনার কথা বলা হয়েছিল, তাতে তেমন সুফল মেলেনি। তবে বাজার সূত্রে আশা প্রকাশ করে বলা হয়েছে, সহসা মিসর থেকে আমদানি করা পেঁয়াজের বড় চালান চলে আসবে। তখন কিছুটা পেঁয়াজের দাম হ্রাস পাবে। অপরদিকে আগামী জানুয়ারি মাসের আগে দেশীয় পেঁয়াজের ফলন বাজারে আসবে না। একই সময়ে ভারতীয় পেঁয়াজের ফলনও উঠে আসবে। তখন থেকে পেঁয়াজের বাজারের ঝাঁজ কমে যেতে বাধ্য।</p>
    </article>
  </body>
</html>