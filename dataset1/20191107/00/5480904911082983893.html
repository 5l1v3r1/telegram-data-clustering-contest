<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cnb-dnes-rozhodne-o-sazbach-a-zverejni-novou-prognozu/1818112?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T00:04:00+00:00"/>
    <meta property="og:title" content="ČNB dnes rozhodne o sazbách a zveřejní novou prognózu"/>
    <meta property="og:description" content="Praha - Bankovní rada ČNB dnes bude rozhodovat o nastavení úrokových sazeb a zveřejní novou makroekonomickou prognózu. Podle odhadů analytiků ponechá rada úrokové sazby beze změny. Členové rady sice budou podle ekonomů diskutovat i možné zvýšení sazeb, ale přetrvávající nejistý vývoj v zahraničí nakonec radu přesvědčí nechat sazby na současné úrovni."/>
  </head>
  <body>
    <article>
      <h1>ČNB dnes rozhodne o sazbách a zveřejní novou prognózu</h1>
      <address><time datetime="2019-11-07T00:04:00+00:00">07 Nov 2019, 00:04</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Bankovní rada ČNB dnes bude rozhodovat o nastavení úrokových sazeb a zveřejní novou makroekonomickou prognózu. Podle odhadů analytiků ponechá rada úrokové sazby beze změny. Členové rady sice budou podle ekonomů diskutovat i možné zvýšení sazeb, ale přetrvávající nejistý vývoj v zahraničí nakonec radu přesvědčí nechat sazby na současné úrovni.</p>
      <p>"Zatímco domácí faktory další zvýšení sazeb do určité míry ospravedlňují, tak vnější politicko-ekonomický vývoj vytváří v souhrnu velmi silné argumenty proti zvyšování sazeb," uvedl například analytik společnosti Akcenta Miroslav Novák.</p>
      <p>Na posledním měnovém zasedání na konci září nechala rada ČNB úrokové sazby beze změny. Základní úroková sazba, od níž se odvíjí úročení komerčních úvěrů, tak zůstala na dvou procentech. Pro ponechání úrokových sazeb beze změny tehdy hlasovalo pět členů bankovní rady ČNB. Dva členové byli pro zvýšení sazeb o čtvrt procentního bodu. Guvernér ČNB Jiří Rusnok tehdy uvedl, že rada se v listopadu vrátí k diskuzi o možném zvýšení sazeb.</p>
      <p>Čtvrtečního zasedání se zúčastní všech sedm členů rady.</p>
    </article>
  </body>
</html>