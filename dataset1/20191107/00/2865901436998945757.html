<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/barsa-i-kai-haverc-sta-su-pokazale-dve-godine-kontinuiranog-skautiranja/341860"/>
    <meta property="og:site_name" content="MozzartSport"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Barsa i Kai Haverc - šta su pokazale dve godine kontinuiranog skautiranja?"/>
    <meta property="og:description" content="Da li je Nemac lek za probleme katalonskog velikana?"/>
  </head>
  <body>
    <article>
      <h1>Barsa i Kai Haverc - šta su pokazale dve godine kontinuiranog skautiranja?</h1>
      <h2>Da li je Nemac lek za probleme katalonskog velikana?</h2>
      <address>
        <time datetime="2019-11-07T00:00:00+00:00">07 Nov 2019</time>
      </address>
      <p><b>Barselonina rezultatska kriza uzela je maha, a posle “teških“ 0:0 protiv Slavije iz Praga pritisak koji na svojim leđima nose igrači i pogotovo Ernesto Valverde veći je nego ikada ranije</b>.</p>
      <p>Drastičnom padu kvaliteta doprinelo je više faktora. Ako je u srži problema činjenica da se ekipa previše oslanja na <b>Lionela Mesija</b> koji jednostavno ne uspeva da izvuče Barselonu iz svake situacije, onda je rame uz rame loš plan rada na transfer pijaci i nedostatak prave ideje kako što bezboljnije izvršiti smenu generacija. Barselona se poslednjih godina nekoliko puta strašno opekla posle astronomskih kupovina koje su se pokazale kao nedovoljno dobro. <b>Filipe Kutinjo</b> je samo jedan primer, <b>Usman Dembele</b> i dalje hoda na ivici provalije, a za njih dvojicu Barselona je platila preko 300.000.000 evra od momenta kada je <b>Nejmar </b>prešao u PSŽ za rekordnih 222.000.000 evra. Problemi sa odbranom, a pogotovo sa trošenjem previše novca za štopere od kojih se još traži kvalitet da naslede <b>Đerara Pikea </b>i <b>Karlesa Pujola</b> su priča za sebe. </p>
      <p>Suštinski, Barselona je povukla suviše pogrešnih poteza poslednjih godina i sada se oslikavaju rezultati takvog poslovanja. Zbog toga se u Barseloni intenzivno radi na tome da se višegodišnji kiksevi obrišu i naprave pametni potezi u kontinuitetu... U potrazi za adekvatnim kreativcima Barselonini skauti često su se zaustavljali kod imena <b>Kaija Haverca</b>. </p>
      <p>Nemački reprezentativac dugo je u Barsinom skauting sistemu, ali dosad su se uvek pronalazili razlozi zašto bi se njegovo ime izbegavalo kada dođe vreme kupovine u letnjem ili zimskom prelaznom roku.</p>
      <p>Barselonini emisari, otkrivaju to katalonski mediji, <b>Haverca</b> prate na svakoj utakmici u poslednje dve godine! Toliko ozbiljno se pristupilo analizi igrača koji bi mogao da bude novi veliki zalog na fudbalskom tržištu. Sve je počelo još u decembru 2017. godine, kada je prepoznat njegov talenat, a pre svega osećaj za golove, dribling i asistenciju što je potvrdilo njegovu dobru viziju igre. Teoretski, <b>Haverc</b> je igrač koji bi se savršeno uklopio u Barselonin sistem, jer nesebičan fudbaler sposoban da izdrži veliki pritisak rivala i otvori igru u tranziciji.</p>
      <p>Naravno, skauti su bili prisutni i na stadionu Bajera gde je Leverkuzen razbio madridski Atletiko s 2:1, a <b>Kai Haverc</b> imao je jednu od vodećih uloga. Ugledajući se na primer <b>Frenkija de Jonga</b>, Barselonina transfer politika mogla bi da doživi veliki zaokret i konačno ponovo bude u rangu klupskog renomea. Da povrati izgubljeni identitet pametne kupovine i dovođenja igrača koji zaista mogu da naprave razliku. To je, uostalom, ono što Barseloni sada nedostaje.</p>
      <p>Prema informacijama iz Katalonije, <b>Haverc</b> je ostvario drastičan napredak u igri u odnosu na pre dve godine. Osim čistih tehničkih kvaliteta, <b>Haverc</b> je dosta poradio na tome da podjednako dobro pokrije levi i desni bok veznog reda. Uz izražene napadačke kvalitete sada više pažnje posvećuje odbrani i vršenju pritiska na protivničke veziste kako bi usporio razvoj akcija. To se u Kataoniji ozbiljno ceni.</p>
      <p>Navodno, deo klupske uprave veruje da je naredno leto pravo vreme da se krene u potpunu ofanzivu na <b>Haverca</b>, a čak postoje i priče da je s njim uspostavljen neformalni kontakt i da mu je u lice saopšteno da ga žele na stadionu Kamp Nou sledećeg leta.</p>
      <p>Ostaje samo da se razjasni pitanje njegove cene. U Bajeru su svesni da na <b>Havercove</b> igre motre ljudi iz Bajerna, Liverpula i Mančester junajteda, pa samim tim vrednost njihovog bisera raste. Trenutno je cena postavljena na 100.000.000 evra, ali niko ne može da garantuje da se to neće promeniti uskoro.</p>
      <p>Ako <b>Haverc</b> bude nastavio da podiže ritam i gradi igre na temelju prošle sezone, Barseona neće imati drugi izbor nego da opet probije barijeru i upiše još jedan transfer s devet cifara...</p>
      <p><b>Foto</b>: <i>Shutterstock</i></p>
      <figure>
        <img src="https://mozzartsport.com/upload/CKEditor/07.11.2019/Akcija-Milion-razloga-za-gol---Dejan-Stankovic%CC%81-za-fondaciju-Zajedno-za-z%CC%8Civot.jpg"/>
      </figure>
      <p> </p>
    </article>
  </body>
</html>