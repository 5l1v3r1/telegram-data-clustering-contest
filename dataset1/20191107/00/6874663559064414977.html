<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773317,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="בנו של קובי טרייביטש מבקש לערער על דחיית תביעת החוב שהגיש נגד אביו"/>
    <meta property="og:description" content="טל טרייביטש תבע ב-2018 מהמנהל המיוחד של נכסי אביו 450 אלף שקל - סכום שלטענתו הלווה לו. ואולם עקב היעדר הסכם כתוב ביניהם - התביעה נדחתה; כעת מבקש טל לערער על ההחלטה, אך מאחר שהמועד להגשת ערעור חלף, הוא מבקש ארכה"/>
  </head>
  <body>
    <article>
      <h1>בנו של קובי טרייביטש מבקש לערער על דחיית תביעת החוב שהגיש נגד אביו</h1>
      <h2>טל טרייביטש תבע ב-2018 מהמנהל המיוחד של נכסי אביו 450 אלף שקל - סכום שלטענתו הלווה לו. ואולם עקב היעדר הסכם כתוב ביניהם - התביעה נדחתה; כעת מבקש טל לערער על ההחלטה, אך מאחר שהמועד להגשת ערעור חלף, הוא מבקש ארכה</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">אורנה יפת</a></address>
      <p>טל טריביטש מבקש להגיש ערעור על הכרעת הנאמן שמונה לאביו קובי טרייביטש, עו"ד אופיר פדר, בשל דחיית תביעת החוב שאותה הגיש נגד אביו. טרייביטש הבן הגיש תביעת חוב נגד אביו אשר נקלע להליכי פשיטת רגל, על סך 450 אלף שקל.</p>
      <p>הנאמן לנכסיו של טרייביטש, עו"ד אופיר פדר, דחה את תביעת החוב של טל טרייביטש בשל העדר מסמכים שתומכים בתביעה. על כך מבקש הבן לערער ולקבוע כי שיקול הדעת של הנאמן היה מוטעה. אלא שהמועד להגשת הערעור חלף לפני כחודש ימים, והיום הגיש הבן בקשה לבית המשפט להאריך לו את המועד להגשת הערעור.</p>
      <p>בפברואר 2018 פנה קובי טרייביטש, מי שהקים את רשת טיב טעם ואת שוק אלנבי רוטשילד, לבית המשפט וביקש להכריז עליו כפושט רגל. בבקשתו ציין טרייביטש, כי צבר חובות של למעלה מ-19 מיליון שקל, ל-18 נושים שונים. במרץ 2018 ניתן צו כינוס לנכסיו וביוני 2018 הגיש בנו החייל תביעת חוב למנהל המיוחד במסגרתה תבע 450 אלף שקל, סכום שלטענתו הוציא מחסכונותיו והלווה לאביו, בכוונה שבבוא היום ישיב לו את ההלוואה.</p>
      <p>באפריל 2019 פנתה מזכירתו של עו"ד פדר לטל טרייביטש במייל ושאלה האם נערך הסכם בכתב בינו לבין אביו בקשר לאותה הלוואה ונענתה שלא נחתם הסכם כזה. לאור היעדר הסכם כתוב, ביולי 2019 דחה המנהל המיוחד את בקשתו של טל טרייביטש והודיע על החלטתו במייל שנשלח לטרייביטש הבן.</p>
      <figure>
        <img src="https://images1.calcalist.co.il/PicServer3/2018/06/03/821962/CAL0197788_l.jpg"/>
        <figcaption>קובי טרייביטש</figcaption>
      </figure>
      <p>כעת, טוען הבן כי לא ראה את המייל ומבקש לתת לו הארכה להגשת ערעור על החלטת המנהל המיוחד לנכסי אביו. בפנייה שהגישו היום לבית המשפט המחוזי בתל אביב טוענים באי כוחו של טל טרייביטש, עו"ד איתן ארז ויואב רז, כי טל הוא חייל ביחידת מחשבים מסווגת בצה"ל ולא היה מיוצג על ידי עורך דין מטעמו במסגרת הליך תביעת החוב, לא הבין ולא שם לב למנין הימים להגשת הערעור.</p>
      <p>בפנייה לבימה"ש נטען כי בנו של טרייביטש "לא שם לב לסד הזמנים להגשת ערעור על החלטתו של המנהל המיוחד אשר חלף ביום ה-3.10.19 וזאת בין היתר לאור לחץ שהיה שרוי בו בחודשים יולי-אוקטובר 2019 ביחידה בה הוא משרת, עת מונה לתפקיד בכיר. כמו כן, יש ליתן את הדעת לכך שחודש ספטמבר כלל בתוכו את תקופת חגי תשרי".</p>
      <p>"רק כעת שם לב המבקש למנין הימים לערעור על ההחלטה בתביעת החוב ופנה למשרד הח"מ (משרד עו"ד איתן ארז ושות' – א"י) לצורך ייצוגו בעניין", מציינים עורכי הדין של טרייביטש. עוד הם טוענים כי בשל העובדה שלא חלה כל התפתחות בהליך הכינוס של קובי טרייביטש ו"שטרם נבדקו והוכרעו כלל תביעות החוב – אזי מבוקש אפוא להתיר את הארכת המועד". לדבריהם, האיחור בהגשת הערעור לא נבע ממחדל אלא מהעובדה שמדובר בחייל שאינו בקיא בהליכים מהסוג הזה ולא היה מיוצג על ידי עורך דין.</p>
      <p>"אין ספק כי באיזון האינטרסים שבין המבקש ליתר הנושים, עולה זכותו של המבקש... חובו של החייב למבקש לא יכול להיות שנוי במחלוקת עת הוצג למנהל המיוחד אישור על ביצוע העברה בנקאית ועל כך שקביעתו של המנהל המיוחד בהחלטתו לכך שלא התמלאה דרישת הכתב הינה שגויה ומנוגדת לדין. מכאן כי ליתר הנושים או החייב לא יגרם כל נזק כתוצאה מהארכת המועד", טוענים עורכי הדין.</p>
      <p>עו"ד ארז, בא כוחו של טרייביטש, סירב להתייחס לדברים.</p>
    </article>
  </body>
</html>