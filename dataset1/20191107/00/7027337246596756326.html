<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697192/%D8%A7%DB%8C%D8%AF%D9%87%E2%80%8C%D9%87%D8%A7%DB%8C-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%A8%D8%B1%D8%A7%DB%8C-%D9%BE%D9%88%D8%B4%D8%B4-%DA%A9%D9%85%D8%A8%D9%88%D8%AF%D9%87%D8%A7%DB%8C-%D8%A7%D8%B3%D8%AA%D9%82%D9%84%D8%A7%D9%84"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="ایده‌های استراماچونی برای پوشش کمبودهای استقلال"/>
    <meta property="og:description" content="علی کریمی در تبریز بازیکن تأثیرگذار استقلال شد. در روزی که شیخ دیاباته هت‌تریک کرد، بدیهی بود که علی کریمی ستاره لقب نگیرد اما او نقشی بزرگ در بازی با تراکتور داشت و نشان داد که می‌تواند برای استقلال چه آثار بیشتری داشته باشد."/>
  </head>
  <body>
    <article>
      <h1>ایده‌های استراماچونی برای پوشش کمبودهای استقلال</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <p>
        <b>علی کریمی در تبریز بازیکن تأثیرگذار استقلال شد. در روزی که شیخ دیاباته هت‌تریک کرد، بدیهی بود که علی کریمی ستاره لقب نگیرد اما او نقشی بزرگ در بازی با تراکتور داشت و نشان داد که می‌تواند برای استقلال چه آثار بیشتری داشته باشد.</b>
      </p>
      <figure>
        <img src="https://cdn.asriran.com/files/fa/news/1398/8/16/1034361_981.jpg"/>
      </figure>
      <p>استقلال با وجود اینکه تیم کاملی در اختیار ندارد ولی با تفکرات سرمربی ایتالیایی توانسته نقاط ضعفش را پوشش دهد.</p>
      <p>به گزارش ایلنا،‌ اگر کمی به عقب برگردیم، چشم تماشاگران استقلال به بازی چشم‌نواز بازیکنانی مثل مجتبی جباری یا فابیو جانواریو در خط میانی عادت داشت. جباری یک پلی‌میکر واقعی در فوتبال ایران بود، بازیکنی برای بازی، نه فقط برای نمایش. او در موفقیت‌های دوره خودش نه به اندازه یک بازیکن، بلکه به اندازه یک فکر در آن دوران نقش داشت. جانواریو هم بلد بود، چیزهایی که همه هافبک‌ها بلد نیستند، ساختن نوعی از بازی به خواست مربی و با سلیقه‌ و ایده‌های یک مجری خوشفکر در زمین.</p>
      <p>حالا اما این فقط استقلال نیست که گرفتار پیدا کردن یک پلی‌میکر است. فوتبال ایران در یافتن چنین بازیکنانی همیشه موفق نیست و گهگاه یک هافبک پیدا می‌شود و فکرش را وارد بازی می‌کند. استقلال در این فصل سعی کرد از داریوش شجاعیان پلی‌میکر بسازد، بازیکنی که هرگز مشخصات یک پلی‌میکر را نداشت اما خیلی زود نشان داد که سعی می‌کند این گره را در استقلال باز کند. مصدومیت اما برای استراماچونی که نقش مهمی را به شجاعیان داده بود، گران تمام شد. استراماچونی حالا باید یک تصمیم تازه می‌گرفت، تصمیمی که اتخاذش آسان نبود.</p>
      <p>استراماچونی اما در این مورد نیز تبحری را نشان داد که در موارد دیگر نیز نشان داده است. او از بازیکنان چیزی را می‌سازد که به آن نیاز دارد. استراماچونی در خط میانی‌اش اگرچه یک پلی‌میکر ندارد اما به محض از دست دادن داریوش شجاعیان خود را از چنین خواسته‌ای بی‌نیاز کرد. او در تبریز و مقابل تراکتورسازی نشان داد که تیمش را ممکن است هر بار به نوعی بچرخاند و بازی را به نوعی به گردش درآورد که نیازهایش آن چیزی نباشند که پیش‌تر تصور می‌کردید. استراماچونی در تبریز فوتبالی را نمایش داد که مبتنی بر کارآیی‌های دیگری بود.</p>
      <p>علی کریمی در تبریز بازیکن تأثیرگذار استقلال شد. در روزی که شیخ دیاباته هت‌تریک کرد، بدیهی بود که علی کریمی ستاره لقب نگیرد اما او نقشی بزرگ در بازی با تراکتور داشت و نشان داد که می‌تواند برای استقلال چه آثار بیشتری داشته باشد. آن چهره خونسرد علی کریمی گاهی باعث می‌شود از یاد ببریم که او چقدر می‌تواند هافبک جذابی باشد و فقط یک هافبک دفاعی نیست، بلکه می‌تواند اختیارات دیگری را نیز در بازی داشته باشد. علی کریمی، فرشید اسماعیلی و دیگران در خط میانی استقلال می‌توانند برای استراماچونی نقش‌های متفاوتی بازی کنند اما این پروژه فنی جذاب استراماچونی است که بتواند از خط میانی استقلال بازی دلخواهش را بگیرد.</p>
      <p>استقلال البته همچنان بیشتر از آنکه مهاجم جدید بخواهد، شاید نیاز به تقویت در خط میانی دارد. آسان نیست که با این تعداد هافبک یک فصل را بگذرانید. استراماچونی که پیش‌تر به خرید یک مهاجم مکمل جدید اصرار داشت، شاید با بازی‌های اخیر مهدی قائدی کنار شیخ دیاباته و به دلیل مصدومیت شجاعیان تغییر عقیده داده باشد و خرید یک هافبک را اولویت خود بداند.</p>
      <p>استراماچونی اما فارغ از احتمال خرید جدید، به فکر بازسازی تیمش است و تغییر دادن بازیکنان و تعمیر بازی هافبک‌ها. او شاید با تعمیر بازی هافبک‌هایش استقلال را هفته به هفته تیم خوشفکرتری جلوه دهد.</p>
    </article>
  </body>
</html>