<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740339"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T00:30:00+00:00"/>
    <meta property="og:title" content="เขตอภัยทาน"/>
    <meta property="og:description" content="ความพยายามของนานาชาติ ในการก่อตั้งเขตคุ้มครองสัตว์ทะเลขนาดมหึมา ในคาบสมุทรแอนตาร์กติกา รอบขั้วโลกใต้ เพื่อต่อต้านการเปลี่ยนแปลงของสภาพภูมิอากาศโลก และปกป้องระบบนิเวศมหาสมุทรที่เปราะบาง ประสบความล้มเหลวอีก เป็นปีที่ 8 ติดต่อกัน"/>
  </head>
  <body>
    <article>
      <h1>เขตอภัยทาน</h1>
      <address>
        <time datetime="2019-11-07T00:30:00+00:00">07 Nov 2019, 00:30</time>
      </address>
      <p>
        <b>ความพยายามของนานาชาติ ในการก่อตั้งเขตคุ้มครองสัตว์ทะเลขนาดมหึมา ในคาบสมุทรแอนตาร์กติกา รอบขั้วโลกใต้ เพื่อต่อต้านการเปลี่ยนแปลงของสภาพภูมิอากาศโลก และปกป้องระบบนิเวศมหาสมุทรที่เปราะบาง ประสบความล้มเหลวอีก เป็นปีที่ 8 ติดต่อกัน</b>
      </p>
      <p>         <br/>    ความพยายามของนานาชาติ ในการก่อตั้งเขตคุ้มครองสัตว์ทะเลขนาดมหึมา ในคาบสมุทรแอนตาร์กติกา รอบขั้วโลกใต้ เพื่อต่อต้านการเปลี่ยนแปลงของสภาพภูมิอากาศโลก และปกป้องระบบนิเวศมหาสมุทรที่เปราะบาง ประสบความล้มเหลวอีก เป็นปีที่ 8 ติดต่อกัน<br/>        <br/>    จากรายงานของสำนักข่าวเอเอฟพี การคัดค้านของจีนและรัสเซีย ทำให้ข้อเสนอก่อตั้งเขตคุ้มครองทางทะเลตกไป ในการประชุมประจำปีครั้งล่าสุดของ คณะกรรมการอนุรักษ์ทรัพยากรมีชีวิตในทะเลแอนตาร์กติกา หรือ ซีซีเอเอ็มแอลอาร์ (Commission for the Conservation of Antarctic Marine Living Resources : CCAMLR) องค์กรสมาชิก 25 ประเทศ บวกกับสหภาพยุโรป หรืออียู (อีก 28 ประเทศ)<br/>         <br/>    ปักกิ่งกับมอสโกเป็นหัวหอกต่อต้าน แผนการก่อตั้งเขตคุ้มครองฯ นับตั้งแต่เริ่มมีการเสนอแนวคิด โดยออสเตรเลีย ฝรั่งเศส และอียู เมื่อปี พ.ศ. 2553 ก่อนจะลดแรงต้านลงในปี 2560 เพื่อหาแนวร่วมสนับสนุน<br/>        <br/>      การประชุมครั้งล่าสุด ที่เมืองโฮบาร์ต รัฐแทสเมเนีย ทางภาคใต้ของออสเตรเลีย ซึ่งมีขึ้นระหว่างวันที่  21 ต.ค.-1 พ.ย. ที่ประชุมได้มีการพิจารณาข้อเสนอก่อตั้งอุทยานอนุรักษ์ ใน 3 พื้นที่สำคัญของแอนตาร์กติกา ครอบคลุมพื้นที่รวมกันประมาณ 3 ล้านตารางกิโลเมตร<br/>       <br/>       3 พื้นที่ดังกล่าวเป็นถิ่นอยู่อาศัยของ เพนกวิน แมวน้ำ ปลาหิมะ วาฬ และเคย (krill) จำนวนมหาศาล ซึ่งเป็นอาหารหลักของสัตว์ทะเลหลายชนิด<br/>         <br/>      พื้นที่คุ้มครองทางทะเล หรือ เอ็มพีเอ (Marine Protected Areas : MPA) ที่มีการนำเสนอต่อที่ประชุมหลายชุด จะช่วยปกป้องชีวิตสัตว์ในทะเล และเปิดทางอพยพที่สำคัญอย่างยิ่ง ระหว่าง 3 พื้นที่ สำหรับการผสมพันธุ์ และการหาอาหาร<br/>         <br/>     แถลงการณ์ของ CCAMLR หลังเสร็จสิ้นการประชุม กล่าวว่า แม้ข้อเสนอก่อตั้งอุทยานทางทะเล 3 แห่ง จะได้รับการถกอภิปรายจำนวนมาก แต่สุดท้ายล้มเหลว เนื่องจากไม่ได้รับเสียงสนับสนุนเป็นเอกฉันท์ จากทุกชาติสมาชิก ข้อเสนอจะถูกหยิบยกขึ้นมาพิจารณาอีกครั้ง ในการประชุมปีหน้า<br/>         <br/>   แหล่งข่าววงในที่ประชุมที่โฮบาร์ต เผยว่า จีนและรัสเซียยังคงร่วมกันคัดค้านการก่อตั้งอุทยานฯ เนื่องจากความวิตกเกี่ยวกับการปฏิบัติตามข้อกำหนด และสิทธิในการทำประมง<br/>       <br/>     ฝ่ายสนับสนุนข้อเสนอก่อตั้งอุทยานฯ แสดงความหวังว่า ข้อมูลใหม่ที่แสดงให้เห็นชัดเจน เกี่ยวกับผลกระทบในทางลบของภาวะโลกร้อน ต่อระบบนิเวศที่เปราะบาง ท้ายที่สุดอาจโน้มน้าวฝ่ายคัดค้าน ให้หันมาสนับสนุนการก่อตั้ง<br/>         <br/>    น.ส.แอนเดรีย คาวานักห์ ผู้อำนวยการกลุ่มเอ็นจีโอ The Pew Charitable Trusts ประจำแอนตาร์กติกและมหาสมุทรใต้ กล่าวว่า การสูญเสียความหลากหลายทางชีวภาพ และภัยคุกคามจากภาวะโลกร้อน กำลังขยายตัว เป็นเรื่องน่าเศร้าที่ CCAMLR ไม่สามารถปกป้องแอนตาร์กติกาตะวันออกได้ เป็นปีที่ 8 ติดต่อกัน<br/>       <br/>      รายงานความล้มเหลวในการผสมพันธุ์จำนวนมาก ในอาณาจักรเพนกวินอเดลี การสูญเสียถิ่นอยู่อาศัยในภูมิภาค และอุณหภูมิในมหาสมุทรใต้อบอุ่นที่สุดเท่าที่เคยมีการตรวจวัด ล้วนแต่เป็นสัญญาณให้ต้องลงมือแก้ไขปัญหาโดยรีบด่วน<br/>       <br/>      ส่วน แดร์เรน คินด์ลีย์ไซด์ ซีอีโอชมรมอนุรักษ์ทะเลออสเตรเลีย กล่าวเตือนว่า เวลากำลังเหลือน้อยลงทุกที ในปี พ.ศ. 2545 กลุ่มประเทศแอนตาร์กติกตกลงก่อตั้งเครือข่ายอุทยานทางทะเล แต่ 17 ปีต่อมามีเพียง 5% ของมหาสมุทรใต้ ที่ได้รับการคุ้มครอง<br/>      <br/>       การประชุมสุดยอด CCAMLR ซึ่งจัดขึ้นทุกปี ที่เมืองโฮบาร์ต ในปี 2559 สามารถก่อตั้งอุทยานฯ ขนาดมหึมา ด้วยการสนับสนุนจากสหรัฐและนิวซีแลนด์ ครอบ คลุมน่านน้ำรอบทะเลรอสส์ (Ross Sea) รวมพื้นที่เท่ากับสหราชอาณาจักร เยอรมนีและฝรั่งเศส รวมกัน<br/>       <br/>     ข้อเสนอล่าสุดจะเป็นการก่อตั้งอุทยานฯ เพิ่มเติมอีก 3 แห่ง คือ แอนตาร์กติกาตะวันออก, ทะเลเวดเดลล์ และคาบสมุทรแอนตาร์กติกาตะวันตก.<br/><br/>............................................<br/>เลนซ์ซูม<br/> </p>
    </article>
  </body>
</html>