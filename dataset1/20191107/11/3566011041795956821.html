<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545363.html/%D9%86%D9%85%D8%B1%D9%87-%D8%AF%D9%88%D9%84%D8%AA-%D9%88-%D9%85%D8%AC%D9%84%D8%B3-%D8%AF%D8%B1--%D8%AD%D9%85%D8%A7%DB%8C%D8%AA-%D8%A7%D8%B2-%D8%B9%D8%B4%D8%A7%DB%8C%D8%B1--%D9%85%D8%B1%D8%AF%D9%88%D8%AF-%D8%A7%D8%B3%D8%AA---%D9%82%D8%A8%D9%88%D9%84-%D9%86%D8%AF%D8%A7%D8%B1%D9%85-%DA%A9%D9%87-%D9%85%D8%AC%D9%84%D8%B3-%D8%AF%D9%87%D9%85-%D9%86%D8%A7%DA%A9%D8%A7%D8%B1%D8%A2%D9%85%D8%AF%D8%AA%D8%B1%DB%8C%D9%86-%D9%85%D8%AC%D9%84%D8%B3-%D8%AA%D8%A7%D8%B1%DB%8C%D8%AE-%D8%A7%DB%8C%D8%B1%D8%A7%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T11:02:00+00:00"/>
    <meta property="og:title" content="نمره دولت و مجلس در «حمایت از عشایر» مردود است!/ قبول ندارم که مجلس دهم ناکارآمدترین مجلس تاریخ ایران است"/>
    <meta property="og:description" content="نماینده مردم شیراز در مجلس گفت: اگر بخواهیم به دولت و مجلس برای حمایت از عشایر نمره‌ای بدهیم، این نمره بیش‌تر از 10 نخواهد بود و مردود است."/>
  </head>
  <body>
    <article>
      <h1>نمره دولت و مجلس در «حمایت از عشایر» مردود است!/ قبول ندارم که مجلس دهم ناکارآمدترین مجلس تاریخ ایران است</h1>
      <h2>نماینده مردم شیراز در مجلس:</h2>
      <address>
        <time datetime="2019-11-07T11:02:00+00:00">07 Nov 2019, 11:02</time>
      </address>
      <p>نماینده مردم شیراز در مجلس گفت: اگر بخواهیم به دولت و مجلس برای حمایت از عشایر نمره‌ای بدهیم، این نمره بیش‌تر از 10 نخواهد بود و مردود است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علی اکبری، نماینده مردم شیراز و عضو کمیسیون کشاورزی، آب، منابع طبیعی و محیط زیست مجلس شورای اسلامی در گفتگو با خبرنگار <a href="http://meraatnews.com/">مرآت</a> با بیان این که قدر مطلق جمعیت عشایر کشور در 40 سال گذشته تغییر چندانی نداشته اما بیم کاسته‌شدن از جمعیت این قشر وجود دارد اظهار داشت: در حال حاضر جمعیت عشایری در کشور به حدود یک‌ونیم میلیون‌نفر می‌رسد که دامدار هستند و در مناطق مختلف جابجا می‌شوند.</p>
      <p>اکبری با اعلام این مطلب که قلمرو عشایر حدود 70 درصد از حوضه‌های آبخیز را دربرمی‌گیرد گفت: آخرین آمارها نشان می‌دهد که 24 تا 25 میلیون رأس دام ثابت در اختیار عشایر کشور است که یک سرمایه بزرگ و ذخیره ژنتیکی ارزشمند است.</p>
      <p>وی با تأکید بر این که اتکای عشایر به دام مستلزم آن است که 75 درصد از دام‌های هر خانوار زایش داشته باشد گفت: از این 75 درصد، 15 درصد اتلافِ ناشی از مرگ دام، سرقت، مفقود شدن یا مصرف آن وجود دارد.</p>
      <p>عضو کمیسیون کشاورزی، آب، منابع طبیعی و محیط‌زیست مجلس شورای اسلامی با بیان این که رصد بازارها نشان می‌دهد که بخشی از اقتصاد مناطق عشایرپذیر در گرو حرکت این قشر است گفت: از این منظر، عشایر به لحاظ اقتصادی نیز ظرفیت مطلوبی دارند.</p>
      <p>اکبری، عشایر را از جمله پاسداران مرزها توصیف کرد و گفت: متأسفانه متناسب با تأثیرات فرهنگی و اقتصادی این قشر به عشایر توجه نشده است و این روزها اگر بنا باشد اعتباری حذف شود، از اعتبارات مناطق عشایری کم می‌کنند!</p>
      <p>
        <b>قلمرو عشایر به تصرف درآمده است</b>
      </p>
      <p>وی با تصریح بر این که غالب قلمرو عشایر در مراتع توسط مراکز شهری و دیگر نهادها به عمد یا سهو تصرف درآمده است گفت: این امر سبب شده که مسیر حرکت عشایر به کوهپایه‌ها و ارتفاعات محدود شود؛ این در حالی است که در اروپا گاه بزرگ‌راه‌ها را برای حرکت راحت‌ترِ اقشار مشابه، مسدود می‌کنند و گردشگرانی را از سراسر دنیا فرامی‌خوانند تا با فرهنگ و تولیدات این قشر آشنا شوند.</p>
      <p>عضو کمیسیون کشاورزی، آب، منابع طبیعی و محیط‌زیست ادامه داد: اگر بخواهیم به دولت و مجلس برای حمایت از عشایر نمره‌ای بدهیم، این نمره بیش‌تر از 10 نخواهد بود.</p>
      <p>نماینده مردم شیراز در ادامه در پاسخ به پرسشی در خصوص محتوای کتب درسی گفت: آموزش و پرورش گرفتار یک چرخه باطل شده است؛ در حوزه آموزش عالی نیز می‌بینیم افراد فارغ‌التحصیل، فاقد مهارت هستند و این اشکال بزرگی است.</p>
      <p>
        <b>اصلاح سیستم آموزشی باید از مهدکودک‌ها آغاز شود</b>
      </p>
      <p>اکبری با تأکید بر این که اصلاح این وضعیت باید از مهدکودک‌ها و مدارس ابتدایی آغاز شود گفت: بسترهای یکسانی برای رشد در سیستم آموزش و پرورش وجود ندارد؛ بخشی از این اشکال به محتوا و بخشی به روش‌ها مربوط می‌شود.</p>
      <p>وی با تصریح بر این که در سیستم فعلی هرکس پول دارد، بهتر می‌تواند تحصیل کند، ابراز امیدواری کرد با برنامه‌ریزی‌هایی که صورت می‌گیرد در میان‌مدت این اشکالات رفع شود.</p>
      <p>نماینده مردم شیراز در مجلس شورای اسلامی در پاسخ به پرسش دیگری درباره ناکارآمد دانستن مجلس دهم گفت: من اصلا با این موضوع موافق نیستم؛ مجلس وظیفه دارد که قانون وضع کند و بر اجرای آن نظارت کند؛ من به جای مجلس، صداوسیما و رسانه‌ها را ناکارآمد می‌دانم.</p>
      <p>اکبری با تأکید بر این که منتقدان باید مصادیق ناکارآمدی را روشن بیان کنند گفت: بیان ناکارآمدی مجلس، عمدتا ناشی از القائات فضای مجازی است.</p>
      <p>انتهای پیام/</p>
      <p> </p>
    </article>
  </body>
</html>