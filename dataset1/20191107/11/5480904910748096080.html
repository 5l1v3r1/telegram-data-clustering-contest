<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/mf-zhorsilo-odhad-rustu-ekonomiky-v-pristim-roce-na-dve-procenta/1818111?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T11:03:00+00:00"/>
    <meta property="og:title" content="MF zhoršilo odhad růstu ekonomiky v příštím roce na dvě procenta"/>
    <meta property="og:description" content="Praha - Ministerstvo financí v nové prognóze zhoršilo odhad růstu ekonomiky v příštím roce na dvě procenta. Letos počítá s růstem o 2,5 procenta. V tiskové zprávě o tom dnes informovalo MF. V červencové prognóze úřad počítal letos s růstem o 2,5 procenta a příští rok o 2,3 procenta, následně v srpnu MF odhad upravilo na 2,4 procenta letos a 2,2 procenta příští rok. MF očekává letos přebytek veřejných financí 0,3 procenta HDP. V roce 2021 se veřejné finance dostanou do schodku, vyplývá z fiskálního výhledu."/>
  </head>
  <body>
    <article>
      <h1>MF zhoršilo odhad růstu ekonomiky v příštím roce na dvě procenta</h1>
      <address><time datetime="2019-11-07T11:03:00+00:00">07 Nov 2019, 11:03</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ministerstvo financí v nové prognóze zhoršilo odhad růstu ekonomiky v příštím roce na dvě procenta. Letos počítá s růstem o 2,5 procenta. V tiskové zprávě o tom dnes informovalo MF. V červencové prognóze úřad počítal letos s růstem o 2,5 procenta a příští rok o 2,3 procenta, následně v <a href="https://bit.ly/2Hqgz4z">srpnu</a> MF odhad upravilo na 2,4 procenta letos a 2,2 procenta příští rok. MF očekává letos přebytek veřejných financí 0,3 procenta HDP. V roce 2021 se veřejné finance dostanou do schodku, vyplývá z fiskálního výhledu.</p>
      <p>Zhoršení odhadu pro příští rok souvisí podle prognózy s rizikem ohledně ekonomického vývoje v zahraničí. Letos i příští rok by přitom měl být ekonomický růst podle MF tažen výdaji domácností na spotřebu podpořených rychlým růstem mezd.</p>
      <p>Hlavní riziko vývoje v zahraničí představují nadále odchod Velké Británie z EU, nicméně MF neočekává brexit bez dohody. Dalším rizikem je podle MF nárůst protekcionismu, výraznější zpomalení ekonomického růstu v Německu nebo Číně nebo možná eskalace problémů italského bankovního sektoru. V případě domácího vývoje vidí úřad rizika v napjatém trhu práce, růstu cen nemovitostí a strukturálních změnách v automobilovém průmyslu souvisejících s přijatými emisními normami.</p>
      <p>Naopak rychlejší růst ekonomiky proti odhadům by mohl ve střednědobém horizontu způsobit plánovaný nákup armádní techniky za 80 miliard korun, který by podle MF ovlivnil růst investic.</p>
      <p>Odhad inflace MF v nové prognóze zvýšilo. Inflaci letos nově čeká 2,8 procenta a příští rok 2,6 procenta. V červencové prognóze počítalo letos s inflací 2,5 procenta a příští rok 2,2 procenta. V srpnové aktualizaci pak úřad odhad inflace zvýšil na 2,7 procenta letos a 2,4 procenta příští rok. Loni spotřebitelské ceny stouply o 2,1 procenta.</p>
      <p>Odhad vývoje kurzu koruny ministerstvo v nové prognóze pro letošek i příští rok mírně zhoršilo. Nově tak očekává letos průměrný kurz 25,70 Kč/EUR a příští rok posílení na 25,50 Kč/EUR.</p>
      <p>Česká národní banka v srpnové prognóze letos očekává růst české ekonomiky o 2,6 procenta a příští rok o 2,9 procenta. Nové odhady vývoje ekonomiky zveřejní ČNB dnes odpoledne. </p>
      <p><b>Odhady ministerstva financí (v závorce uvedeny odhady z červencové predikce):</b> </p>
      <ul>
        <li>| 2018 | odhad 2019 | odhad 2020</li>
        <li>HDP | 3 | 2,5 (2,5) | 2,0 (2,3)</li>
        <li>Průměrná míra inflace | 2,1 | 2,8 (2,5) | 2,6 (2,2)</li>
        <li>Nezaměstnanost (VŠPS) | 2,2 | 2,0 (2,2) | 2,2 (2,3)</li>
      </ul>
      <p>
        <i>Zdroj: MF</i>
      </p>
      <h3>MF: Veřejné finance se v roce 2021 dostanou do schodku</h3>
      <p>Ministerstvo financí očekává, že letos veřejné finance skončí v přebytku 0,3 procenta hrubého domácího produktu (HDP). Přebytek by se měl v poměru k HDP dále snížit a v roce 2021 se veřejné finance dostanou do schodku. Vyplývá to z dnes zveřejněného Fiskálního výhledu České republiky. Loni veřejné finance skončily v přebytku 1,1 procenta HDP, což byla šestá nejlepší hodnota v EU. Unie požaduje, aby schodek veřejných financí byl pod třemi procenty HDP.</p>
      <p>"Jednou z příčin tohoto vývoje je postupné ochlazování ekonomické aktivity spojené s vlivem vnějšího prostředí," uvádí dokument.</p>
      <p>Hlavní ekonom investiční skupiny Natland Petr Bartoň upozornil, že zpráva sice mluví o přebytkovém hospodaření, ale až po započítání hospodaření samospráv a zdravotních pojišťoven. "V konjunktuře, kterou stále zažíváme, má vykazovat přebytek samotný státní rozpočet, hlavně ze dvou důvodů. Aby snížil výdaje na dluhovou službu, až úrokové sazby opět vzrostou, a aby si mohl dovolit případné deficity, až se ekonomika skutečně ochladí," uvedl.</p>
      <p>Bartoň dále uvedl, že se navíc rok od roku zhoršuje struktura rozpočtu kvůli růstu podílu povinných výdajů. "Státní finance jsou na ochlazení připravené hůře, nikoli lépe. A tuto špatnou strukturu nezlepšuje ani daňový balíček," dodal.</p>
      <p>Celkový vládní dluh by se podle výhledu MF měl zlepšovat každý rok až do roku 2022. Z loňských 32,6 procenta HDP čeká úřad jeho pokles letos na 31,2 procenta a další pokles až do roku 2022 na 29,5 procenta. EU požaduje dluh pod 60 procenty HDP.</p>
      <p>Česká národní banka pro letošní rok očekává přebytek veřejných financí 0,5 procenta HDP. Pro příští rok čeká 0,4 procenta. Nové odhady zveřejní v pátek.</p>
      <p>Saldo veřejných financí se počítá z rozdílu příjmů a výdajů ministerstev a dalších státních úřadů, měst a obcí, vybraných příspěvkových organizací, státních i jiných mimorozpočtových fondů a firem, veřejných vysokých škol, veřejných výzkumných ústavů, zdravotních pojišťoven, asociací a svazů zdravotních pojišťoven a Centra mezistátních úhrad.</p>
      <p>
        <b>Hospodaření sektoru vládních institucí v procentech HDP:</b>
      </p>
      <ul>
        <li>| 2017 | 2018 | 2019 | 2020 | 2021 | 2022</li>
        <li>Saldo sektoru vládních institucí | 1,6 | 1,1 | 0,3 | 0,1 | - 0,1 | - 0,4</li>
        <li>Dluh sektoru vládních institucí | 34,7 | 32,6 | 31,2 | 30,6 | 30 | 29,5</li>
      </ul>
      <p>
        <i>Zdroj: MF</i>
      </p>
    </article>
  </body>
</html>