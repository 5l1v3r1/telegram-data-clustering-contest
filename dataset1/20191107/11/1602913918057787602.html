<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/cea-mai-puternica-economie-europeana-este-la-un-pas-de-recesiune-18551593"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-07T11:10:20+00:00"/>
    <meta property="og:title" content="Cea mai puternică economie europeană este la un pas de recesiune"/>
    <meta property="og:description" content="Producţia industrială germană a scăzut, în septembrie, peste aşteptări, indicând o slăbire contină a sectorului şi sugerând faptul că cea mai mare economie din Europa a intrat în recesiune în trimestrul al treilea, relatează Reuters."/>
  </head>
  <body>
    <article>
      <h1>Cea mai puternică economie europeană este la un pas de recesiune</h1>
      <address><time datetime="2019-11-07T11:10:20+00:00">07 Nov 2019, 11:10</time> by <a rel="author" href="https://www.zf.ro/autor/teona-tomoiaga" target="_blank">Teona Tomoiaga</a></address>
      <p>Producţia industrială germană a scăzut, în septembrie, peste aşteptări, indicând o slăbire contină a sectorului şi sugerând faptul că cea mai mare economie din Europa a intrat în recesiune în trimestrul al treilea, relatează Reuters.</p>
      <p>Producţia industrială a scăzut cu 0,6% pe lună, au arătat cifrele publicate de Ministerul german al Economiei, relatează sursa citată.</p>
      <p>„Acest număr nu este unul pozitiv. Declinul producţiei industriale din septembrie face ca o recesiune tehnică să fie aproape oficială acum”, a declarat Thomas Gitzel, economist la VP Bank, citat de Reuters.</p>
      <p>Datele de la Oficiul de Statistică au arătat că producţia industrială a scăzut cu 1,1% între iulie şi septembrie, marcând al cincilea trimestru consecutiv de contracţie.</p>
      <p>În timp ce sectorul construcţiilor a rămas stabil în trimestrul al treilea, scăderile pe scară largă au fost în producţia înregistrată la fabricile de produse chimice, produse metalice, echipamente electrice, utilaje şi autovehicule sau piese, potrivit datelor Ministerului Economiei al ţării.</p>
      <p>Producătorii dependenţi de exporturile din Germania sunt afectaţi de încetinirea economiei mondiale şi de incertitudinea comercială legată de războiul tarifar dintre Statele Unite şi China.</p>
      <p>Aceste datele au apărut la o zi după ce cifrele au arătat că sectorul comenzilor industriale a crescut mai mult decât estimat, în septembrie.</p>
      <p>Jens-Oliver Niklasch, economist la Landesbank Baden-Wuerttemberg, a avertizat că scăderile semnificative ale producţiei de bunuri intermediare şi de capital sugerează că recesiunea din sectorul industrial nu va fi depăşită curând.</p>
      <p>"Scăderea din septembrie a industriei ne face să credem că şi Produsul Intern Brut a scăzut uşor în trimestrul al treilea", a spus el, potrivit sursei precizate.</p>
      <p>Un sondaj efectuat luni a arătat că producătorii germani au rămas blocaţi în recesiune în octombrie, întrucât noile comenzi au scăzut pentru a 13-a lună consecutivă, iar fabricile au redus locurile de muncă în cel mai rapid ritm din ultimii10 ani.</p>
    </article>
  </body>
</html>