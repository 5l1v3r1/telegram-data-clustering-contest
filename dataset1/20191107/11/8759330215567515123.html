<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902778/anderlecht-heeft-laatste-lach-in-dossier-diagne-boomerang-in-gezicht-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-07T11:15:00+00:00"/>
    <meta property="og:title" content="Anderlecht heeft laatste lach in dossier Diagne: &quot;Boomerang in gezicht&quot;"/>
    <meta property="og:description" content="Bij Club Brugge zal de naam van Mbaye Diagne nog lang nazinderen. De Senegalees verpestte een stunt van"/>
  </head>
  <body>
    <article>
      <h1>Anderlecht heeft laatste lach in dossier Diagne: "Boomerang in gezicht"</h1>
      <address>
        <time datetime="2019-11-07T11:15:00+00:00">07 Nov 2019, 11:15</time>
      </address>
      <p>
        <b>Bij Club Brugge zal de naam van Mbaye Diagne nog lang nazinderen. De Senegalees verpestte een stunt van <i>Blauw-Zwart </i>tegen PSG met een penaltymisser. Pijnlijk, zeker omdat Club alles op alles heeft gezet om hem weg te houden bij Anderlecht. <i><a href="https://sporza.be/nl/2019/11/07/analyse-boudeweel-psg-club-brugge/">Sporza</a>-</i>commentator Tom Boudeweel denkt dat Anderlecht blij mag zijn dat het Diagne niet heeft gehaald.</b>
      </p>
      <p>"De sociale media zijn ontploft na het wansmakelijke penalty-debacle<i>.</i> Club Brugge wordt niet alleen sportief getroffen: punt kwijt, geld kwijt, geen stunt... Mbaye Diagne heeft met zijn actie het DNA van de club geraakt", aldus Boudeweel.</p>
      <p>Diagne past duidelijk niet bij Club. "Al jaren bouwt Club een stijl op, waarvoor het bepaalde types voetballers zoekt. Als er een hoekje aan is, proberen ze het af te veilen. Maar bij Diagne zijn er zoveel hoekjes. Al bij zijn voorstelling was duidelijk dat hij niet bij de clubcultuur past: zijn shirt moest worden herdrukt voor een naamswijziging (M. Diagne moest M. Jr. Diagne worden, de naam van zijn zoon, red). Zijn ego is te groot."</p>
      <p>Diagne lijkt niet meer dan een prestigetransfer. "Misschien moeten we eens kijken naar de mensen die hem hebben aangeworven. De grote prijs die betaald wordt voor een jaartje huur van Galatasaray, is een boomerang in het gezicht. Het spierballengerol in de concurrentie met Anderlecht is nu toch een bedenking waard."</p>
      <p>Philippe Clement wacht nu een heel moeilijke taak. "Ik ben benieuwd hoe Clement het nu zal oplossen. Na de wedstrijd hebben ze de rangen gesloten en er geen zaak van gemaakt. Ik was graag eens een vlieg in de kleedkamer geweest. Ik vrees dat dit een groot probleem zal worden voor Club."</p>
    </article>
  </body>
</html>