<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/07/kucher_narazi_ukraina_ne_mozhe_isnuvaty_bez_kredytiv_mvf_1685721"/>
    <meta property="og:site_name" content="ZIK.UA"/>
    <meta property="article:published_time" content="2019-11-07T11:45:00+00:00"/>
    <meta property="og:title" content="Кучер: Наразі Україна не може існувати без кредитів МВФ"/>
    <meta property="og:description" content="За останні десятиліття Україна конкретно підсіла на «голку» МВФ. Проте, якщо подивитися на економічну динаміку, то є передумови для того, щоб в певні моменти не використовувати коштів МВФ."/>
  </head>
  <body>
    <article>
      <h1>Кучер: Наразі Україна не може існувати без кредитів МВФ</h1>
      <address>
        <time datetime="2019-11-07T11:45:00+00:00">07 Nov 2019, 11:45</time>
      </address>
      <p>
        <b>За останні десятиліття Україна конкретно підсіла на «голку» МВФ. Проте, якщо подивитися на економічну динаміку, то є передумови для того, щоб в певні моменти не використовувати коштів МВФ.</b>
      </p>
      <p>Таку думку в ефірі інформаційно-аналітичного проєкту <a href="https://zik.ua/tv/project/%D1%81hudova_chetvirka/">«Чудова четвірка»</a> на телеканалі <a href="https://zik.ua/">ZIK</a> висловив політолог Андрій Кучер.</p>
      <p>Ведуча поцікавилася, чи вистачить Україні ресурсів держбюджету, аби виплатити всі борги, якщо МФВ не дасть грошей. У відповідь він сказав, що за останні десятиліття країна конкретно підсіла на «голку» МВФ і кожне керівництво і уряд кажуть, що країна не може реально жити без кредитів.</p>
      <p>«Насправді, якщо подивитися на економічну динаміку, то є передумови для того, щоб в певні моменти року просто не використовувати кошти МВФ. Про це свідчать наукові роботи економістів і багато спеціалістів про це говорять. Інша справа, що це найлегший шлях, щоб впроваджувати реформи», – відзначив пан Кучер.</p>
      <p>За його словами, будь-які реформи, особливо активні та реальні, потребують великих коштів, тому кредити – це вигода безпосередньо для діючого уряду.</p>
      <p>Водночас, за його словами, ніхто не піднімає питання, відходу від залежності від кредитів МВФ.</p>
      <p>«Цього року в нас буде найвищий відсоток сплати за кредитами МВФ, тобто на бюджет буде величезний тиск і величезні виплати. Тому ці речі потрібно правильно планувати і реалізовувати відповідно до стратегії уряду. А стратегії уряду ми не почули», – констатував Андрій Кучер.</p>
      <p>Нагадаємо, що прем’єр-міністр України Олексій Гончарук заявив<a href="https://zik.ua/news/2019/11/05/ukraina_zmenshuvatyme_obsyagy_kredytiv__goncharuk_1684163">, що з часом країна зменшуватиме обсяги залучених запозичень</a>, що допоможе скоротити державний борг.</p>
      <p>Як повідомляли, міністр розвитку економіки, торгівлі та сільського господарства України Тимофій Милованов за підсумками зустрічі з директоркою-розпорядницею МВФ Кристаліною Георгієвою у Вашингтоні написав на свій сторінці у Facebook, що <a href="https://zik.ua/news/2019/10/18/mvf_ochikuie_vid_ukrainy_proryvu_v_pytanni_deoligarhizatsii__mylovanov_1670863">МВФ очікує від України прориву у питанні розвалу олігархічної системи</a>.</p>
      <p>Згодом стало відомом, що <a href="https://zik.ua/news/2019/11/04/wsj_mvf_vidklav_nadannya_ukraini_finansovoi_dopomogy_1683683">Міжнародний валютний фонд (МВФ) відклав надання Україні фінансової допомоги</a>.</p>
      <related>
        <h4>читайте також</h4>
        <a href="https://zik.ua/news/2019/11/06/pranker_dzhoker__tse_manipulyatsiya_za_yakoyu_stoyat_potuzhni_lyudy__1685479"/>
        <a href="https://zik.ua/news/2019/11/06/ukraina_ta_yes_posylyuyut_spivpratsyu_u_protydii_dezinformatsii_1685485"/>
        <a href="https://zik.ua/news/2019/09/10/u_zelenskogo_nazvaly_pidstavy_rozpusku_tsvk_1643897"/>
        <a href="https://zik.ua/news/2019/06/14/zi_spysku_slugy_narodu_znyk_yunyy_kandydat_pro_yakogo_pysaly_zhurnalisty_1593659"/>
      </related>
    </article>
  </body>
</html>