<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/pagamenti-digitali-intesa-sanpaolo-e-mastercard-lanciano-tap-on-phone/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-07T11:32:27+00:00"/>
    <meta property="og:title" content="Pagamenti digitali: Intesa SanPaolo e Mastercard lanciano Tap on Phone"/>
    <meta property="og:description" content="Si chiama Tap on Phone ed è la prima soluzione sperimentale “no hardware” realizzata in Italia da Intesa Sanpaolo e Mastercard. Presentata al Salone dei Pagamenti di Milano, Tap on Phone è la soluzione  che consente agli esercenti di utilizzare direttamente lo smartphone per gestire e incassare i pagamenti effettuati dai loro clienti con carte contactless e tramite digital wallet (es. Apple Pay, Samsung Pay, PAyGO). Tutto tramite un’unica app, XME Commerce, che consente anche di emettere la ricevuta, inviandola sempre digitalmente al cliente. Nei giorni del Salone dei Pagamenti, i visitatori dello stand Intesa Sanpaolo potranno sperimentare la facilità della nuova soluzione di acceptance (al momento su smartphone Samsung S8 o modelli superiori) effettuando una donazione al Banco Alimentare, ente di charity scelto come “esercente” in favore del quale fare i pagamenti durante l’iniziativa: una volta scelto l’importo da devolvere – fino a 25 euro al massimo pagando con carta contactless, senza vincoli di importo…"/>
  </head>
  <body>
    <article>
      <h1>Pagamenti digitali: Intesa SanPaolo e Mastercard lanciano Tap on Phone</h1>
      <address><time datetime="2019-11-07T11:32:27+00:00">07 Nov 2019, 11:32</time> by <a rel="author">Alessandra Caparello</a></address>
      <p>Si chiama <b>Tap on Phone </b>ed è la prima soluzione sperimentale “no hardware” realizzata in Italia da Intesa Sanpaolo e Mastercard. Presentata al <b>Salone dei Pagamenti</b> di Milano, <i>Tap on Phone</i> è la soluzione  che consente agli esercenti di utilizzare direttamente lo smartphone per gestire e incassare i pagamenti effettuati dai loro clienti con carte contactless e tramite digital wallet (es. Apple Pay, Samsung Pay, PAyGO). Tutto tramite un’unica app, XME Commerce, che consente anche di emettere la ricevuta, inviandola sempre digitalmente al cliente.</p>
      <p>Nei giorni del Salone dei Pagamenti, i visitatori dello stand <b>Intesa Sanpaolo</b> potranno sperimentare la facilità della nuova soluzione di acceptance (al momento su smartphone Samsung S8 o modelli superiori) effettuando una donazione al Banco Alimentare, ente di charity scelto come “esercente” in favore del quale fare i pagamenti durante l’iniziativa: una volta scelto l’importo da devolvere – fino a 25 euro al massimo pagando con carta contactless, senza vincoli di importo con smartphone o wearable – per effettuare il pagamento basterà avvicinare carta/smartphone/wearable allo smartphone del Banco Alimentare.</p>
      <p>Tap on Phone, si legge nella nota nasce dalla cosiddetta <b>new digital acceptance</b>, ovvero il percorso che Intesa Sanpaolo ha intrapreso negli ultimi anni per favorire la diffusione e l’utilizzo dei pagamenti digitali. Il progetto è stato realizzato con il supporto di Mercury Payment Services e di Mobeewave, azienda specializzata nei pagamenti con dispositivi mobili, già parte di Mastercard Start Path, il programma di engagement per startup che dal 2014, anno della sua fondazione, ha coinvolto otre 200 aziende e startup tecnologiche più avanzate collegandole alle attività, ai prodotti e ai clienti globali di Mastercard, con una raccolta complessiva di 1.5 miliardi di dollari di investimento in capitale. <b>Raffaella Mastrofilippo,</b> responsabile Prodotti Transazionali e Piattaforme di Payment Intesa Sanpaolo commenta:</p>
      <blockquote>“Il futuro era ieri, oggi c’è la nuova <b>digital acceptance</b> e l’app XME Commerce. Forti di questa convinzione, stiamo accelerando lo sviluppo di innovazioni funzionali a rendere il mobile il canale chiave nelle interazioni con i nostri clienti. Vogliamo eliminare la complessità, a favore di una user experience multicanale sempre più semplice, sicura, hardware free.”</blockquote>
      <p><b>Antonio Di Meo,</b> Vice President Account Leader di Mastercard:</p>
      <blockquote>“Come Mastercard, siamo vicini al mondo delle <b>piccole e medie imprese</b> con progetti dedicati e studiati su misura per facilitare i loro business. Crediamo molto nel valore che questa soluzione potrà dare in termini di facilità di accesso, stimolo all’utilizzo e sicurezza nell’accettazione dei pagamenti digitali. Infine, Tap on phone rappresenta uno degli esempi di come Mastercard, in qualità di network globale connette aziende e startup più innovative del sistema dei pagamenti al proprio bacino di attività e clienti internazionali per incentivare la digitalizzazione nei pagamenti.”</blockquote>
    </article>
  </body>
</html>