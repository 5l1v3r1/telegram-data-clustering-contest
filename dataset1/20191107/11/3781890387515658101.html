<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740487"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T11:10:00+00:00"/>
    <meta property="og:title" content="'แก๊งลิขสิทธิ์'จ่อเจอคุก10ปี ปมใช้ใบมอบอำนาจไปรีดเงิน!"/>
    <meta property="og:description" content="'ทนายเดชา' ย้ำข้อกฎหมายชี้ชัด 'แก๊งลิขสิทธิ์' จ่อเจอโทษจำคุก 10 ปี เหตุซื้อขายใบมอบอำนาจช่วงต่อ ทำหนังสือไร้ผลทางกฎหมาย แต่กลับไปข่มขู่กรรโชกทรพัย์ประชาชน อ้างละเมิดลิขสิทธิ์!"/>
  </head>
  <body>
    <article>
      <h1>'แก๊งลิขสิทธิ์'จ่อเจอคุก10ปี ปมใช้ใบมอบอำนาจไปรีดเงิน!</h1>
      <address>
        <time datetime="2019-11-07T11:10:00+00:00">07 Nov 2019, 11:10</time>
      </address>
      <p>
        <b>"ทนายเดชา" ย้ำข้อกฎหมายชี้ชัด "แก๊งลิขสิทธิ์" จ่อเจอโทษจำคุก 10 ปี เหตุซื้อขายใบมอบอำนาจช่วงต่อ ทำหนังสือไร้ผลทางกฎหมาย แต่กลับไปข่มขู่กรรโชกทรพัย์ประชาชน อ้างละเมิดลิขสิทธิ์!</b>
      </p>
      <p>จากกรณีโลกออนไลน์เกิดกระแสวิจารณ์อย่างหนัก ภายหลังจากที่คุณพ่อรายหนึ่งได้เผยเรื่องราวของลูกสาววัย 15 ปีทำกระทงขายเพื่อหารายได้พิเศษ ได้ถูกลูกค้าสั่งทำกระทงเน้นย้ำทำ<b> "กระทงลายการ์ตูน"</b> แต่เมื่อนัดรับส่งของกลับแจ้งจับละเมิดลิขสิทธิ์พร้อมเรียกปรับเป็นเงิน 30,000 แต่ทางผู้ปกครองขอต่อรองจ่ายเพียง 5,000 บาท โดยภายหลังมีการเปิดเผยจาก พล.ต.อ.วิระชัย ทรงเมตตาได้มีการเปิดเผยว่า มีการซื้อขายใบมอบอำนาจในการตรวจจับลิขสิทธิ์กันเป็นขบวนการ จนทำให้เรื่องราวดังกล่าวกลายเป็นที่วิพากษ์วิจารณ์ในสังคมออนไลน์อย่างกว้างขวางนั้น<br/><br/>เกี่ยวกับเรื่องดังล่าสุดเมื่อวันที่ 7 พ.ย. <b>"นายเดชา กิตติวิทยานันท์"</b> ทนายความชื่อดัง ได้แสดงความเห็นกับ <b>"เดลินิวส์ออนไลน์" </b>ว่า พูดถึงเรื่องการตบทรัพย์โดยตัวแทนลิขสิทธิ์ ตอนนี้ลามปามกันใหญ่ เริ่มตั้งแต่คดีเด็ก 15 ปี แต่กลายเป็นว่าวงการนี้อุบาทจริงๆ มีการซื้อขายใบมอบอำนาจ ซึ่งตามปกติแล้วใบมอบอำนาจมันซื้อขายกันไม่ได้ ถ้าเจ้าของลิขสิทธิ์มอบให้ใครก็แค่นั้น จะไปมอบอำนาจเป็นช่วงต่อไม่ได้มันเสี่ยง เพราะฉะนั้นตอนนี้มีหลักฐานเบื้องต้นว่ามีการซื้อขายใบมอบอำนาจ คนเหล่านี้ก็มีการนำใบมอบอำนาจไปตบทรัพย์ตามตลาดนัด คนยากจน คนหาเช้ากินค่ำ พอเจอก็เอาหนังสือมอบอำนาจที่ซื้อมาในลักษณะผิดกฎหมายแล้วไม่มีผลตามกฎหมาย เอาไปข่มขู่ว่าหากไม่ยอมจ่ายเงินต้องติดคุกเพราะละเมิดลิขสิทธิ์ จนทำให้ชาวบ้านเดือดร้อน<br/><br/><b><i>"เพราะฉะนั้นคนเหล่านี้โดนแน่นอนคือข้อหากรรโชกทรัพย์ มีโทษจำคุก 5 ปี ถ้าจับกุมเขาไปด้วย ก็ถูกข้อหากักขังหน่วงเหนี่ยวมีโทษจำคุก 5 ปี รวมเป็น 10 ปี ฉะนั้นใครก็แล้วแต่ถ้าจะโดนจับลิขสิทธิ์ ต้องดูหนังสือมอบอำนาจให้ดี ว่าถูกต้องหรือไม่ มีต้นฉบับ หรือโทรไปสอบถามเจ้าของลิขสิทธิ์โดยตรงด้วย" </i></b>ทนายเดชากล่าวทิ้งท้าย...</p>
      <figure>
        <iframe src="https://www.youtube.com/embed/O7mHVHnizwY" width="640" height="360" data-service="Youtube" scrolling="no"/>
      </figure>
    </article>
  </body>
</html>