<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191107_04705232"/>
    <meta property="og:site_name" content="De Standaard"/>
    <meta property="article:published_time" content="2019-11-07T11:18:00+00:00"/>
    <meta property="og:title" content="Red Lions volgen Nina Derwael op met winst van Nationale Trofee voor Sportverdienste"/>
    <meta property="og:description" content="De Belgische nationale mannenhockeyploeg krijgt dit jaar de Nationale Trofee voor Sportverdienste. Dat is donderdag bekendgemaakt in het Brusselse stadhuis..."/>
  </head>
  <body>
    <article>
      <h1>Red Lions volgen Nina Derwael op met winst van Nationale Trofee voor Sportverdienste</h1>
      <address>
        <time datetime="2019-11-07T11:18:00+00:00">07 Nov 2019, 11:18</time>
      </address>
      <p>De Belgische nationale mannenhockeyploeg krijgt dit jaar de Nationale Trofee voor Sportverdienste. Dat is donderdag bekendgemaakt in het Brusselse stadhuis. "Ik zit al meerdere jaren in de jury. Ik denk dat het nog nooit zo'n makkelijke keuze is geweest", verklaarde Michel D'Hooghe.</p>
      <p>In december 2018 behaalden de Red Lions hun eerste wereldtitel in het Indiase Bhubaneswar. In augustus van dit jaar kroonden ze zich in eigen land, eveneens voor het eerst, tot Europees kampioen.</p>
      <p>De Nationale Trofee voor Sportverdienste bekroont sinds 1928 een Belgische sporter of sportploeg die zich in het voorbije jaar bijzonder verdienstelijk heeft gemaakt. De prestigieuze onderscheiding kan maar één keer in een carrière worden gewonnen. Een jury van (voormalige) sportkampioenen kiest de laureaat, dit jaar werd Jean-Michel Saive als nieuw lid verwelkomd.<br/>"We konden niet om de Red Lions heen", zei jurylid Ingrid Berghmans. "We hebben in België natuurlijk een enorm sportjaar gehad. Maar het was grandioos wat onze hockeyers gepresteerd hebben. Ze hebben ook een enorme uitstraling. We houden rekening met hun wereldtitel in 2018, want die pakten ze na de vorige proclamatie. Het was geen optie om één Red Lion eruit te lichten, want ze hebben hun prestaties toch echt als ploeg gerealiseerd."</p>
      <p>Basketbalspeelster Emma Meesseman, die onder andere de WNBA-titel met de Washington Mystics veroverde, leek een grote kanshebster, maar haalde het dus niet. "Ze is nog maar 26 jaar oud, misschien krijgt ze de prijs later nog", aldus de voormalige judoka, zelf laureate in 1982.</p>
      <p>Vanaf de eerste stemronde was het volgens Michel D'Hooghe duidelijk wie de laureaat zou zijn. "Ik vind dit een heel mooie bekroning van een groep die ik erg bewonder. Dat geldt trouwens ook voor bondscoach Shane McLeod, een echte topkerel", aldus D'Hooghe. "Verschillende sporten in de weegschaal leggen, is natuurlijk altijd een beetje appelen met peren vergelijken. Maar ik denk dat je naast de waarde van de prestatie ook moet kijken naar de uitstraling. En die was bij de Red Lions toch fenomenaal. Ze hebben het Belgische sportgebeuren toch beheerst."</p>
      <p>Het nationale mannenhockeyteam won de trofee al in 1959. "Maar het reglement voorziet dat een team met andere mensen opnieuw in aanmerking komt", reageerde de baas van de Medische Commissie van de FIFA.</p>
      <p>Vorig jaar ging de trofee naar turnster Nina Derwael. In 2017 won tennisser David Goffin. Op 18 december wordt de trofee overhandigd.</p>
      <p>
        <b>De erelijst van de Nationale Trofee voor Sportverdienste:</b>
      </p>
      <p>GROTE PRIJS FERNAND JACOBS</p>
      <p>1928 - Louis Crooy en Victor Groenen (luchtsport)</p>
      <p>1929 - Georges Ronsse (wielrennen)</p>
      <p>1930 - Hyacinte Roosen (worstelen)</p>
      <p>1931 - Rene Milhoux en Jules Tacheny (motorsport)</p>
      <p>NATIONALE TROFEE VOOR SPORTVERDIENSTE</p>
      <p>1933 - Jozef Scherens (wielrennen)</p>
      <p>1934 - Union St-Gillis (voetbal)</p>
      <p>1935 - Graaf Arnold de Looz-Corswarem (luchtsport)</p>
      <p>1936 - Ernest Demuyter (ballonvaren)</p>
      <p>1937 - Joseph Mostert (atletiek)</p>
      <p>1938 - Hubert Carton de Wiart (autosport)</p>
      <p>1939 - Commandant Henry de Menten de Horne (ruitersport)</p>
      <p>1940 - Fernande Caroen (zwemmen)</p>
      <p>1941 - Jean Guilini (zwemmen)</p>
      <p>1942 - Pol Braeckman (atletiek)</p>
      <p>1943 - Prins Albert de Ligne (algemeen)</p>
      <p>1944 - niet toegekend</p>
      <p>1945 - vliegend personeel van de Belgische R.A.F.-sectie</p>
      <p>1946 - Gaston Reiff (atletiek)</p>
      <p>1947 - Micheline Lannoy en Pierre Baugniet (kunstrijden)</p>
      <p>1948 - Etienne Gailly (atletiek)</p>
      <p>1949 - Feru Moulin (zwemmen)</p>
      <p>1950 - Briek Schotte (wielrennen)</p>
      <p>1951 - Johny Claes en Jacques Ickx (autosport)</p>
      <p>1952 - Andre Noyelle (wielrennen)</p>
      <p>1953 - bemanning van het yacht Omoo (de h. en mev. Louis Van de Wiele en Fred Debels)</p>
      <p>1954 - Dolf Verschueren (wielrennen)</p>
      <p>1955 - Roger Moens (atletiek)</p>
      <p>1956 - Gilberte Thirion (autosport)</p>
      <p>1957 - Jacky Brichant en Philippe Washer (tennis)</p>
      <p>1958 - Rene Baeten (motorcross)</p>
      <p>1959 - Nationale hockeyploeg</p>
      <p>1960 - Flory Van Donck (golf)</p>
      <p>1961 - Rik Van Looy (wielrennen)</p>
      <p>1962 - Gaston Roelants (atletiek)</p>
      <p>1963 - Aureel Vandendriessche (atletiek)</p>
      <p>1964 - Joël Robert (motorcross)</p>
      <p>1965 - Eerste jachtwing (luchtsport)</p>
      <p>1966 - Raymond Ceulemans (biljarten)</p>
      <p>1967 - Ferdinand Bracke en Eddy Merckx (wielrennen)</p>
      <p>1968 - Jacky Ickx (autosport)</p>
      <p>1969 - Serge Reding (gewichtheffen)</p>
      <p>1970 - Freddy Herbrand (atletiek)</p>
      <p>1971 - Emiel Puttemans (atletiek)</p>
      <p>1972 - Karel Lismont (atletiek)</p>
      <p>1973 - Roger De Coster (motorcross)</p>
      <p>1974 - Paul Van Himst (voetbal)</p>
      <p>1975 - Jean-Pierre Burny (kano-kajak)</p>
      <p>1976 - Ivo Van Damme (atletiek)</p>
      <p>1977 - Gaston Rahier (motorcross)</p>
      <p>1978 - RSC Anderlecht (voetbal)</p>
      <p>1979 - Robert Van de Walle (judo)</p>
      <p>1980 - Rode Duivels (voetbal)</p>
      <p>1981 - Annie Lambrechts (rolschaatsen)</p>
      <p>1982 - Ingrid Berghmans (judo)</p>
      <p>1983 - Eddy Annys (atletiek)</p>
      <p>1984 - Andre Malherbe (motorcross)</p>
      <p>1985 - niet toegekend</p>
      <p>1986 - William Van Dijck (atletiek)</p>
      <p>1987 - Ingrid Lempereur (zwemmen)</p>
      <p>1988 - Eric Geboers (motorcross)</p>
      <p>1989 - Michel Preud’homme (voetbal)</p>
      <p>1990 - Jan Ceulemans (voetbal)</p>
      <p>1991 - Jean-Michel Saive (tafeltennis)</p>
      <p>1992 - Annelies Bredael (roeien)</p>
      <p>1993 - Vincent Rousseau (atletiek)</p>
      <p>1994 - Brigitte Becue (zwemmen)</p>
      <p>1995 - Frederik Deburghgraeve (zwemmen)</p>
      <p>1996 - Johan Museeuw (wielrennen)</p>
      <p>1997 - Luc Van Lierde (triatlon)</p>
      <p>1998 - Ulla Werbrouck (judo)</p>
      <p>1999 - Gella Vandecaveye (judo)</p>
      <p>2000 - Joël Smets (motorcross)</p>
      <p>2001 - Kim Clijsters en Justine Henin-Hardenne (tennis)</p>
      <p>2002 - Marc Wilmots (voetbal)</p>
      <p>2003 - Stefan Everts (motorcross)</p>
      <p>2004 - Axel Merckx (wielrennen)</p>
      <p>2005 - Tom Boonen (wielrennen)</p>
      <p>2006 - Kim Gevaert en Tia Hellebaut (atletiek)</p>
      <p>2007 - aflossingsploeg 4x100m vrouwen (atletiek/Kim Gevaert, Olivia Borlée, Hanna Mariën, Elodie Ouedraogo)</p>
      <p>2008 - niet toegekend</p>
      <p>2009 - Philippe Gilbert (wielrennen)</p>
      <p>2010 - Philippe Le Jeune (ruitersport/jumping)</p>
      <p>2011 - Kevin Borlée (atletiek)</p>
      <p>2012 - Evi Van Acker (zeilen)</p>
      <p>2013 - Frederik Van Lierde (triatlon)</p>
      <p>2014 - Daniel Van Buyten (voetbal)</p>
      <p>2015 - aflossingsploeg 4x400m mannen (atletiek)</p>
      <p>2016 - Nafissatou Thiam (atletiek)</p>
      <p>2017 - David Goffin (tennis)</p>
      <p>2018 - Nina Derwael (turnen)</p>
      <p>2019 - Red Lions (hockey)</p>
    </article>
  </body>
</html>