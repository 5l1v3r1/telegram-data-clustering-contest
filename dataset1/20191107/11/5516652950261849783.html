<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425331/katadikasthke-gia-ton-thanato-40xronoy-se-troxaio-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-07T11:00:03+00:00"/>
    <meta property="og:title" content="Καταδικάστηκε για τον θάνατο 40χρονου σε τροχαίο στη Ρόδο"/>
    <meta property="og:description" content="Ένοχος κρίθηκε από το Τριμελές Εφετείο Πλημμελημάτων Δωδεκανήσου 42χρονος αλλοδαπός Αλβανικής καταγωγής κατηγορούμενος για το θάνατο ενός 40χρονου Ροδίτη, σε τροχαίο δυστύχημα."/>
  </head>
  <body>
    <article>
      <h1>Καταδικάστηκε για τον θάνατο 40χρονου σε τροχαίο στη Ρόδο</h1>
      <h2>Είχε σημειωθεί στο κέντρο της πόλης πριν απο έξι χρόνια</h2>
      <address>
        <time datetime="2019-11-07T11:00:03+00:00">07 Nov 2019, 11:00</time>
      </address>
      <p>
        <b>Ένοχος κρίθηκε από το Τριμελές Εφετείο Πλημμελημάτων Δωδεκανήσου 42χρονος αλλοδαπός Αλβανικής καταγωγής κατηγορούμενος για το θάνατο ενός 40χρονου Ροδίτη, σε τροχαίο δυστύχημα.</b>
      </p>
      <p>Το τραγικό περιστατικό είχε σημειωθεί πριν από έξι χρόνια στην Ακτή Κανάρη στη Ρόδο και πέρυσι η υπόθεση δικάστηκε σε πρώτο βαθμό, όπου ο 42χρονος αλλοδαπός κατηγορούμενος κρίθηκε ένοχος και καταδικάστηκε σε φυλάκιση 18 μηνών με τριετή αναστολή.</p>
      <p>Κατά της απόφασης αυτής, ο 42χρονος άσκησε έφεση και έτσι η υπόθεση εκδικάστηκε σε δεύτερο βαθμό από το Τριμελές Εφετείο Πλημμελημάτων Δωδεκανήσου, το οποίο και του μείωσε την ποινή σε δέκα μήνες φυλάκιση με τριετή αναστολή.</p>
      <p>Συνήγορος υπεράσπισης στην υπόθεση παραστάθηκε η κα Μαρία Κρικοπούλου.</p>
      <p>Σύμφωνα με το κατηγορητήριο, όλα έγιναν μέσα σε ελάχιστα λεπτά στις 2 Απριλίου 2013 στις 2 το μεσημέρι επί της οδού Ακτή Κανάρη στην πόλη της Ρόδου, όταν το Ι.Χ.Ε. αυτοκίνητο που οδηγούσε 42χρονος αλλοδαπός από την Αλβανία συγκρούστηκε μετωπικά με δίκυκλη μοτοσικλέτα που οδηγούσε 40χρονος κάτοικος της περιοχής μας. Αποτέλεσμα της σύγκρουσης ήταν ο σοβαρός τραυματισμός του 40χρονου οδηγού, ο οποίος μεταφέρθηκε και νοσηλεύτηκε στο Γενικό Νοσοκομείο Ρόδου και τελικά υπέκυψε.</p>
      <p>Ο 42χρονος οδηγός συνελήφθη και σε βάρος του σχηματίστηκε δικογραφία με την οποία παραπέμφθηκε στη δικαιοσύνη. Προανάκριση για τα αίτια και τις συνθήκες του τροχαίου δυστυχήματος διενήργησε το Τμήμα Τροχαίας Ρόδου.</p>
    </article>
  </body>
</html>