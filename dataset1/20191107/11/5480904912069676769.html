<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/charita-cr-na-domaci-zdravotni-peci-pujde-o-30-pct-penez-vic/1818287?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T11:33:00+00:00"/>
    <meta property="og:title" content="Charita ČR: Na domácí zdravotní péči půjde o 30 pct peněz víc"/>
    <meta property="og:description" content="Praha - Na domácí zdravotní péči půjde příští rok z veřejných peněz podle propočtů poskytovatelů zhruba o 30 procent peněz víc než letos. Sestrám pracujícím v oboru se tak zvýší mzdy také zhruba o 30 procent na asi 24.300 Kč hrubého. ČTK o tom dnes informovala Charita ČR, která je v Česku největším poskytovatelem domácí zdravotní péče. Charita ČR proto ukončuje víc než rok trvající stávkovou pohotovost sester."/>
  </head>
  <body>
    <article>
      <h1>Charita ČR: Na domácí zdravotní péči půjde o 30 pct peněz víc</h1>
      <address><time datetime="2019-11-07T11:33:00+00:00">07 Nov 2019, 11:33</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Na domácí zdravotní péči půjde příští rok z veřejných peněz podle propočtů poskytovatelů zhruba o 30 procent peněz víc než letos. Sestrám pracujícím v oboru se tak zvýší mzdy také zhruba o 30 procent na asi 24.300 Kč hrubého. ČTK o tom dnes informovala Charita ČR, která je v Česku největším poskytovatelem domácí zdravotní péče. Charita ČR proto ukončuje víc než rok trvající stávkovou pohotovost sester.</p>
      <p>Charita ČR zajišťuje zhruba třetinu domácí zdravotní péče v Česku, jejích 836 sester pomáhá 37.400 klientům ročně. Na domácí zdravotní péči jde letos asi jedno procento z celkových výdajů na zdravotnictví.</p>
      <p>Poskytovatelé domácí zdravotní péče požadovali zvýšení úhrad o 40 procent. Víc než půl roku vyjednávali o financování oboru se zdravotními pojišťovnami, ministerstvem zdravotnictví i premiérem Andrejem Babišem (ANO). Vznikla také petice za vyšší úhrady domácí zdravotní péče z veřejného pojištění, kterou podepsalo víc než 70.000 lidí. "Nedokázali jsme prosadit vše, ale i tak celkové navýšení činí zhruba 30 procent oproti letošnímu roku," uvedla hlavní vyjednávačka za Charitu ČR Ludmila Kučerová.</p>
      <p>Podle Kučerové úhradová vyhláška zavádí také lepší bodové ohodnocení výkonů. "Podařilo se vyjednat i doplacení nespravedlivých regulací za loňský a letošní rok," doplnila. Ministr zdravotnictví Adam Vojtěch (za ANO) koncem října ve Sněmovně uvedl, že sestrám poskytujícím domácí péči se platy příští rok zvýší zhruba o 41 procent.</p>
      <p>Zdravotní pojišťovny dosud proplácejí Charitě ČR podle Kučerové tři pětiny nákladů, pacienti přitom mají právo na bezplatnou péči. Čtyřicet procent nákladů tak charita musela získat z jiných zdrojů. Poskytovatelé domácí péče poukazují na to, že je mnohem levnější než péče v nemocnicích. Upozorňovali, že kvůli kvůli nízkým mzdám sestry odcházejí do lépe placených zaměstnání. V květnu zdravotní sestry z Charity ČR upozornily na své nízké platy u budovy ministerstva zdravotnictví v Praze.</p>
      <p>Na domácí zdravotní péči jde letos asi jedno procento z celkových výdajů na zdravotnictví. Kolik to bude příští rok, záleží podle Kučerové na propočtech zdravotních pojišťoven. Příjmy zdravotního pojištění se letos budou pohybovat kolem 325 miliard korun, příští rok má jít do zdravotnictví 350 miliard korun.</p>
    </article>
  </body>
</html>