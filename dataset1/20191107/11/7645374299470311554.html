<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/07/news/scorta_a_liliana_segre_il_figlio_luciano_ora_siamo_piu_tranquilli-240486281/"/>
    <meta property="og:site_name" content="Repubblica.it"/>
    <meta property="article:published_time" content="2019-11-07T11:59:00+00:00"/>
    <meta property="og:title" content="Scorta a Liliana Segre, il figlio Luciano: &quot;Ora siamo più tranquilli&quot;"/>
    <meta property="og:description" content="I famigliari ringraziano i carabinieri. &quot;Gli odiatori parleranno di un nuovo spreco di soldi pubblici&quot;"/>
  </head>
  <body>
    <article>
      <h1>Scorta a Liliana Segre, il figlio Luciano: "Ora siamo più tranquilli"</h1>
      <h2>I famigliari ringraziano i carabinieri. "Gli odiatori parleranno di un nuovo spreco di soldi pubblici"</h2>
      <address><time datetime="2019-11-07T11:59:00+00:00">07 Nov 2019, 11:59</time> by <a rel="author">ZITA DAZZI</a></address>
      <p>Luciano Belli Paci è il figlio di Liliana Segre, sopravvissuta alla deportazione nel campo di concentramento di Auschwitz, alla quale dopo le ripetute minacce subite, hanno <a href="https://www.repubblica.it/cronaca/2019/11/07/news/scorta_segre-240463251/">assegnato la scorta</a>.  </p>
      <h3>Come avete preso questa notizia della scorta assegnata a sua madre? </h3>
      <p>"Non avevamo chiesto questa protezione – dice Luciano Belli Paci - ma siamo ben contenti che l'abbiano assegnata. Ora siamo più tranquilli. Mia mamma non vuole rilasciare interviste, comunque siamo persuasi come famigliari che questa scelta sia giusta. Certo, ora temiamo che ci sia una nuova valanga di insulti sui social, visto che gli odiatori già prima si lamentavano perché lo Stato spendeva soldi per Liliana Segre. Ora che le hanno assegnato la tutela sappiamo che c'è già qualcuno che ha cominciato a scrivere in rete che è uno spreco di risorse pubbliche".</p>
      <h3>Avevate paura per la sicurezza di sua madre? </h3>
      <p>"Sì, perché mia madre andava ancora in giro molto da sola, usando i mezzi pubblici. Così d'ora in poi sarà accompagnata, anche se io non credo che questi leoni da tastiera sarebbero poi passati dalle parole ai fatti".</p>
      <h3>La senatrice esce tutti i giorni per i suoi impegni pubblici? </h3>
      <p>"Molto frequentemente, e poi cerca di fare la sua vita normale, di andare per i negozi, di vedere le sue amiche, di incontrare noi tre figli e i suoi tre nipoti. Ha sempre cercato di mantenere una normalità assoluta nel suo stile di vita, per questo forse è un bene che ci sia sempre una presenza dei carabinieri al suo fianco, anche se immagino che sarà una cosa discreta". </p>
      <h3>Chi volete ringraziare per questa scorta?</h3>
      <p>"Sottolineo la grande sensibilità, l'atteggiamento amichevole e affettuoso dei carabinieri di Milano. Il comandante colonnello De Marchis è sempre con noi. Ha anche fortemente voluto organizzare al Memoriale della Shoah un incontro riservato agli allievi carabinieri. Sono venuti 130 ad ascoltare mia mamma ed è stato un momento molto importante. Lui è molto vicino al tema e a mia mamma, e non da oggi, hanno gestito questa cosa con una grandissima sensibilità. Avremo un accompagnamento fisso per quando mia mamma si sposta per andare ad eventi pubblici, questo ci fa stare tranquilli".</p>
    </article>
  </body>
</html>