<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Viceprezidentut-otkri-mezhdunarodno-izlozhenie-za-tekstilna-tehnika-i-produkti-v-Plovdiv-911930"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-07T11:47:00+00:00"/>
    <meta property="og:title" content="Вицепрезидентът откри международно изложение за текстилна техника и продукти в Пловдив"/>
    <meta property="og:description" content="Вицепрезидентът Илияна Йотова откри международното изложение за текстилна техника и продукти &quot;ТексТе..."/>
  </head>
  <body>
    <article>
      <h1>Вицепрезидентът откри международно изложение за текстилна техника и продукти в Пловдив</h1>
      <address>
        <time datetime="2019-11-07T11:47:00+00:00">07 Nov 2019, 11:47</time>
      </address>
      <p>Вицепрезидентът Илияна Йотова откри международното изложение за текстилна техника и продукти "ТексТейлър Експо 2019“, което се провежда в Международен панаир Пловдив. Участниците в тазгодишното второ издание са 75 от осем държави – България, Германия, Гърция, Испания, Китай, Румъния, Холандия, Турция. 13 професионални и висши училища от България също са представени на изложението. </p>
      <p>"Няколко дни ще имаме възможност да се запознаем с последните технологични достижения на текстилната индустрия, да се докоснем до продуктите на българските производители, до идеите на младите дизайнери, които ще прославят България по света. Произведеното в България винаги е било гаранция за качество“, посочи Илияна Йотова в приветствието си. Вицепрезидентът благодари на чуждестранните партньори, които са се включили в изложението. </p>
      <p>Илияна Йотова изтъкна значимата роля и високия престиж на Международния панаир в Пловдив, който за пореден път става арена за създаване на контакти и обмяна на идеи.  </p>
      <p>"Пловдив винаги е давал възможност на младите хора да изразят себе си, да покажат съзидателната си мощ“, посочи вицепрезидентът. "Бъдете различни, за да бъдете незаменими“, обърна се Илияна Йотова към младите участници, като цитира иконата Коко Шанел. В богатата съпътстваща програма на изложението е включен и конкурс за млади дизайнери.</p>
    </article>
  </body>
</html>