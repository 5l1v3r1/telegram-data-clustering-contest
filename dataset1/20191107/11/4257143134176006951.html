<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/07/tizenhat-tarsat-olte-meg-ket-matroz"/>
    <meta property="og:site_name" content="infostart"/>
    <meta property="article:published_time" content="2019-11-07T11:10:00+00:00"/>
    <meta property="og:title" content="Tizenhat társát ölte meg két matróz"/>
    <meta property="og:description" content="A dél-koreai hatóságok hazatoloncoltak két észak-koreai halászt, miután kiderült róluk, hogy mielőtt Dél-Korea területi vizeire érkeztek, halászhajójuk fedélzeten meggyilkolták 16 matróztársukat - közölte csütörtökön a szöuli országegyesítési minisztérium."/>
  </head>
  <body>
    <article>
      <h1>Tizenhat társát ölte meg két matróz</h1>
      <address><time datetime="2019-11-07T11:10:00+00:00">07 Nov 2019, 11:10</time> by <a rel="author">Infostart / MTI</a></address>
      <h3>A dél-koreai hatóságok hazatoloncoltak két észak-koreai halászt, miután kiderült róluk, hogy mielőtt Dél-Korea területi vizeire érkeztek, halászhajójuk fedélzeten meggyilkolták 16 matróztársukat - közölte csütörtökön a szöuli országegyesítési minisztérium.</h3>
      <p>Egy dél-koreai hadihajó szombaton bukkant rá egy csónakban a két, húszas éveiben járó észak-koreai halászra, a két Korea közti tengeri határtól délre. Megpróbáltak elmenekülni, de elfogták, majd egy közeli kikötőbe szállították őket. A nyomozás során kiderült, hogy mielőtt Dél-Koreába szöktek, a hajójukon megölték 16 matróztársukat. A tárca nem közölt részleteket a vérengzésről.</p>
      <p>Li Szang Min minisztériumi szóvivő szerint a két elkövetőt csütörtökön adták át észak-koreai hatóságoknak a két országot elválasztó demilitarizált övezetben fekvő Panmindzson faluban. Szöul előzőleg tájékoztatta kitoloncolási szándékáról Phenjant, amely beleegyezett a bűnelkövetők visszafogadásába.</p>
      <p>Szöul általában befogadja a hazájukból elszökött észak-koreai állampolgárokat, akik az elnyomás és szegénység elől menekülve Dél-Koreában akarnak letelepedni. Li Szang Min szerint ebben az esetben azonban hatóságok úgy döntöttek, hogy hazatoloncolják a két halászt, mert súlyos bűncselekményeket követtek el, és ezért nem élvezhetik a dél-koreai kormány oltalmát.</p>
      <p>
        <i>Nyitókép: Pixabay</i>
      </p>
    </article>
  </body>
</html>