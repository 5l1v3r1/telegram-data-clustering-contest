<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620336/%DA%86%DA%AF%D9%88%D9%86%D9%87-%D9%85%D8%B1%D8%B3%D9%88%D9%84%D8%A7%D8%AA-%D9%BE%D8%B3%D8%AA%DB%8C-%D8%B1%D8%A7-%D9%BE%DB%8C%DA%AF%DB%8C%D8%B1%DB%8C-%DA%A9%D9%86%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T11:58:00+00:00"/>
    <meta property="og:title" content="چگونه مرسولات پستی را پیگیری کنیم؟"/>
    <meta property="og:description" content="شاید خیلی‌های دیگر از پست استفاده نکنند اما وقتی پای ارسال محصولاتی در میان باشد که امکان انتقال آن از طریق تلفن‌های هوشمند نباشد، باز هم گزینه پست کردن به میان می‌آید. متداول‌ترین پرسشی که در این میان مطرح است، نحوه ردیابی مرسولات پستی است."/>
  </head>
  <body>
    <article>
      <h1>چگونه مرسولات پستی را پیگیری کنیم؟</h1>
      <address>
        <time datetime="2019-11-07T11:58:00+00:00">07 Nov 2019, 11:58</time>
      </address>
      <p>
        <i>شاید خیلی‌های دیگر از پست استفاده نکنند اما وقتی پای ارسال محصولاتی در میان باشد که امکان انتقال آن از طریق تلفن‌های هوشمند نباشد، باز هم گزینه پست کردن به میان می‌آید. متداول‌ترین پرسشی که در این میان مطرح است، نحوه ردیابی مرسولات پستی است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>استفاده از پست برای ارسال مرسولات، هنوز هم در خیلی زمینه‌ها پرکاربرد است. بسته شما شامل هر چیزی که باشد، احتمال تاخیر در رسیدن به مقصد را دارد. در چنین مواقعی دانستن اینکه بسته پستی شما در چه وضعیتی قرار دارد، می‌تواند مفید باشد. اما برای پیگیری یا آنطور که در اصطلاح گفته می‌شود «رهگیری» مرسولات پستی چند راه پیش روی شماست. در این گزارش تمام این راه‌ها را با جزئیات کامل تشریح خواهیم کرد.</p>
      <p>پیگیری از طریق بارکد</p>
      <figure>
        <img src="https://aftabnews.ir/files/fa/news/1398/8/16/356367_935.jpg"/>
      </figure>
      <p>وقتی بسته پستی را تحویل پست می‌دهید، یک شماره مشخص به نام شماره بارکد دریافت می‌کنید. این شماره ۱۰ تا ۲۰ رقمی در یک رسید به شما ارائه می‌شود. تفاوتی هم نمی‌کند که نوع بسته شما چه باشد. اما توجه کنید که این شماره بارکد تنها برای مرسولاتی است که به صورت پیشتاز ارسال می‌شوند.</p>
      <p>تا اینجای کار شما بسته پستی خودتان را ارسال کرده‌اید و یک شماره در اختیار دارید. مرحله بعد مراجعه به سایتی است که خود شرکت پست برای پیگیری مرسولات پستی در نظر گرفته است. با وارد کردن آدرس newtracking.post.ir به سادگی وارد وب‌سایت مربوطه می‌شوید. در صفحه‌ای که پیش روی شما باز می‌شود، بخشی برای وارد کردن شماره مرسوله وجود دارد. شماره مرسوله همان شماره بارکد است که هنگام پست کردن بسته خود، دریافت کرده‌اید. کافی است آن را وارد کنید تا از آخرین وضعیت و جزئیات ارسال بسته خودتان مطلع شوید.</p>
      <figure>
        <img src="https://aftabnews.ir/files/fa/news/1398/8/16/356365_720.jpg"/>
      </figure>
      <p>پیگیری با پیامک</p>
      <p>اما ممکن است به اینترنت دسترسی نداشته باشید. در این صورت می‌توانید بسته خودتان را از طریق پیامک رهگیری کنید. برای این کار، حرف R را در متن یک پیامک جدید تایپ کنید و در کنار آن کد ۱۰ یا ۲۰ رقمی مرسوله خودتان را وارد کنید. این پیامک را به شماره ۲۰۰۰۴۴۱ ارسال کنید. وضعیت بسته و راهنمای آن برای شما ارسال می‌شود.</p>
      <p>مرسولات سازمانی</p>
      <p>اما یک راه دیگر هم برای پیگیری بسته‌های پستی وجود دارد. آن هم برای مواقعی است که بسته ارسالی یا دریافتی شما، شامل شناسنامه، کارت خودرو، گواهینامه، مرسولات نظام وظیفه و ابلاغیه دیوان عدالت اداری باشد. در این صورت باید وارد سامانه‌ای شوید که مخصوص رهگیری مرسولات سازمانی است. آدرس najatracking.post.ir را وارد کنید تا وارد سایت مربوطه شوید.</p>
      <p>در این مرحله ابتدا باید نوع سند خودتان را مشخص کنید. با انتخاب هر کدام از اسناد، اطلاعات مربوط به همان سند را باید وارد کنید. مثلا اگر قصد رهگیری گواهینامه را دارید باید شماره کارت ملی داشته باشید و اگر می‌خواهید بدانید کارت سوخت‌تان در چه وضعیتی است، باید شماره VIN خودرو را وارد کنید. با تایید اطلاعات می‌توانید نتیجه را مشاهده کنید.</p>
      <p>ستاره مربع‌ها</p>
      <p>البته یک راه دیگر هم برای پیگیری گواهینامه، کارت پایان خدمت، گذرنامه و... وجود دارد. کافی است کد ستاره ۱۱۰ مربع (*۱۱۰#) را وارد کنید. در مرحله بعد، گزینه پلیس+۱۰ را انتخاب کنید و وقتی آن شدید، گزینه وضعیت مدارک را ثبت کنید. در نهایت هم نوع مدرک را مشخص کرده و از وضعیت آن باخبر می‌شوید.</p>
      <figure>
        <img src="https://aftabnews.ir/files/fa/news/1398/8/16/356366_331.jpg"/>
      </figure>
    </article>
  </body>
</html>