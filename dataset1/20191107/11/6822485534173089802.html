<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816018.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T11:06:00+00:00"/>
    <meta property="og:title" content="مقام یمنی: ریاض به دنبال تماس با سخنگوی انصارالله است"/>
    <meta property="og:description" content="به گزارش تسنیم، «عبدالاله حجر» مشاور امور سیاسی در شورای سیاسی عالی یمن در گفت‌وگو با تلویزیون «المیادین» اعلام کرد، ریاض در تلاش برای تماس با «محمد عبدالسلام» سخنگوی رسمی جنبش انصارالله است."/>
  </head>
  <body>
    <article>
      <h1>مقام یمنی: ریاض به دنبال تماس با سخنگوی انصارالله است</h1>
      <address>
        <time datetime="2019-11-07T11:06:00+00:00">07 Nov 2019, 11:06</time>
      </address>
      <p>مشاور امور سیاسی در شورای عالی سیاسی یمن با اعلام این‌که طرح صلح پیشنهادی انصارالله مورد استقبال سازمان ملل و برخی کشورها قرار گرفته، اظهار داشت که ریاض در تلاش برای تماس با سخنگوی این جنبش است.</p>
      <p>به گزارش تسنیم، «عبدالاله حجر» مشاور امور سیاسی در شورای سیاسی عالی یمن در گفت‌وگو با تلویزیون «المیادین» اعلام کرد، ریاض در تلاش برای تماس با «محمد عبدالسلام» سخنگوی رسمی جنبش انصارالله است.</p>
      <p>حجر تأکید کرد، ریاض با جنبش انصارالله از همان آغاز مذاکرات صلح، از طریق سفیرش گفت‌وگو می‌کند.</p>
      <p>عبدالاله خجر تأکید کرد که جنبش انصارالله برای تامین ثبات و حاکمیت، پایان دادن به جنگ و تجاوز، لغو محاصره و بازگشایی فرودگاه صنعا و همچنین پرداخت حقوق تمام کارکنان دولت تلاش می‌کند.</p>
      <p>وی تأکید کرد: «ما از تمامی جهانیان( جهت مذاکره) استقبال می‌کنیم و برای کسانی‌که به دنبال برقراری ارتباط با ما هستند، مانع نمی‌شویم بلکه بر عکس، ابتکار عمل صلح را کلید زده‌ایم و هرگونه تلاش برای صلح تحت شروط ما انجام خواهد شد.»</p>
      <p>این مقام انصارالله در ادامه تصریح کردکه طرح صلحی که پیشنهاد داده‌اند از سوی «مارتین گریفیتس» فرستاده ویژه سازمان ملل متحد در امور یمن و نیز برخی کشورها مورد استقبال قرار گرفته است ولی در مقابل، «اگر این صلح رد شود تفنگ‌های ما آماده( شلیک) هستند.»</p>
      <p>مشاور امور سیاسی در شورای عالی سیاسی یمن تأکید کرد که صلح بزرگ‌ترین گزینه است و آن گزینه ملت برای کاستن از رنج‌های‌شان و لغو محاصره و نیز پایان دادن به جنگ است، ولی «طرف مقابل در صلح هشدارهای بزرگ داخلی و خارجی می‌بیند و طرف سعودی تردید و ترس دارد از این جهت، که گام‌های صلح یک شکست برای آن به‌شمار آید.»</p>
    </article>
  </body>
</html>