<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231264/"/>
    <meta property="og:site_name" content="Українська правда"/>
    <meta property="article:published_time" content="2019-11-07T11:07:06+00:00"/>
    <meta property="og:title" content="&quot;Тітушки&quot; приїхали до жителів гуртожитку в Києві, яких виселяють власники"/>
    <meta property="og:description" content="Жителів гуртожитку на вулиці Польовій, 19 в Києві, що належить тресту “Київміськбуд-2”, приїхали виселяти озброєні молодики."/>
  </head>
  <body>
    <article>
      <h1>"Тітушки" приїхали до жителів гуртожитку в Києві, яких виселяють власники</h1>
      <address>
        <time datetime="2019-11-07T11:07:06+00:00">07 Nov 2019, 11:07</time>
      </address>
      <p>Жителів гуртожитку на вулиці Польовій, 19 в Києві, що належить тресту "Київміськбуд-2", приїхали виселяти озброєні молодики.</p>
      <p><b>Джерело:</b> <a href="https://www.facebook.com/KyivOperativ/videos/2235967006701194/?__xts__%5B0%5D=68.ARAWbtwoGhup9Skg8YAv2tSvUlbo5aZw9pKGeWcewT-AOCfryYG-aMNdt5ZODgID5ygJg21ICNg6gxvCASWXTvt-2m9jt5A3bXejlRO57764hJAcB_vMwCSezVpgpRNNrMpbqlG8zWdwqBz1LzNTZ-zzXmQhqKL0QBj_kYpiyk1Wqm_k95dvwY1GsoNPbYW001slwhA4g3KCPU_4Z_WOaWiP07LaOx9uCYhOYbXay3OBtiyyQHkEQrVFEhkhtdqURLr3IobknN-LaYy7qFwL67RP4vNxD-HDOTcmOHthJN-P8HIJ3YTL2gJ1gRY49wok8qnu3Q0XTRKZXYmuIT6_CjuByKt9coPPyiE&amp;__tn__=-R">Київ оперативний</a>, facebook-спільнота <a href="https://www.facebook.com/groups/253444601932794/permalink/465251520752100/">Гуртожиток м. Київ, вул. Польова, буд. 19/8</a></p>
      <p><b>Деталі:</b>  Близько 11 ранку поблизу гуртожитку почали збиратися невідомі особи.</p>
      <p>Згідно з <a href="https://www.facebook.com/groups/253444601932794/permalink/465251520752100/">відео</a> з місяця подій, опублікованому на сторінці гуртожитку, до жителів звернувся нібито співробітник виконавчої служби і зачитав рішення суду про виселення жильців однієї з кімнат гуртожитку з переселенням в інший гуртожиток. Жителі заявили, що вказаних ним осіб наразі немає вдома і не дозволили йому зайти у приміщення, щоб пересвідчитись в цьому.</p>
      <p>Після цього люди із закритими обличчями у бронежилетах і нашивках почали із застосуванням сили відстронювати людей від входу у будівлю. Почалась сутичка, у якій взяли участь молоді люди в цивільному.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FKyivOperativ%2Fvideos%2F2235967006701194%2F&amp;show_text=0&amp;width=560" width="560" height="442" data-service="Facebook" scrolling="no"/>
      </figure>
      <p>На місці також перебували співробітники поліції.</p>
      <p>Мер Києва Віталій Кличко <a href="https://kyivcity.gov.ua/news/vitaliy_klichko_osobi_yaki_namagalisya_siloyu_viseliti_lyudey_iz_avariynogo_gurtozhitku_na_vulitsi_poloviy_zatrimani/?fbclid=IwAR0v6EC0__SJhgBLTfnfPLG_rukyUS0J13iaYtBWjZNQ04RpslsJC1n8d9I">повідомив</a>, що особи, які намагалися силою виселити людей із аварійного гуртожитку на вулиці Польовій, затримані.</p>
      <p>"Мені щойно подзвонив начальник столичної поліції. За його словами, особи, які намагалися силою виселити людей із аварійного гуртожитку на вулиці Польовій, – затримані. Наразі тривають слідчі дії. Поліція запевняє, що контролює ситуацію. Я також у черговий раз звертаюся до власників гуртожитку та його мешканців із проханням усі спірні питання вирішувати мирним і законним шляхом", – підкреслив Віталій Кличко.</p>
      <p>У поліції Києва <a href="https://kyiv.npu.gov.ua/news/xuliganstvo/stolichni-pravooxoronczi-z-yasovuyut-obstavini-bijki-na-vuliczi-polovij/">заявили</a>, що правоохоронці негайно втрутилися у ситуацію та припинили порушення громадського порядку.</p>
      <p>На місці події поліцейські встановили: у гуртожитку представники виконавчої служби на підставі рішення суду проводили виконавчі дії. Згідно договору до цих дій залучалися представники приватної охоронної структури. Між громадянами та приватними охоронцями виникла штовханина з бійкою.</p>
      <p>В поліції повідомили, що для з’ясування об’єктивних обставин цієї події до Солом’янського управління поліції доставлено 11 осіб. Після проведення перевірки їх діям буде надана правова оцінка. Інформація про потерпілих наразі уточнюється.</p>
      <p><b>Що було раніше:</b> Гуртожиток на вулиці Польовій,19 в Києві належить приватному підприємству "Трест "Київміськбуд-2". У 2018 році підприємство прийняло рішення про проведення реконструкції будівлі. Компанія <a href="https://kyivcity.gov.ua/news/prat_trest_kivmiskbud-2_zaklikaye_meshkantsiv_gurtozhitka_na_vulitsi_poloviy_198_pereselitisya_z_avariyno_budivli_u_kimnati_na_vulitsi_tupolyeva/">повідомила</a> про необхідність вивільнення займаних кімнат і запропонувала жителям альтернативне житло на вулиці Туполєва.</p>
      <p>Водночас близько 40 сімей відмовились виселятися і продовжують жити в неопалюваному приміщенні, без води, газу і електрики. Вони стверджують, що згідно із законом "Про забезпечення реалізації житлових прав мешканців гуртожитків", їхній гуртожиток мають передати на баланс міста.</p>
      <p>У тресті "Київміськбуд-2" <a href="http://www.kgs2.kiev.ua/index.php/about/26-2019-07-26-pol">заявляли</a>, що в червні і в липні 2019 року будівлю захопили невідомі особи у одязі з логотипами ВО "Свобода" та "Сокіл".</p>
      <p>У підприємстві зазначають, що проти відмовників від переселення розпочато кілька кримінальних проваджень.</p>
      <footer>Станіслав Бичек, УП</footer>
      <related>
        <a href="https://www.pravda.com.ua/news/2019/11/7/7231237/"/>
        <a href="https://www.pravda.com.ua/news/2019/11/7/7231252/"/>
        <a href="https://www.pravda.com.ua/news/2019/11/7/7231233/"/>
      </related>
    </article>
  </body>
</html>