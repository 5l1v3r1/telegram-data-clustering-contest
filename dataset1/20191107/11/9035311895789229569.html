<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/07/twitter-mesajindaki-talep-gercek-oldu-11-kasim-milli-agaclandirma-gunu-ilan-edildi-erdogan"/>
    <meta property="og:site_name" content="euronews"/>
    <meta property="article:published_time" content="2019-11-07T11:26:38+00:00"/>
    <meta property="og:title" content="Twitter'daki talep gerçekleşti: 11 Kasım artık Milli Ağaçlandırma Günü"/>
    <meta property="og:description" content="Türkiye Cumhurbaşkanı Recep Tayyip Erdoğan, her yıl 11 Kasım gününün &quot;Milli Ağaçlandırma Günü&quot; olarak kutlanacağını duyurdu. Cumhurbaşkanı Erdoğan, 9 Temmuz'da Abdullah Enes Şahin isimli bir gencin Twitter'dan paylaştığı ve kısa sürede etkileşim alan &quot;Ağaç Dikme Bayramı&quot; önerisine destek vermişti"/>
  </head>
  <body>
    <article>
      <h1>Twitter'daki talep gerçekleşti: 11 Kasım artık Milli Ağaçlandırma Günü</h1>
      <address><time datetime="2019-11-07T11:26:38+00:00">07 Nov 2019, 11:26</time> by <a rel="author">Kerem Congar</a></address>
      <p>Türkiye Cumhurbaşkanı Recep Tayyip Erdoğan, her yıl 11 Kasım gününün "Milli Ağaçlandırma Günü" olarak kutlanacağını duyurdu.</p>
      <p>Bu kapsamda 11 Kasım günü saat 11.11'de Tarım ve Orman Bakanlığının koordinasyonunda; kamu kuruluşları ve vatandaşların katılımıyla toplu fidan dikilerek bu alanda bir rekor denemesi yapılacak.</p>
      <p>Konuyla ilgili açıklama yapan Cumhurbaşkanı Erdoğan, "Ekonomik, ekolojik ve sosyal açıdan büyük öneme sahip olan ormanlarımızı korumak, sürdürülebilir şekilde yönetmek ve gelecek nesillerimiz için yurdumuzu daha sağlıklı ve yaşanabilir kılmak amacıyla; milletimizin de desteği ile her yıl 11 Kasım gününün 'Milli Ağaçlandırma Günü' olarak kutlanması uygun görülmüştür." dedi.</p>
      <h3>Hedef 11 milyon fidan</h3>
      <p>Erdoğan, 7'den 77'ye tüm vatandaşların gönüllü olarak bu etkinliğe destek vereceğine inandığını belirerek "81 ilimizde 2023 noktada 3 saat içinde tam 11 milyon fidanın toprakla buluşmasıyla dünya rekorunu hedefliyoruz" diye de sözlerine ekledi.</p>
      <p>Cumhurbaşkanı Erdoğan, 9 Temmuz'da Abdullah Enes Şahin isimli bir gencin Twitter hesabından paylaştığı ve kısa sürede etkileşim alan "Ağaç Dikme Bayramı" önerisine destek vermişti.</p>
      <p>Şahin, sosyal medya hesabında "Bir fikrim geldi. Biz neden 'Ağaç Dikme Bayramı' ilan etmiyoruz. Her yıl bir gün ayıralım, çoluk çocuk, 82 milyon ağaç dikelim. Hem dünyaya örnek olalım hem gelecek nesillere yemyeşil bir ülke bırakalım." paylaşımında bulunmuştu.</p>
      <h3>50 milyon fidanla dünya rekoru Hindistan'da</h3>
      <p>Afrika ülkesi Etiyopya'da temmuz ayında iklim değişikliğiyle mücadele kapsamında "bir günde 200 milyon ağaç kampanyası" kapsamında hedeflenen rakamın üstüne çıkılarak 12 saat içerisinde 353 milyon fidan dikildi.</p>
      <p>Böylelikle Etiyopyalılar, en kısa zaman en fazla fidan dikerek Hindistan'ın rekorunu kırmayı başardı. Ancak Guinness Rekorlar Kitabı'na göre bir günde en fazla fidan dikme rekoru hala Hindistan'a ait. Hindistan'da 2016 yılında 800 bin gönüllünün katılımıyla 50 milyondan fazla fidan dikilmişti.</p>
      <ul>
        <li>
          <b>
            <a href="https://tr.euronews.com/2019/07/30/etiyopya-dan-en-cevreci-dunya-rekoru-1-gunde-353-milyon-fidan-dikildi">Etiyopya'dan 'en çevreci' dünya rekoru: 1 günde 353 milyon fidan dikildi</a>
          </b>
        </li>
        <li>
          <b>
            <a href="https://tr.euronews.com/2019/08/06/turkiye-de-orman-alani-kaybi-2018-de-zirveye-cikti">Türkiye'de orman alanı kaybı 2018'de zirveye çıktı</a>
          </b>
        </li>
      </ul>
    </article>
  </body>
</html>