<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638618/%D8%AC%DB%8C%D9%85%D8%B2-%D8%AF%DB%8C%D9%86-%D8%A8%D8%A7-%DB%8C%DA%A9-%D9%81%DB%8C%D9%84%D9%85-%D8%AC%D8%AF%DB%8C%D8%AF-%D8%A8%D8%A7%D8%B2%D9%85%DB%8C%E2%80%8C%DA%AF%D8%B1%D8%AF%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T11:00:00+00:00"/>
    <meta property="og:title" content="جیمز دین با یک فیلم جدید بازمی‌گردد"/>
    <meta property="og:description" content="ستاره فراموش نشدنی سینما در حالی که ۶۴ سال پیش درگذشت، در یک فیلم جدید بازی می‌کند."/>
  </head>
  <body>
    <article>
      <h1>
        <a href="https://www.bultannews.com/fa/news/638618/%D8%AC%DB%8C%D9%85%D8%B2-%D8%AF%DB%8C%D9%86-%D8%A8%D8%A7-%DB%8C%DA%A9-%D9%81%DB%8C%D9%84%D9%85-%D8%AC%D8%AF%DB%8C%D8%AF-%D8%A8%D8%A7%D8%B2%D9%85%DB%8C%E2%80%8C%DA%AF%D8%B1%D8%AF%D8%AF">جیمز دین با یک فیلم جدید بازمی‌گردد</a>
      </h1>
      <h2>ستاره فراموش نشدنی سینما در حالی که ۶۴ سال پیش درگذشت، در یک فیلم جدید بازی می‌کند.</h2>
      <address><time datetime="2019-11-07T11:00:00+00:00">07 Nov 2019, 11:00</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، یک کمپانی سینمایی اعلام کرده می‌خواهد فیلم جدیدی با بازی <b>جیمز دین</b> که ۶۴ سال پیش درگذشت بسازد.</p>
      <p>جیمز دین که سال ۱۹۵۵ در تصادف اتومبیل درگذشت، به کمک فن‌آوری‌های دیجیتال بازیگر یک فیلم جدید می‌شود.</p>
      <p>مجیک سیتی فیلمز دیروز با اعلام این خبر گفت امتیاز این کار را از خانواده این هنرمند کسب کرده و قصد دارد جیمز دین را در یک درام اکشن درباره جنگ ویتنام دوباره زنده کند و او را بازیگر یکی از نقش‌های اصلی فیلم کند.</p>
      <p>این فیلم که قرار است با عنوان «در جستجوی جک» ساخته شود، با اقتباس از رمانی نوشته گرت کروکر ساخته می‌شود. داستان این رمان که برمبنای ماجرایی واقعی نوشته شده درباره رها کردن هزاران سگ به عنوان تجهیزات نظامی به درد نخور پس از پایان جنگ ویتنام است.</p>
      <p>آنتون ارنست از سازندگان فیلم گفته است دین قرار است بازیگر نقش شخصیت «روگان» شود. ما در مورد همه جوانب این شخصیت پیچیده بررسی کرده‌ایم و جیمز دین را برای این نقش انتخاب کردیم.</p>
      <p>وی افزود: افتخار ماست که خانواده او از فیلم حمایت کرده‌اند و در مراحل ساخت نیز بر آن نظارت خواهند داشت.</p>
      <p>در هر حال بسیاری از هواداران دین از این فکر نگران هستند و در سایت‌های مختلف با تیترهایی چون «لطفا این کار را نکنید» در این باره اظهار نظر شده است.</p>
      <p>با تهیه این فیلم جیمز دین چهارمین فیلم سینمایی خود را بازی می‌کند.</p>
      <p>این اولین فیلمی خواهد بود که چهره‌ای دهه‌ها پس از درگذشت بازیگر فیلمی جدید می‌شود. پیتر کوشینگ که سال ۱۹۹۴ درگذشت سال ۲۰۱۶ بار دیگر بازیگر یک فیلم شد و از امکانات کامپیوتری برای بازگرداندن او به فیلم «سرکش یک: یک داستان از جنگ ستارگان» استفاده شد.</p>
      <p>کری فیشر نیز از بازیگران «جنگ ستارگان» بود که به مدد جلوه‌های کامپیوتری در فیلم «جنگ ستارگان: اسکای واکر برمی خیرد» دوباره بازی کرد.</p>
      <p>جیمز دین که در ۲۴ سالگی درگذشت بازیگر سه فیلم «شرق بهشت»، «شورش بی دلیل» و «غول» بود و با همین فیلم‌ها جایگاهی فراموش نشدنی در سینما یافت.</p>
      <p>پیش‌تولید «در جستجوی جک» از نوامبر شروع می‌شود و فیلم قرار است پاییز ۲۰۲۰ اکران شود.</p>
    </article>
  </body>
</html>