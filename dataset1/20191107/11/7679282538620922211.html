<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-reserve-bank-governor-says-closely-watching-the-situation-of-pmc-bank-forensic-audit-released-2836669.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T11:30:08+00:00"/>
    <meta property="og:title" content="पीएमसी बैंक की स्थिति पर है करीबी नजर; फॉरेंसिक ऑडिट जारी: रिजर्व बैंक गवर्नर"/>
    <meta property="og:description" content="रिजर्व बैंक (आरबीआई) के गवर्नर शक्तिकांत दास ने  बृहस्पतिवार को कहा कि घोटाले से जूझ रहे पीएमसी बैंक की स्थिति पर वह लगातार करीब से निगरानी रखे हुये है और फिलहाल बैंक का फॉरेंसिक ऑडिट किया जा..."/>
  </head>
  <body>
    <article>
      <h1>पीएमसी बैंक की स्थिति पर है करीबी नजर; फॉरेंसिक ऑडिट जारी: रिजर्व बैंक गवर्नर</h1>
      <address><time datetime="2019-11-07T11:30:08+00:00">07 Nov 2019, 11:30</time> by <a rel="author">एजेंसी,नई दिल्ली</a></address>
      <p>रिजर्व बैंक (आरबीआई) के गवर्नर शक्तिकांत दास ने  बृहस्पतिवार को कहा कि घोटाले से जूझ रहे पीएमसी बैंक की स्थिति पर वह लगातार करीब से निगरानी रखे हुये है और फिलहाल बैंक का फॉरेंसिक ऑडिट किया जा रहा है। केंद्रीय बैंक ने फंसे कर्ज की जानकारी होने के बाद 23 सितंबर को पंजाब एंड महाराष्ट्र को - ऑपरेटिव (पीएमसी) बैंक पर निकासी की सीमा सहित कई तरह की पाबंदियां लगाई हुई हैं। </p>
      <p>वित्तीय स्थिरता एवं विकास परिषद (एफएसडीसी) की बैठक के बाद दास ने संवाददाताओं को बताया, "पीएमसी बैंक की स्थिति की नजदीक से निगरानी की जा रही है। पीएमसी बैंक मामले में फॉरेंसिक ऑडिट चल रहा है।"पीएमसी बैंक में 4,335 करोड़ रूपये की अनियमितताएं सामने आने के बाद आरबीआई ने निकासी की सीमा तय करने समेत अन्य प्रतिबंध लगाए थे। </p>
      <p>रिजर्व बैंक ने मंगलवार को बैंक के ग्राहकों को कुछ राहत देते हुए अपने खाते से निकासी की सीमा को बढ़ाकर 50,000 रुपये कर दिया था। यह चौथी बार है जब रिजर्व बैंक ने पीएमसी के ग्राहकों के लिए प्रति खाता निकासी की सीमा बढ़ाई है। इस मामले में पुलिस ने एचडीआईएल के प्रवर्तकों राकेश वाधवान और सारंग वाधवान समेत पांच लोगों को गिरफ्तार किया है।<br/> </p>
    </article>
  </body>
</html>