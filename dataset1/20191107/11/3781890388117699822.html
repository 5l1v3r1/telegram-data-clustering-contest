<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740519"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T11:29:00+00:00"/>
    <meta property="og:title" content="จีบร้าน 'ซูรูฮะ' ปักหลักไทยขยายสู่ซีแอลเอ็มวี"/>
    <meta property="og:description" content="รองนายกฯ เศรษฐกิจ นำคณะเยือนญี่ปุ่น ดึงซูรูฮะ ดรักสโตร์ดัง ขยายสาขาในเมืองไทยเพิ่ม พร้อมใช้ไทยเป็นฮับในการขยายไปยังเพื่อนบ้าน"/>
  </head>
  <body>
    <article>
      <h1>จีบร้าน 'ซูรูฮะ' ปักหลักไทยขยายสู่ซีแอลเอ็มวี</h1>
      <address>
        <time datetime="2019-11-07T11:29:00+00:00">07 Nov 2019, 11:29</time>
      </address>
      <p>
        <b>รองนายกฯ เศรษฐกิจ นำคณะเยือนญี่ปุ่น ดึงซูรูฮะ ดรักสโตร์ดัง ขยายสาขาในเมืองไทยเพิ่ม พร้อมใช้ไทยเป็นฮับในการขยายไปยังเพื่อนบ้าน</b>
      </p>
      <p>นายสมคิด จาตุศรีพิทักษ์ รองนายกรัฐมนตรี เปิดเผยระหว่างการนำคณะเดินทางเยือนเกาะฮอกไกโด ประเทศญี่ปุ่น ระหว่างวันที่ 7-10 พ.ย.ว่า ได้หารือร่วมกับนายทัตซูรุ ซูรูฮะ ประธานบริษัท ซูรูฮะ ดรักสโตร์ ซึ่งเป็นร้านขายเวชสำอางที่ใหญ่ที่สุดในประเทศญี่ปุ่น ว่า ได้เชิญชวนให้ซูรูฮะ รีบขยายสาขาเข้ามาในเมืองไทยให้มากขึ้น หลังจากที่เปิดกิจการไปแล้ว 21 สาขา โดยให้ใช้ไทยเป็นฮับในการขยายสาขาไปยังเพื่อนบ้านทั้งเมียนมา สปป.ลาว กัมพูชา รวมถึงเวียดนาม ซึ่งปัจจุบันซูรูฮะเองมีความถนัดในการซื้อกิจการ  หรือการควบรวมกิจการ เพื่อขยายสาขา<br/><br/>ทั้งนี้ประเทศไทยกำลังขยายตัวอย่างมาก โดยเฉพาะราคาที่ดินที่ยังไม่แพงมากกินไป มีรถไฟฟ้าหลายสายที่กำลังเกิดขึ้น รวมถึงการขยายไปยังชานเมืองที่มีคอมมูนิตี้มอลล์เกิดขึ้นมากในหลายพื้นที่ รวมทั้งได้ขอให้ซูรูฮะนำสินค้าจากเมืองไทยเข้ามาจำหน่ายในร้านซูรูฮะ ที่ญี่ปุ่นที่มีมากถึง  2,100 สาขา ซึ่งจะช่วยเพิ่มยอดขายให้กับซูรูฮะด้วยเพราะสินค้าไทยเป็นที่ชื่นชอบของชาวญี่ปุ่น  โดยจะประสานงานกับหน่วยงานที่เกี่ยวข้องเพื่ออำนวยความสะดวกให้ด้วย โดยเฉพาะกรมศุลกากร เนื่องจากสินค้าบางรายการยังไม่เคยมีการจัดเก็บภาษีในเมืองไทย<br/><br/>นายซูรูฮะ กล่าวว่า ซูรูฮะ ได้ร่วมมือกับเครือสหพัฒน์ เข้าไปเปิดกิจการในประเทศไทย เมื่อ 7 ปีที่ผ่านมา โดยในปีนี้เพิ่งสามารถทำกำไรได้เป็นปีแรก โดยเห็นว่าศักยภาพของเมืองไทยที่จะขยายสาขานั้นยังมีอีกมาก โดยเฉพาะในพื้นที่ท่องเที่ยว </p>
    </article>
  </body>
</html>