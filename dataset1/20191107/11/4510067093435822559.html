<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/mensa-romania-cauta-bihoreni-cu-minti-stralucite-152572.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-07T11:01:00+00:00"/>
    <meta property="og:title" content="Mensa România caută bihoreni cu minți strălucite"/>
    <meta property="og:description" content="Organizaţia celor mai inteligenţi oameni din lume caută minţi strălucite la Oradea. Filiala din România a Mensa organizează testări, pe 16 noiembrie, la Universitatea din Oradea."/>
  </head>
  <body>
    <article>
      <h1>Mensa România caută bihoreni cu minți strălucite</h1>
      <address><time datetime="2019-11-07T11:01:00+00:00">07 Nov 2019, 11:01</time> by <a rel="author" href="https://www.ebihoreanul.ro/contact/M%C4%83d%C4%83lina%20Sim#redactia_form" target="_blank">Mădălina Sim</a></address>
      <figure>
        <img src="https://www.ebihoreanul.ro/modules/news/files/mensa-copil-irishmirrorcom-051119.jpg"/>
        <figcaption>(foto: generic, sursa irishmirror.com)</figcaption>
      </figure>
      <p>
        <b>Organizaţia celor mai inteligenţi oameni din lume caută minţi strălucite la Oradea. Filiala din România a Mensa organizează testări, pe 16 noiembrie, la Universitatea din Oradea.</b>
      </p>
      <p>Potrivit unui comunicat de presă transmis, marţi, de preşedintele Mensa România, Aurel Căuş - în acelaşi timp preşedintele Senatului Universităţii din Oradea -, vârsta minimă pentru cei care vor să participe este de 11 ani.</p>
      <p>Bihorenii interesaţi să îşi testeze IQ-ul trebuie să se prezinte sâmbătă, în 16 noiembrie, la ora 11, la Universitatea din Oradea, la Facultatea de Ştiinţe (corpul C).</p>
      <p>Testul va fi de tip "<i>culture fair</i>", bazat exclusiv pe imagini şi diagrame. De asemenea, participanţii vor fi împărţiţi în două categorii, întrebările fiind distribuite în funcţie de vârstă. Rezultatul testului va fi confidenţial şi va fi trimis pe mail. </p>
      <p>"Formularul pentru adulţi (cu vârsta de peste 16 ani) conţine 45 de întrebări, la care candidatul trebuie să răspundă în 20 de minute. Cel pentru copii (vârste cuprinse între 11 şi 16 ani) are 25 de întrebări, iar timpul alocat răspunsurilor este de 15 minute. Candidaţii care obţin un rezultat ce îi plasează între cele mai inteligente 2% persoane raportat la totalul populaţiei vor primi o dovadă oficială a eligibilităţii şi vor fi invitaţi să se înscrie în Mensa România", se arată în comunicatul transmis.</p>
      <p>Aceasta este cea de-a doua testare pe care Mensa România o organizează la Oradea, de când preşedintele este un orădean. Aurel Căuş a câştigat un mandat de doi ani în fruntea organizaţiei, în vara anului trecut.</p>
      <p>Testul presupune şi o taxă care poate fi plătită prin SMS, preţul fiind de 8 euro sau 35 de lei în cazul în care plata se va face prin bancă. Mai multe detalii se pot afla pe site-ul Mensa România.</p>
      <p>Organizaţia Mensa a fost fondată la Oxford şi are menirea să descopere persoanele supradotate intelectual, dar şi să le pună în legătură. Singurul criteriu de intrare în organizaţie este o testare prin care se adevereşte faptul că persoana are un coeficient de inteligenţă peste 132.</p>
      <p>Mensa România are peste 700 de membri şi organizează cel puţin două întâlniri anuale pentru toţi membrii săi. Grupurile locale organizează întâlniri lunare sau săptămânale. Unele întâlniri sunt informale, altele sunt specifice SIG-urilor (Special Interest Group) unde se desfăşoară jocuri, evenimente şi conferinţe specifice sau discuţii privitoare la un anumit domeniu de activitate.</p>
      <p>Toţi membrii au acces la revista naţională, cu şi despre mensani şi activităţile lor.</p>
    </article>
  </body>
</html>