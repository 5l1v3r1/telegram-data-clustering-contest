<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88926"/>
    <meta property="og:site_name" content="Denník politika"/>
    <meta property="article:published_time" content="2019-11-07T11:35:10+00:00"/>
    <meta property="og:title" content="Atalanta získala v Lige majstrov historický bod, za ManCity musel dochytať obranca Walker"/>
    <meta property="og:description" content="7.11.2019 (Webnoviny.sk) – Na milánskom futbalovom Štadióne Giuseppeho Meazzu došlo v stredajšom stretnutí C-skupiny Ligy majstrov 2019/2020 medzi Atalantou Bergamo a Manchestrom City k historickému výsledku talianskeho zástupcu. Mužstvo trénera Gian Piera Gasperiniho po úvodných troch prehrách v dueli s anglickým šampiónom remizovalo 1:1 a má premiérový bod v skupinovej časti európskeho pohára číslo jeden."/>
  </head>
  <body>
    <article>
      <h1>Atalanta získala v Lige majstrov historický bod, za ManCity musel dochytať obranca Walker</h1>
      <address><time datetime="2019-11-07T11:35:10+00:00">07 Nov 2019, 11:35</time> by <a rel="author">Webnoviny</a></address>
      <p>7.11.2019 (Webnoviny.sk) – Na milánskom futbalovom Štadióne Giuseppeho Meazzu došlo v stredajšom stretnutí C-skupiny Ligy majstrov 2019/2020 medzi Atalantou Bergamo a Manchestrom City k historickému výsledku talianskeho zástupcu. Mužstvo trénera Gian Piera Gasperiniho po úvodných troch prehrách v dueli s anglickým šampiónom remizovalo 1:1 a má premiérový bod v skupinovej časti európskeho pohára číslo jeden.</p>
      <p><i>„Považujeme za historický úspech, že sme v LM získali náš vôbec prvý bod. Môžeme byť šťastní,“</i> povedal podľa oficiálnej stránky Európskej futbalovej únie (UEFA) kapitán Atalanty Alejandro Gómez. <i>„Proti veľkému protivníkovi je to dobrý bod. Pre mňa ako obrancu bolo veľmi ťažké čeliť takej ofenzívnej kvalite,“</i> nadviazal albánsky stopér Berat Djimsiti.</p>
      <h3>Atalanta zostala posledná</h3>
      <p>Napriek prelomeniu negatívnej šnúry prehier zostáva Atalanta s jedným bodom na chvoste tabuľky „céčka“. Na najbližších súperov, Dinamo Záhreb a Šachtar Doneck, ktorí sa v stredu rozišli po divokej remíze 3:3, stráca štyri body. <i>„Naším cieľom je postup, minimálne prienik do Európskej ligy,“</i> nevzdáva sa pred zvyšnými dvomi stretnutiami tréner Gasperini.</p>
      <p>„Citizens“ si mohli v prípade víťazstva v predstihu zabezpečiť miestenku v jarnom osemfinále. Všetko mali rozbehnuté na trojbodový zápis. Už v 7. min otvoril skóre Raheem Sterling a krátko pred prestávkou mohol pridať druhý gól Brazílčan Gabriel Jesus. Pri pokutovom kope však netrafil bránku, a tak „gólovo zahrmelo“ na druhej strane, keď v 49. min vyrovnal chorvátsky záložník Mario Pašalič.</p>
      <h3>Guardiola spokojný iba s polčasom</h3>
      <p>Problémy hostí sa však týmto neskončili. Do druhého polčasu nenastúpil brazílsky gólman Ederson a keď náhradný brankár, Čiľan Claudio Bravo, v 81. min v čistej šanci zastavil Slovinca Josipa Iličiča a po červenej karte musel <i>„predčasne pod sprchy“</i>, medzi tri žrde sa postavil obranca Kyle Walker.</p>
      <p><i>„Prišli sme do Talianska vyhrať, ale po všetkých tých okolnostiach je to dobrá remíza. Na tréningoch sa občas postavím do bránky a kričím na spoluhráčov, aby na mňa strieľali,“</i> poznamenal „tretí brankár“ Manchestru City Walker.</p>
      <p>Kouč hostí Josep Guardiola bol po stretnutí spokojný iba s prvopolčasovým výkonom. <i>„Futbal je o emóciách. Škoda, že sme na konci prvého polčasu nestrelili druhý gól. Po prestávke sme niektoré veci nerobili správne, ale to sa niekedy stáva. Hrali sme proti mužstvu, ktoré v Taliansku dáva mnoho gólov,“</i> poznamenal 48-ročný rodák zo španielskeho Santpedora.</p>
      <p>Niekdajší kouč Bayernu Mníchov a FC Barcelona však pochválil Walkera, že si v koncovke stretnutia udržal čisté konto. „Poradil si s priamym kopom Ruslana Malinovského aj jedným nepríjemným centrom,“ dodal Guardiola.</p>
      <p>Viac k témam: <a href="https://www.webnoviny.sk/tag/liga-majstrov/"><u>Liga majstrov</u></a><br/>Zdroj: Webnoviny.sk – <a href="https://www.webnoviny.sk/atalanta-ziskala-v-lige-majstrov-historicky-bod-za-mancity-musel-dochytat-obranca-walker/"><u>Atalanta získala v Lige majstrov historický bod, za ManCity musel dochytať obranca Walker</u></a> © SITA Všetky práva vyhradené.</p>
    </article>
  </body>
</html>