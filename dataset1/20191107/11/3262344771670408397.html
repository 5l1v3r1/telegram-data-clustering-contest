<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32992/se-smartphone-di-notte-scatta-meglio-di-una-canon-full-frame-ce-qualcosa-che-non-va"/>
    <meta property="og:site_name" content="DDay.it"/>
    <meta property="article:published_time" content="2019-11-07T11:52:00+00:00"/>
    <meta property="og:title" content="Se uno smartphone di notte scatta meglio di una Canon full frame c'è qualcosa che non va"/>
    <meta property="og:description" content="Una serie di fotografie fatte nelle stesse identiche condizioni mettono a confronto un Pixel 4 e una full frame Canon EOS RP. Anche un occhio inesperto direbbe che il Pixel vince a mani basse. Ed è assurdo."/>
  </head>
  <body>
    <article>
      <h1>Se uno smartphone di notte scatta meglio di una Canon full frame c'è qualcosa che non va</h1>
      <h2>Una serie di fotografie fatte nelle stesse identiche condizioni mettono a confronto un Pixel 4 e una full frame Canon EOS RP. Anche un occhio inesperto direbbe che il Pixel vince a mani basse. Ed è assurdo.</h2>
      <address><time datetime="2019-11-07T11:52:00+00:00">07 Nov 2019, 11:52</time> by <a rel="author">Roberto Pezzali</a></address>
      <p>La fotografia su smartphone sta facendo passi da gigante, aiutata da quella che è la fotografia computazionale, ovvero l’applicazione del machine learning per migliorare, sulla base di una serie di modelli matematici, il risultato finale. La vendita di macchine fotografiche, soprattutto le compatte, negli ultimi anni ha avuto un tracollo: i numeri scendono in modo inarrestabile, si salvano solo i prodotti di fascia alta perché la loro qualità oggi è ancora irraggiungibile. Oggi, ma domani?</p>
      <p>Un fotografo americano, Andrew, ha pubblicato sul suo canale Youtube<a href="https://www.youtube.com/watch?v=bHkaZ8OjeIg"> un video dove mette a confronto una full frame Canon EOS RP e un Pixel 4 in una situazione particolare</a>, la foto notturna.</p>
      <p>Un confronto che sulla carta sarebbe impari, ma il risultato sorprenderà: sono tutte foto fatte a mano libera, cercando di sfruttare al meglio sia lo smartphone sia la fotocamera, quindi senza inganno. La EOS RP non è forse la miglior full frame quando si tratta di scattare ad alti ISO, ma è pur sempre una full frame.</p>
      <p>Riproponiamo le fotografie qui sotto, senza dire chi ha scattato cosa, e come sempre cliccandoci sopra si può vedere la fotografia a schermo intero. </p>
      <hr/>
      <p>1</p>
      <figure>
        <img src="https://cdn.dday.it/system/uploads/picture/image/58470/content_foto1.jpg"/>
      </figure>
      <hr/>
      <p>2</p>
      <figure>
        <img src="https://cdn.dday.it/system/uploads/picture/image/58469/content_foto2.jpg"/>
      </figure>
      <hr/>
      <p>3</p>
      <figure>
        <img src="https://cdn.dday.it/system/uploads/picture/image/58464/content_foto5.jpg"/>
      </figure>
      <hr/>
      <p>4</p>
      <figure>
        <img src="https://cdn.dday.it/system/uploads/picture/image/58463/content_foto6.jpg"/>
      </figure>
      <hr/>
      <p>5</p>
      <figure>
        <img src="https://cdn.dday.it/system/uploads/picture/image/58461/content_foto9.jpg"/>
      </figure>
      <hr/>
      <p>6</p>
      <figure>
        <img src="https://cdn.dday.it/system/uploads/picture/image/58466/content_foto10.jpg"/>
      </figure>
      <hr/>
      <p>7</p>
      <figure>
        <img src="https://cdn.dday.it/system/uploads/picture/image/58468/content_foto3.jpg"/>
      </figure>
      <hr/>
      <p>8</p>
      <figure>
        <img src="https://cdn.dday.it/system/uploads/picture/image/58465/content_foto4.jpg"/>
      </figure>
      <hr/>
      <p>Siamo abbastanza sicuri che abbiate scelto in ordine <b>2,3,5 e 8</b>, esattamente le fotografie che sono state scattate con il Pixel 4: <b>più luminose, meno rumore, decisamente superiori in tutto</b>. Merito del machine learning, lo abbiamo detto mille volte, ma è evidente che c’è qualcosa che non va in tutto questo.</p>
      <p>Una fotocamera eccellente come la EOS RP dotata di un sensore full frame non può perdere in un confronto simile, ha quasi tutto quello che serve per scattare foto migliori di uno smartphone in ogni condizione. Le manca solo una cosa, quella componente totalmente automatica che permette al Pixel e ad altri smartphone di realizzare le fotografie pubblicate qui sopra a mano libera. Senza entrare nel dettaglio di come funziona la modalità “notte” degli smartphone, è evidente che <b>se la EOS RP avesse avuto una modalità notte simile avrebbe mangiato il Pixel a colazione, a pranzo e a merenda</b>.</p>
      <p>Ma non ce l’ha: chi vuole fare una foto con la stessa pulizia di quella fatta dallo smartphone deve scattare una raffica, usare magari un treppiedi, allineare le foto fatte con un software di editing, sistemare i livelli e sommarli, fare insomma quello che il Pixel fa in automatico. Oppure deve passare dal RAW, sviluppare il file con un buon software che riduca il rumore e gestisca al meglio luci e ombre, con la speranza che il risultato possa avvicinarsi a quello che si ottiene con un prodotto che non è nato per fare da fotocamera.</p>
      <p>Il problema <b>non è il Pixel che migliora, è la Canon che è priva di una modalità simile</b>. Come è priva di una modalità Smart HDR che separa i vari elementi che compongono la scena e li gestisce in modo separato per evitare di bruciare le alte luci e di affogare le ombre. Quello che vale per Canon vale anche per Fujifilm, per Nikon, per Sony e per tutti gli altri produttori, che <b>continuano a considerare gli smartphone e i loro automatismi una bestia nera da evitare assolutamente</b>. Questo perché, tradizionalmente, la fotografia è sempre stata un qualcosa dove l’intero potere deve stare nelle mani del fotografo, e la modalità automatica è qualcosa che c’è, ma guai ad usarla.</p>
      <p>La ricetta per arrestare il declino delle vendite delle fotocamere esiste, i produttori ce l’hanno davanti agli occhi da mesi eppure continuano a guardare dalla parte opposta perché gli smartphone sono il nemico della fotografia, non possono essere presi ad esempio. Le fotocamere avrebbero bisogno di display più ampi e con una risoluzione maggiore, ma si continua con il classico 3” dai colori sbiaditi, necessiterebbero di sistemi facili per la condivisione delle foto, sistemi che oggi sono ancora macchinosi e difficili da gestire, ma soprattutto <b>avrebbero bisogno più di ogni altra cosa di soluzioni automatiche che permettano di portare a casa risultati eccellenti in poco tempo</b>. Perché anche chi scatta per lavoro potrebbe non avere il tempo di elaborare una foto ad un computer: ci sono clienti che chiedono gli scatti subito e con urgenza, e non sempre per le foto con poca luce si ha a disposizione un treppiedi.</p>
      <p>Gli smartphone hanno rubato tanto alle fotocamere, non solo le quote di mercato, e se si vuole suturare la ferita è tempo di restituire il colpo. Abbattendo le barriere mentali e iniziando a combattere ad armi pari: <b>usando la fotografia computazionale come la stanno usando Google, Apple e tutti gli altri una compatta da poche centinaia di euro farebbe fotografie migliori, in ogni condizione, del miglior smartphone</b>.</p>
      <p>Per non parlare di una full frame: non riusciamo nemmeno a immaginare quello che si potrebbe fare con un sensore grande come quello della EOS RP, dotato di una dinamica che i piccoli sensori degli smartphone non potranno mai raggiungere e di vere lenti in vetro, che non hanno bisogno di un paio di algoritmi per inventare un bokeh che non esiste. È ora di far suonare la sveglia, prima che sia troppo tardi.</p>
    </article>
  </body>
</html>