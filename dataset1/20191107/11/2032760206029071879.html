<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88921"/>
    <meta property="og:site_name" content="Denník politika"/>
    <meta property="article:published_time" content="2019-11-07T11:35:04+00:00"/>
    <meta property="og:title" content="Dôchodky na Slovensku zrejme čaká zmena, po roku 2021 by mali rásť pomalšie"/>
    <meta property="og:description" content="7.11.2019 (Webnoviny.sk) – Dôchodky by sa mali v rokoch 2021 a 2022 zvyšovať v menšej miere, ako od začiatku budúceho roka. Kým od začiatku budúceho roka by malo ísť o zvýšenie o 2,9 %, v rokoch 2021 majú penzie vzrásť o 2 % a v roku 2022 o 2,1 %. Vyplýva to z návrhu rozpočtu Sociálnej poisťovne na rok 2020 s výhľadom na roky 2021 a 2022."/>
  </head>
  <body>
    <article>
      <h1>Dôchodky na Slovensku zrejme čaká zmena, po roku 2021 by mali rásť pomalšie</h1>
      <address><time datetime="2019-11-07T11:35:04+00:00">07 Nov 2019, 11:35</time> by <a rel="author">Webnoviny</a></address>
      <p>7.11.2019 (Webnoviny.sk) – Dôchodky by sa mali v rokoch 2021 a 2022 zvyšovať v menšej miere, ako od začiatku budúceho roka. Kým od začiatku budúceho roka by malo ísť o zvýšenie o 2,9 %, v rokoch 2021 majú penzie vzrásť o 2 % a v roku 2022 o 2,1 %. Vyplýva to z návrhu rozpočtu Sociálnej poisťovne na rok 2020 s výhľadom na roky 2021 a 2022.</p>
      <p>Nárast dôchodkov od začiatku budúceho roka by mal zvýšiť výdavky Sociálnej poisťovne o 218,7 milióna eur. V roku 2021 by mali výdavky na valorizáciu penzií dosiahnuť vyše 174 miliónov eur a v roku 2022 by malo ísť o 167 miliónov eur.</p>
      <h3>Penzie sa budú valorizovať inak</h3>
      <p>V rokoch 2020 a 2021 sa ešte uplatní valorizačný systém, podľa ktorého sa penzie zvyšujú o medziročný rast spotrebiteľských cien za domácnosti dôchodcov, minimálne však o 2 % z priemerného dôchodku daného druhu. Od roku 2022 však nastane zmena, keďže penzie sa budú zvyšovať už len podľa medziročného rastu spotrebiteľských cien za domácnosti dôchodcov.</p>
      <p>Bude to znamenať, že podpriemerné dôchodky sa nebudú zvyšovať o pevnú sumu odvodenú z priemernej penzie, ale percentuálne, čím budú rásť o menšiu sumu ako do roku 2021.</p>
      <p>Z tohto dôvodu majú byť výdavky na zvýšenie dôchodkov v roku 2022 nižšie ako v roku 2021, hoci percento zvyšovania dôchodkov má byť v roku 2022 vyššie.</p>
      <h3>Stúpnu o pevnú sumu aj percentá</h3>
      <p>Od budúceho roka sa starobné dôchodky zvýšia najmenej o deväť eur a predčasné starobné dôchodky o minimálne 8,70 eura. Starobné penzie vyššie ako 310,30 eura a predčasné starobné dôchodky nad 300 eur však stúpnu percentuálne, a to o 2,9 %. Invalidné penzie s mierou poklesu schopnosti vykonávať zárobkovú činnosť o viac ako 70 % pôjdu nahor najmenej o 7,60 eura.</p>
      <p>Ak tento druh dôchodku bude vyšší ako 262 eur, zvýši sa o 2,9 %. Invalidné dôchodky pri miere poklesu schopnosti vykonávať zárobkovú činnosť pod 70 % vzrastú aspoň o 4,30 eura, o 2,9 % sa zvýšia v prípade, ak presiahnu 148,20 eura.</p>
      <p>Vdovské a vdovecké dôchodky sa od začiatku budúceho roka zvýšia najmenej o 5,80 eura. Ak tieto penzie budú vyššie ako 200 eur, stúpnu o 2,9 %. Sirotské dôchodky majú garantované zvýšenie aspoň o 2,70 eura. O 2,9 % pôjdu nahor vtedy, ak presiahnu 93,10 eura.</p>
      <h3>Dôchodcovská inflácia</h3>
      <p>Od roku 2018 do roku 2021 sa dôchodky na Slovensku zvyšujú o tzv. dôchodcovskú infláciu. Ide o percento medziročného rastu spotrebiteľských cien za domácnosti dôchodcov.</p>
      <p>Ak je však suma zvýšenia dôchodku určená na základe dôchodcovskej inflácie nižšia ako pevná suma určená ako 2 % z priemernej výšky príslušného druhu dôchodku k 30. júnu tohto roka, dôchodok sa zvyšuje o pevnú sumu.</p>
      <p>Od roku 2022 sa tento mechanizmus založený na garancii minimálnej sumy zvyšovania dôchodkov zruší a nahradí ho zvyšovanie všetkých dôchodkov výlučne percentuálne, podľa výšky dôchodcovskej inflácie.</p>
      <p>Viac k témam: <a href="https://www.webnoviny.sk/tag/predcasny-starobny-dochodok/"><u>predčasný starobný dôchodok</u></a>, <a href="https://www.webnoviny.sk/tag/starobny-dochodok/"><u>starobný dôchodok</u></a>, <a href="https://www.webnoviny.sk/tag/vdovsky-dochodok/"><u>vdovský dôchodok</u></a><br/>Zdroj: Webnoviny.sk – <a href="https://www.webnoviny.sk/dochodky-na-slovensku-zrejme-caka-zmena-po-roku-2021-by-mali-rast-pomalsie/"><u>Dôchodky na Slovensku zrejme čaká zmena, po roku 2021 by mali rásť pomalšie</u></a> © SITA Všetky práva vyhradené.</p>
    </article>
  </body>
</html>