<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ssha-zanepokojeni-peresliduvannyam-poroshenka-638365.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T11:29:34+00:00"/>
    <meta property="og:title" content="США занепокоєні переслідуванням Порошенка"/>
    <meta property="og:description" content="Тейлор розповів про зустріч, яку він та Курт Волкер мали з радником президента Зеленського"/>
  </head>
  <body>
    <article>
      <h1>США занепокоєні переслідуванням Порошенка</h1>
      <address>
        <time datetime="2019-11-07T11:29:34+00:00">07 Nov 2019, 11:29</time>
      </address>
      <h4>Тейлор розповів про зустріч, яку він та Курт Волкер мали з радником президента Зеленського</h4>
      <p>Колишній спеціальний представник Державного департаменту США з питань України Курт Волкер натякав представникам Офісу Зеленського про те, щоб вони відмовилися від ідеї кримінального переслідування колишнього президента Петра Порошенка.</p>
      <p>Про це стало відомо із публікації закритих свідчень повіреного у справах США в Україні Вільяма Тейлора перед Конгресом, пише <a href="https://www.eurointegration.com.ua/news/2019/11/7/7102744/">«Європейська правда»</a>.</p>
      <p>Зокрема, Тейлор розповів про зустріч, яку він та Волкер мали 14 вересня із радником президента Зеленського Андрієм Єрмаком та позаштатним радником Ігорем Новіковим.</p>
      <p>«Посол Волкер натякнув Єрмаку цьому іншому українцю – його прізвище Новіков, що було б непогано не переслідувати експрезидента Порошенка. Адже були дані та навіть дії, які свідчили, що команда Зеленського збирається переслідувати Порошенка за цілою низкою питань, приміром, через інцидент у Керченській протоці. Президента Порошенка звинувачували у військових рішеннях, які він тоді прийняв», - сказав Тейлор.</p>
      <p>За його словами, після цього Єрмак та Новіков дістали свої мобільні телефони та показали фотографії своїх родичів, на яких були брат і двоюрідний брат, які були вбиті чи поранені на Донбасі.</p>
      <p>«Вони показали це Курту і мені, сказавши: Порошенко у цьому винний. У них на емоційному рівні глибока злість на Порошенка. Це – одна з речей, що мотивують атаки та судові справи на Порошенка, але не єдина. Були й інші. Олігарх Коломойський, про якого я згадував раніше, теж має зуб на Порошенка», - сказав посол.</p>
      <p>Як відомо, вчора п'ятий президент України Петро Порошенко відвідав Схід України, де спілкувався з військовими та місцевими жителями. Зокрема він заявив, що наразі о<a href="https://glavcom.ua/news/okupanti-zalishayutsya-na-svojih-poziciyah-bilya-stanici-luganskoji-poroshenko-638293.html">купанти залишаються на своїх позиціях біля Станиці Луганської</a>. </p>
      <p>Також у політсилі Порошенка заявили, що <a href="https://glavcom.ua/news/ninishnya-vlada-buduje-v-ukrajini-rezhim-putinskogo-zrazka-jevropeyska-solidarnist--638331.html">нинішня влада будує в Україні режим путінського зразка</a>.</p>
      <related>
        <a href="https://glavcom.ua/news/mi-ne-majemo-prava-zalishiti-putinu-zhodnogo-shansu-poroshenko-pro-jednist-u-pitanni-chlenstva-ukrajini-v-nato-636967.html"/>
        <a href="https://glavcom.ua/news/stoltenberg-druzhno-privitavsya-z-poroshenkom-u-radi-foto-636780.html"/>
        <a href="https://glavcom.ua/news/advokat-poroshenka-portnova-treba-dopitati-povtorno-636673.html"/>
      </related>
    </article>
  </body>
</html>