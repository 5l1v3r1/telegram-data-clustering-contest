<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816024.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T11:44:00+00:00"/>
    <meta property="og:title" content="کمالوندی: شنبه در فردو به غنای ۴.۲ درصد می‌رسیم"/>
    <meta property="og:description" content="به گزارش خبرگزاری صدا و سیما،بهروز کمالوندی اظهار کرد: دو هزار کیلو از این گاز به سایت فردو انتقال یافته و به لوله‌های خوراک سانتریفیوژ تحت نظر بازرسان سازمان بین المللی انرژی اتمی متصل شده است."/>
  </head>
  <body>
    <article>
      <h1>کمالوندی: شنبه در فردو به غنای ۴.۲ درصد می‌رسیم</h1>
      <address>
        <time datetime="2019-11-07T11:44:00+00:00">07 Nov 2019, 11:44</time>
      </address>
      <p>سخنگوی سازمان انرژی اتمی گفت: از پسماندهای دوره‌های گذشته در سایت شهید احمدی روشن ۲۵ تن گاز هگزافلوراید اورانیوم (UF۶) تولید کرده ایم.</p>
      <p>به گزارش خبرگزاری صدا و سیما،بهروز کمالوندی اظهار کرد: دو هزار کیلو از این گاز به سایت فردو انتقال یافته و به لوله‌های خوراک سانتریفیوژ تحت نظر بازرسان سازمان بین المللی انرژی اتمی متصل شده است.</p>
      <p>وی گفت: تزریق گاز، خلاء سازی خطوط، رساندن سانتریفیوژها به دوره اسمی، بررسی شیرها، سامانه‌های اتوماسیون و زنجیرهای سانتریفیوژها با سرعت بسیار زیاد و موفقیت آمیز انجام شده است و تا ساعت ۲۴ پنجشنبه کار خارج کردن گازهای سبک را تمام می‌کنیم و به مرحله برداشت محصول می‌رسیم.</p>
      <p>سخنگوی سازمان انرژی اتمی با بیان اینکه در دوره خارج کردن گازهای سبک، محصول پسماند را دوباره مخلوط می‌کنیم افزود: از ابتدای نیمه شب چهارشنبه، شیرها را باز و محصول را جمع آوری می‌کنیم.</p>
      <p>کمالوندی تصریح کرد: از روز پنجشنبه محصول، نمونه گیری می‌شود و تا روز شنبه روند پایداری ادامه خواهد یافت و بازرسان آژانس این نمونه‌ها را می‌بینند. حدود ساعت ۱۰ تا ۱۱ صبح شنبه به سطح غنی سازی ۴ و نیم درصد و به حد پایدار می‌رسیم.</p>
      <p>به گزارش خبرگزاری صدا و سیما، وی گفت: در این روز در بازدید خبرنگاران نشست خبری نیز خواهیم داشت.</p>
      <p>کمالوندی افزود: در حوزه غنی سازی، روزهای سه شنبه و دوشنبه هفته جاری و روز قبل از آن به ۸ هزار و ۶۰۰ سو ظرفیت تولید دست یافتیم و با ۹۰۰ سو که در فردو به این ظرفیت اضافه می‌شود به ۹ هزار و ۵۰۰ سو خواهیم رسید که این در حدود ظرفیت پیش از برجام که حداکثر ۱۱ هزار سو بود، است.</p>
      <p>سخنگوی سازمان انرژی اتمی افزود: صنعت هسته‌ای کشورمان صنعت شادابی است و دانشمندان ما قله‌های فناوری را فتح کرده اند و در موقعیت بسیار خوبی هستیم.</p>
    </article>
  </body>
</html>