<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/darlig-nytt/71792879"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T11:59:46+00:00"/>
    <meta property="og:title" content="Dårlig nytt"/>
    <meta property="og:description" content="Real Sociedad bekrefter: Martin Ødegaard er skadd og spiller ikke mot Leganés i morgen. Spansk avis hevder det ideelle for klubben er at 20-åringen ikke reiser til Norge i forbindelse med kommende landskamper."/>
  </head>
  <body>
    <article>
      <h1>Dårlig nytt</h1>
      <h2>Real Sociedad bekrefter: Martin Ødegaard er skadd og spiller ikke mot Leganés i morgen. Spansk avis hevder det ideelle for klubben er at 20-åringen ikke reiser til Norge i forbindelse med kommende landskamper.</h2>
      <address><time datetime="2019-11-07T11:59:46+00:00">07 Nov 2019, 11:59</time> by <a rel="author">TORE ULRIK BRATLAND</a></address>
      <ul>
        <li>
          <b>Norge - Færøyene, 15. november</b>
        </li>
      </ul>
      <p>Martin Ødegaard ble tirsdag tatt ut i landslagstroppen som møter Færøyene på Ullevaal 15. november. Tre dager seinere venter Malta borte.</p>
      <p>Spørsmålet er om Real Sociedad-spilleren i det hele tatt rekker kampene i EM-kvalifiseringen. I oppgjøret mot Celta Vigo 27. oktober pådro han seg det landslagstrener Lars Lagerbäck omtaler som en «fotskade».</p>
      <p>
        <b>Den spanske avisa <a href="https://www.mundodeportivo.com/futbol/real-sociedad/20191106/471433018614/odegaard-esta-casi-descartado.html">Mundo Deportivo</a> skriver at Ødegaard ikke trente onsdag. Og i ettermiddag bekrefter klubben på Twitter: Nordmannen spiller ikke mot</b>
        <b> Leganés i morgen kveld.</b>
      </p>
      <p>- Vi må være forsiktige og han må restituere godt, heter det. Offisielt kan ingen si noe om hvor alvorlig skaden er, men trolig dreier det seg om et område i hælen.</p>
      <figure>
        <iframe data-src="https://twitter.com/RealSociedad/status/1192420677564940288?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Om det er et brudd, eller stressfraktur, eller ømhet vet jeg ikke. Men det var en tøff smell han fikk, sier assistenttrener Per Joar «Perry» Hansen til Dagbladet.</p>
      <p>
        <b>Real Sociedad spiller mot Leganés i den spanske ligaen klokka 21.00 fredag kveld. Ifølge Mundo Deportivo er det ikke ideelt for Real Sociedad at Ødegaard må dra til Norge i forbindelse med landskampene.</b>
      </p>
      <p>- Det ideelle for klubben er at han er i perfekt form når Real Sociedad møter Real Madrid på Estadio Santiago Bernabéu 23. november, heter det.</p>
      <p>Det er ingen grunn til å tro noe annet enn at møtet med Real Madrid - klubben som eier Ødegaard - er et høydepunkt for nordmannen denne sesongen. En god kamp på Bernabéu - og han vil være enda nærmere en retur, kanskje allerede til sommeren.</p>
      <p>Men for landslaget er det fullt mulig å hente Ødegaard til Norge, for selv å vurdere alvorlighetsgraden av skaden.</p>
      <p>Thomas T. Ødegaard - som er onkelen til Martin - er manuellterapeut/fysisk trener på landslaget. Sammen med resten av det medisinske teamet vil han gjøre en vurdering av 20-åringen.</p>
      <p>
        <b>- Det er klart tvilsomt om han kan være med på landskampene. Det kommer an på hvor raskt skaden leger seg, sier Lagerbäck.</b>
      </p>
      <p>Ifølge de spanske rapportene ønsker Real Sociedad at Ødegaard kommer raskest mulig tilbake til Spania og fortsetter opptreningen fram mot Real Madrid-kampen.</p>
      <figure>
        <img src="https://dbstatic.no/71793248.jpg?imageId=71793248&amp;x=15.333333333333&amp;y=1.9774011299435&amp;cropw=71.555555555556&amp;croph=97.175141242938&amp;width=322&amp;height=345"/>
        <figcaption><b>DUO:</b> Manuellterapeut Thomas Ødegaard og trener Lars Lagerbäck. Foto: Lise Åserud / NTB Scanpix Vis mer</figcaption>
      </figure>
      <p>«Perry» sier til Dagbladet at 20-åringen har svært høy smerteterskel. Selv om han ble skadd mot Celta Vigo, spilte han mot Levante tre dager seinere. Men i helga - mot Granada - sa det stopp. Nå er det altså klart at han heller ikke blir med i morgen.</p>
      <p>Ødegaard har vært en sterk bidragsyter til at Real Sociedad har hatt en sensasjonell sesong så langt. Laget ligger på tredjeplass i den spanske ligaen - med samme antall poeng som Barcelona og Real Madrid.</p>
      <p>
        <b>Han er den store formspilleren i ligaen og hater å være skadd, også fordi han legger ned svært mye tid i skadeforebyggende tiltak.</b>
      </p>
      <p>- En brutal og unødvendig handling, sier «Perry» om taklingen som førte til skaden.</p>
      <p>Du kan se taklingen fire minutter og 33 sekunder inn i en YouTube-video ved å klikke <a href="https://www.youtube.com/watch?v=jkVIdXMKyoQ">her</a>.</p>
      <p>
        <b>Spørsmålet er når Ødegaard er tilbake på banen igjen.</b>
      </p>
      <p>Mats Møller Dæhli og Iver Fossum ble tatt ut i troppen tirsdag. Dette på grunn av usikkerheten rundt Ødegaard - og at kaptein Stefan Johansen har slitt med kneet.</p>
    </article>
  </body>
</html>