<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740518"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T11:31:00+00:00"/>
    <meta property="og:title" content="เด็กอนค.มือสอบ&quot;ธรรมนัส&quot;โวย เจอหมายเรียกครั้งที่ 2"/>
    <meta property="og:description" content="ธีรัจชัย”มือสอบ “ธรรมนัส”มึนเจอหมายเรียกครั้งที่ 2 ข้อหาหมิ่นฯ มาที่บ้านตอนเย็น พร้อมระบุให้พบตำรวจตอนเช้าวันนี้ ยันไม่เคยได้รับหมายเรียกครั้งแรก คาดออกหมายมีเจตนาแอบแฝง"/>
  </head>
  <body>
    <article>
      <h1>เด็กอนค.มือสอบ"ธรรมนัส"โวย เจอหมายเรียกครั้งที่ 2</h1>
      <address>
        <time datetime="2019-11-07T11:31:00+00:00">07 Nov 2019, 11:31</time>
      </address>
      <p>
        <b>ธีรัจชัย”มือสอบ “ธรรมนัส”มึนเจอหมายเรียกครั้งที่ 2 ข้อหาหมิ่นฯ มาที่บ้านตอนเย็น พร้อมระบุให้พบตำรวจตอนเช้าวันนี้ ยันไม่เคยได้รับหมายเรียกครั้งแรก คาดออกหมายมีเจตนาแอบแฝง</b>
      </p>
      <p>เมื่อวันที่ 7 พ.ย. นายธีรัจชัย พันธุมาศ ส.ส.บัญชีรายชื่อพรรคอนาคตใหม่ ในฐานะประธานคณะอนุกรรมาธิการ (กมธ.) ตรวจสอบ ร.อ.ธรรมนัส พรหมเผ่า รมช.เกษตรและสหกรณ์ และ ส.ส.พรรคพลังประชารัฐ ในคณะกรรมาธิการป้องกันและปราบการทุจริต ประพฤติมิชอบ กล่าวว่า เมื่อเวลา 17.00 น. ที่ผ่านมา ตนได้รับแจ้งจากทางครอบครัวว่า มีหมายเรียกตัวจาก สน.บางโพ ซึ่งเป็นการเรียกตัวครั้งที่ 2 ลงวันที่ 11 ต.ค. 2562 โดยมีชื่อของนายอนุรักษ์ วิจิตรพันธ์ ทนายความของ ร.อ.ธรรมนัส เป็นผู้แจ้งความ ในข้อหาหมิ่นประมาทโดยการโฆษณา ด้วยเอกสาร ภาพวาด ภาพระบายสี และภาพยนตร์ พร้อมแจ้งให้ไปรายงานตัวที่สน.บางโพ กับเจ้าเจ้าหน้าที่ตำรวจ ในเวลา 09.00 น. วันที่ 7 พ.ย.อย่างไรก็ตาม ตามกฎหมายระบุว่า หากไม่เดินทางไปพบเจ้าหน้าที่ตำรวจ หากมีหมายเรียกมาแล้วถึง 2 ครั้ง จะถูกออกหมายจับ ซึ่งกรณีตนต้องเรียนว่า ยังไม่เคยได้รับหมายเรียกเลยสักครั้งเดียว เพิ่งจะได้รับหมายเรียกในวันนี้เป็นครั้งแรกตามที่ได้เรียนไป นอกจากนี้ตนได้พยายามติดต่อไปยัง ร.ท.ชัชวาลย์ นิยมชาติ เจ้าหน้าที่ตำรวจที่มีชื่ออยู่ในหมายเรียกตามเบอร์ติดต่อที่ระบุไว้ เพื่อชี้แจงกรณีดังกล่าว กลับไม่สามารถติดต่อได้ ซึ่งตนได้ถ่ายคลิปวิดีโอ ไว้เป็นหลักฐานแล้ว<br/><br/>“ผมงงเหมือนกันว่าอยู่ดีๆมีหมายเรียกตัว แล้วระบุว่าเป็นครั้งที่ 2 ได้อย่างไร ทั้งที่ก่อนหน้านี้ที่บ้านผมไม่เคยได้รับหมายเรียกเลยสักครั้งเดียว อยู่ดีๆ โผล่มาเป็นครั้งที่ 2 ภายในเงื่อนเวลาที่ผมไม่สามารถไปรายงานตัวได้ทัน ก็ไม่ทราบว่าการออกหมายเรียกลักษณะนี้มีเจตนาใดแอบแฝงหรือไม่ ส่วนตนยินดีดำเนินการตามกระบวนการทางกฎหมายอยู่แล้ว แต่ในเงื่อนไขของเวลา ต้องเรียนเวลาไปให้ทันหมายเรียกไม่ได้ ซึ่งผมด็พร้อมี้แจงสาเหตุกับเจ้าหน้าที่ตำรวจ”นายธีรัจชัยกล่าว</p>
    </article>
  </body>
</html>