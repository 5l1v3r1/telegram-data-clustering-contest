<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/07/svinskoto-s-rekordni-ceni-shte-poskypva-oshte-a-naprolet-drastichno.428843"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T11:29:00+00:00"/>
    <meta property="og:title" content="Свинското с рекордни цени, ще поскъпва още. А напролет – драстично!"/>
    <meta property="og:description" content="Продава се на най-високите цени от 10 години насам, скок на цената с 45% | Dnes.bg"/>
  </head>
  <body>
    <article>
      <h1>Свинското с рекордни цени, ще поскъпва още. А напролет – драстично!</h1>
      <h2>Продава се на най-високите цени от 10 години насам, скок на цената с 45%</h2>
      <address><time datetime="2019-11-07T11:29:00+00:00">07 Nov 2019, 11:29</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Свинското месо достигна рекордни цени през последните месеци.</p>
      <p>Килограмът вече струва почти 8-9 лева, и то на едро.</p>
      <p>Само през септември цените са скочили с цели 45%. Това са най-високите цени на свинското за последните 10 години, отчитат и от Комисията по стоковите борси и тържищата, която следи равнищата на едро, съобщи Нова тв.</p>
      <p>Търговците признават, че за месец цената на свинското е скочила с лев-два.</p>
      <p>От свинефермите обясняват високите цени с недостига на свинско след бума на африканската чума.</p>
      <p>Най-силно дефицитът се усеща в Китай, където и консумацията на свинско в света е най-голяма.</p>
      <p>Цветан Илиев от Асоциацията на индустриалните свиневъди обясни, че в Китай се произвежда повече от половината от месото в света, в момента липсват около 40% от него. Това се отразявало на търговицията по целия свят.</p>
      <p>Според производителите и преработвателите месото ще поскъпва още до края на годината. По-осезаем ръст обаче търговците очакват напролет.</p>
      <p>По-скъпо ще купуваме и колбасите.</p>
      <p>Председателят на Асоциацията на месопреработвателите в България Атанас Урдужоров обясни, че цените на месото, което идва от Европа от началото на година са се повишили с 50%.</p>
      <p>"Не само, че е по-скъпо, ами и го няма",  призна той.</p>
      <p>А родното производство не може да задоволи пазара.</p>
      <p>Експерти, които следят борсите отблизо обаче твърдят, че няма основание за такова драстично покачване на цените.</p>
      <p>Пейо Майорски от Асоциацията за защита на потребителите смята, че търговците спекулират с африканската чума, защото световната борса не показва недостиг на месо.</p>
      <p>За спекула на пазара предупреждават и от Комисията по стоковите борси и тържища.</p>
      <p>Прогнозите им са за успокояване на цените до края на годината.</p>
      <p>А в момента, ако потребителите заместят свинското с пилешко или телешко, например, поскъпване може да се очаква и при другите меса, предупреждават търговците.</p>
      <related>
        <h4>Още по темата</h4>
        <a href="https://www.dnes.bg/stranata/2019/10/26/zaradi-epidemiiata-ot-achs-iadem-po-malko-kolbasi.427433"/>
        <a href="https://www.dnes.bg/obshtestvo/2019/10/04/pompat-cenata-na-svinskoto-u-nas-kiloto-navyn-1-44-dolara.425004"/>
        <a href="https://www.dnes.bg/stranata/2019/08/08/iadem-po-skypo-svinsko-ot-ispaniia-franciia-germaniia.419010"/>
      </related>
    </article>
  </body>
</html>