<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/ldquo-dibba-rdquo-grillino-crisi-rsquo-annunciata-partenza-218379.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-07T11:03:00+00:00"/>
    <meta property="og:title" content="L’annunciata partenza per l’iran"/>
    <meta property="og:description" content="“DIBBA”, UN GRILLINO IN CRISI - L’ANNUNCIATA PARTENZA PER L’IRAN È L’ENNESIMA PRESA DI DISTANZA DAL GOVERNO GIALLOROSE’ E DALL’ALLEANZA CON IL PD - IL VIAGGIO A TEHERAN DURERÀ UN MESE E MEZZO, STAVOLTA SENZA LA MOGLIE SAHRA E IL FIGLIO ANDREA - AVVISO AI NAVIGATI: DELL'ANNUNCIATO LIBRO INCHIESTA E DELLE CLAMOROSE RIVELAZIONI DI DI BATTISTA SU BIBBIANO, NON C'È ANCORA TRACCIA…"/>
  </head>
  <body>
    <article>
      <h1>L’annunciata partenza per l’iran</h1>
      <address>
        <time datetime="2019-11-07T11:03:00+00:00">07 Nov 2019, 11:03</time>
      </address>
      <p>
        <b>
          <b>“DIBBA”, UN GRILLINO IN CRISI - L’ANNUNCIATA PARTENZA PER L’IRAN È L’ENNESIMA PRESA DI DISTANZA DAL GOVERNO GIALLOROSE’ E DALL’ALLEANZA CON IL PD - IL VIAGGIO A TEHERAN DURERÀ UN MESE E MEZZO, STAVOLTA SENZA LA MOGLIE SAHRA E IL FIGLIO ANDREA - AVVISO AI NAVIGATI: DELL'ANNUNCIATO LIBRO INCHIESTA E DELLE CLAMOROSE RIVELAZIONI DI DI BATTISTA SU BIBBIANO, NON C'È ANCORA TRACCIA…</b>
        </b>
      </p>
      <hr/>
      <p>
        <b>Al.T. per il <a href="http://www.corriere.it/">“Corriere della sera”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-254804/1213260.htm">
          <img src="https://cdn-static.dagospia.com/img/foto/09-2019/alessandro-di-battista-1213260.jpg"/>
        </a>
        <figcaption>ALESSANDRO DI BATTISTA</figcaption>
      </figure>
      <p>Dell'annunciato libro inchiesta e delle relative clamorose rivelazioni su Bibbiano, non c' è ancora traccia. Messe da parte le miserie italiane, le ambizioni saggistiche sulla cronaca nostrana e il molto vituperato Pd, Alessandro Di Battista è partito martedì alla volta dell' Iran. Un viaggio purificatorio, esorcismo contro un governo sgraditissimo e contro un Movimento che rema in direzione opposta a quella del suo storico leader, già descamisado e ora un po' abbacchiato. Di Battista è reduce da un periodo personale difficile, ma anche la politica non gli riserva grandi soddisfazioni.</p>
      <p>Lui e Luigi Di Maio si erano opposti, il primo con più forza, all'avventura governativa con i nemici di sempre, il Partito democratico. Ma poi Beppe Grillo, Giuseppe Conte e la gran parte dei parlamentari hanno deciso che era meglio giocarsela, mischiando le carte in Parlamento, e non tornare a casa dopo il breve e tumultuoso esecutivo con la Lega. E così Di Battista si è ritirato in buon ordine. Qualche post per contestare il governo e molto silenzio.</p>
      <figure>
        <a href="https://www.dagospia.com/mediagallery/Dago_fotogallery-254804/1200784.htm">
          <img src="https://cdn-static.dagospia.com/img/foto/08-2019/alessandro-di-battista-con-sahra-e-il-figlio-andrea-1200784.jpg"/>
        </a>
        <figcaption>ALESSANDRO DI BATTISTA CON SAHRA E IL FIGLIO ANDREA</figcaption>
      </figure>
      <p>Ora il viaggio a Teheran, dove dovrebbe rimanere un mesetto e mezzo. Stavolta senza la moglie Sahra e senza il figlio Andrea. Terra troppo pericolosa per portarci la famiglia.</p>
      <p>Il viaggio, ha spiegato Di Battista al Fatto Quotidiano , servirà per compiere ricerche su un nuovo libro di prossima pubblicazione, che si occuperà di tematiche internazionali.</p>
      <p>Da qualche mese, l'ex deputato è stato reclutato da Fazi Editore per dirigere una collana editoriale. Il 20 luglio aveva annunciato sui social: «Presto (vi terrò aggiornati) uscirà un libro sullo scandalo di Bibbiano e sarà il primo libro frutto della mia collaborazione con Fazi». Di Battista aveva lanciato anche un appello per trovare nuovi talenti e autori interessati a scrivere libri su argomenti come la geopolitica, il Fondo monetario internazionale e il blockchain.</p>
      <figure>
        <a href="https://www.dagospia.com/mediagallery/Dago_fotogallery-254804/1195726.htm">
          <img src="https://cdn-static.dagospia.com/img/foto/08-2019/alessandro-di-battista-1195726.jpg"/>
        </a>
        <figcaption>alessandro di battista</figcaption>
      </figure>
      <p>Nell'ultimo libro, «Politicamente scorretto», Di Battista annunciava la sua delusione per Matteo Salvini, chiamato Dudù («gioca sporco»), ma rivelava anche il suo entusiasmo precedente per il leader leghista, a cui scrisse un sms amorevole ed entusiastico: «Penso che tu sia più di sinistra del Pd e che tu abbia a cuore questo Paese». Il ritorno in patria è previsto per Natale e si vedrà se il governo con il Pd sarà ancora in piedi oppure no.</p>
      <figure>
        <a href="https://www.dagospia.com/mediagallery/Dago_fotogallery-254804/1195725.htm">
          <img src="https://cdn-static.dagospia.com/img/foto/08-2019/alessandro-di-battista-1-1195725.jpg"/>
        </a>
        <figcaption>alessandro di battista 1</figcaption>
      </figure>
    </article>
  </body>
</html>