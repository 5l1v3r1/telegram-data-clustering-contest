<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545403.html/%D8%A7%D8%B8%D9%87%D8%A7%D8%B1%D8%A7%D8%AA-%D9%85%D8%AA%D9%86%D8%A7%D9%82%D8%B6-%D9%85%D9%82%D8%A7%D9%85%D8%A7%D8%AA-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%AF%D8%B1%D8%A8%D8%A7%D8%B1%D9%87-%D9%86%D9%81%D8%AA-%D8%B3%D9%88%D8%B1%DB%8C%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T11:06:00+00:00"/>
    <meta property="og:title" content="اظهارات متناقض مقامات آمریکایی درباره نفت سوریه"/>
    <meta property="og:description" content="یک مقام در وزارت خارجه آمریکا طی اظهاراتی متناقض با سخنان رئیس‌جمهوری این کشور درخصوص نفت سوریه، مدعی شد که نفت استخراج‌شده در شمال شرقی این کشور توسط مقامات محلی مورد بهره‌برداری قرار می‌گیرد."/>
  </head>
  <body>
    <article>
      <h1>اظهارات متناقض مقامات آمریکایی درباره نفت سوریه</h1>
      <address>
        <time datetime="2019-11-07T11:06:00+00:00">07 Nov 2019, 11:06</time>
      </address>
      <p>یک مقام در وزارت خارجه آمریکا طی اظهاراتی متناقض با سخنان رئیس‌جمهوری این کشور درخصوص نفت سوریه، مدعی شد که نفت استخراج‌شده در شمال شرقی این کشور توسط مقامات محلی مورد بهره‌برداری قرار می‌گیرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از روسیا الیوم، یک مقام در وزارت خارجه آمریکا، که نخواست نامش فاش شود، روز گذشته در گفت‌وگو با خبرنگاران اظهار داشت: «منابع نفتی در شمال شرقی سوریه توسط مقامات محلی و به نفع جامعه آنجا مورد بهره‌برداری قرار می‌گیرد. دولت (واشنگتن) به وزارت خارجه دستوراتی درخصوص هیچ‌گونه مساله‌ مرتبط با میادین نفتی، که در حال حاضر توسط نیروهای دموکراتیک سوریه( قسد) مدیریت می‌شوند، صادر نکرده است.»</p>
      <p>وی خاطرنشان کرد، قسد به این میادین نفتی تکیه کرده و ماموریت ایالات متحده تامین امنیت مناطق نفت‌خیز در سوریه است و این ماموریت همچنین شامل جنگ مستمر علیه داعش نیز می‌شود. بیشتر بخوانید:   وی در ادامه افزود: «ماموریت حفاظت... در واقع تامین امنیت منطقه است و این منطقه، پایگاهی برای عملیات مستمر ما علیه گروه داعش خواهد شد.»   به نظر می‌رسد این اظهارات دیپلمات آمریکایی در تناقض با سخنان «دونالد ترامپ» رئیس‌جمهوری این کشور در ماه گذشته باشد که طی آن اعلام کرد که شرکت‌های انرژی آمریکایی می‌توانند در میادین نفتی در شمال سوریه مشغول فعالیت شوند. این موضع ترامپ انتقادهای تند حقوقدانان و کارشناسان را به همراه داشته است.   ترامپ به رغم این‌که بارها تمایل ادعایی خود را برای خارج کردن نظامیان آمریکایی از سوریه اعلام کرده است، ماه گذشته تصریح کرد که تعداد محدودی از نیروهای آمریکا همچنان در این منطقه از سوریه، که «چاه‌های نفت در آنجا واقع است» باقی خواهند ماند.   سپس «مارک اسپر» وزیر دفاع آمریکا اعلام کرد که کشورش قصد دارد در آینده‌ای نزدیک اقداماتی را برای تقویت موقعیت خود در منطقه دیرالزور در سوریه انجام دهد تا از دسترسی تروریست‌ها به میادین نفتی جلوگیری کند. به گفته وی، ایالات متحده در حال مطالعه چگونگی استقرار نیروها در منطقه است، به گونه‌ای که از میادین نفتی بهترین محافظت به عمل آید.   براساس برخی ارزیابی‌ها، آمریکا در مجموع 800 نیرو در سوریه دارد که 200 نفر از آنها در پایگاه «التنف» در جنوب شرقی این کشور مستقر شده‌اند.   منبع: تسنیم</p>
    </article>
  </body>
</html>