<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/tigipko-hoche-kupiti-hersonsku-naftoperevalku-zmi-novini-ukrajini-50052155.html"/>
    <meta property="og:site_name" content="НВ"/>
    <meta property="article:published_time" content="2019-11-07T11:35:00+00:00"/>
    <meta property="og:title" content="Група ТАС Тігіпка хоче купити Херсонську нафтоперевалку — ЗМІ"/>
    <meta property="og:description" content="Група компаній ТАС бізнесмена Сергія Тігіпка подала заявку на участь в аукціоні з продажу Херсонського нафтоперевалочного комплексу."/>
  </head>
  <body>
    <article>
      <h1>Група ТАС Тігіпка хоче купити Херсонську нафтоперевалку — ЗМІ</h1>
      <h2>Група компаній ТАС бізнесмена Сергія Тігіпка подала заявку на участь в аукціоні з продажу Херсонського нафтоперевалочного комплексу.</h2>
      <address>
        <time datetime="2019-11-07T11:35:00+00:00">07 Nov 2019, 11:35</time>
      </address>
      <p>Про це повідомляє профільне видання <a href="http://enkorr.com.ua/a/news/TAS_Tigipko_pretenduet_na_pokupku_Hersonskoy_nefteperevalki/238962">enkorr</a> з посиланням на джерело, знайоме з процесом підготовки аукціону.</p>
      <p>Заявку подала ТОВ Неон Фінанс, 100% статутного капіталу якого належить ТАС Ессет Менеджмент. Компанія була зареєстрована 1 жовтня 2019 року - за 18 днів до оголошення аукціону з продажу Херсонської нафтоперевалки.</p>
      <p>Станом на 6 листопада заявки надійшли від семи учасників, назви яких на сайті ДП СЕТАМ не розкриваються. До конкурсу допущена тільки компанія Неон Фінанс, оскільки вона сплатила гарантійний внесок в розмірі 8 млн грн. Аукціон запланований на 18 листопада. Це буде <a href="https://nv.ua/ukr/biz/markets/hersonsku-naftoperevalku-hochut-prodat-na-aukcioni-za-201-mln-grn-novini-ukrajini-50041861.html">друга спроба Державної виконавчої служби продати об'єкт</a>. Стартова ціна становить 161,3 млн грн (у вересні її виставляли на аукціон за 201 млн грн). Майновий комплекс в Херсонській області виставляється на торги в рамках виконавчого провадження щодо стягнення заборгованості Реал Банку по кредиту рефінансування, наданого Нацбанком у листопаді 2013 року. Прострочений борг за цим кредитом становить 787,4 млн грн без урахування відсотків і штрафних санкцій.</p>
      <p>Херсонська нафтоперевалка визнана речовим доказом у справі Сергія Курченка і арештована Печерським райсудом Києва 16 квітня 2014 року. У липні цього року суд передав Херсонський нафтоперевалочний комплекс в управління Агентству розшуку і менеджменту активів (АРМА). 23 серпня без проведення відкритого конкурсу АРМА <a href="https://nv.ua/ukr/biz/markets/hersonskoyu-naftoperevalkoyu-bude-upravlyati-malovidoma-kompaniya-novini-ukrajini-50039626.html">передала цей об'єкт в управління маловідомій компанії ТОВ Вествайт Трейд</a>. Пізніше Національне антикорупційне бюро почало розслідування стосовно посадових осіб АРМА.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/markets/tigipko-investuvav-3-mln-v-servis-shvidkogo-kredituvannya-50033873.html">Група ТАС Тігіпко інвестувала $3 млн в фінтех-стартап MyCredit</a>
        </li>
        <li>
          <a href="https://nv.ua/ukr/biz/markets/tigipko-kupuye-vagoni-otp-lizing-50042558.html">Скільки вагонів компанія Сергія Тігіпка купила за рахунок угорського банку</a>
        </li>
        <li>
          <a href="https://nv.ua/ukr/biz/consmarket/sergiy-tigipko-antimonopolniy-komitet-dozvoliv-tigipku-kupiti-arena-siti-novini-ukrajini-50050961.html">Дали добро. Антимонопольний комітет дозволив Тігіпку придбати понад 50% Арена-Сіті</a>
        </li>
      </ul>
    </article>
  </body>
</html>