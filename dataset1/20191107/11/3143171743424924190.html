<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/mani-tese-cerca-100-angeli-a-messina-per-sostenere-leducazione-dei-bambini.html"/>
    <meta property="og:site_name" content="Tempostretto"/>
    <meta property="article:published_time" content="2019-11-07T11:25:50+00:00"/>
    <meta property="og:title" content="Mani Tese cerca 100 “angeli” a Messina per sostenere l’educazione dei bambini"/>
    <meta property="og:description" content="La campagna natalizia di Mani Tese “Molto più di un pacchetto regalo!”, con LaFeltrinelli, sosterrà i progetti di educazione in Benin e in Guinea-Bissau"/>
  </head>
  <body>
    <article>
      <h1>Mani Tese cerca 100 “angeli” a Messina per sostenere l’educazione dei bambini</h1>
      <address><time datetime="2019-11-07T11:25:50+00:00">07 Nov 2019, 11:25</time> by <a rel="author" href="https://www.tempostretto.it/author/francesca-stornante" target="_blank">Francesca Stornante</a></address>
      <p>
        <i>La campagna natalizia di Mani Tese “Molto più di un pacchetto regalo!”, in collaborazione con LaFeltrinelli, quest’anno sosterrà i progetti di educazione in Benin e in Guinea-Bissau</i>
      </p>
      <p>Studiare è un diritto di tutti e di tutte. Ma per molti, purtroppo, non è così. Per questo motivo, la campagna <b>Molto più di un pacchetto regalo!</b>, l’iniziativa di raccolta fondi natalizia di<b> Mani Tese </b>realizzata in collaborazione con<i><b>la</b></i><b>Feltrinelli,</b> quest’anno sarà a favore dei progetti di sviluppo per<b> l’educazione di bambini e bambine e ragazzi e ragazze in Benin e in Guinea-Bissau.</b></p>
      <p>Giunta alla sua XIII edizione, la campagna <b>Molto più di un pacchetto regalo! </b>interesserà <b>50 città e più di 90 librerie</b> e raccoglierà fondi che andranno a sostegno dell’educazione delle bambine in Benin, delle ragazze vittime di violenza di genere e di matrimoni forzati e precoci e dei ragazzi privi di sbocchi lavorativi in Guinea-Bissau.</p>
      <h3>Servono 100 volontari a Messina</h3>
      <p>Per realizzarla, <b>Mani Tese </b><b>cerca 100 volontari a Messina per impacchettare regali nelle librerie</b>. I volontari e le volontarie di Mani Tese confezioneranno libri e oggetti acquistati dai clienti delle librerie laFeltrinelli nel periodo prenatalizio<b> (dal 1 al 24 dicembre 2019). </b>Sul sito <a href="http://www.manitese.it/">www.manitese.it</a>, nella<a href="https://www.manitese.it/city/messina-2019"> pagina dedicata alla città</a> è possibile visionare la lista delle librerie interessate.</p>
      <p>Le offerte raccolte dai volontari andranno a supporto di <b>tre progetti di cooperazione allo sviluppo di Mani Tese in Benin e in Guinea-Bissau.</b></p>
      <h3>Studiare per poter contare</h3>
      <p><b>In Benin più della metà della popolazione è analfabeta</b>, cifra che per le donne si attesta addirittura a circa il 73%. Nei comuni di Natitingou, Toucountouna e Kouandé, il tasso di dispersione scolastica sale vertiginosamente: basti pensare che solo nel primo trimestre dell’anno scolastico 2018-2019, l’8% dei bambini iscritti ha abbandonato la scuola.</p>
      <p><b>Sono in particolare le bambine a non frequentare la scuola o ad abbandonarla precocemente. </b>Le famiglie, quando raggiungono gli 8-9 anni, le coinvolgono nei lavori in casa – come la cura dei fratelli più piccoli, la pulizia e la cucina o il recarsi a prendere l’acqua – che non consentono loro di avere più il tempo per l’istruzione. </p>
      <h3>Studiare per difendersi</h3>
      <p>La <b>Guinea-Bissau</b> è uno dei sei stati dove si registra <b>il maggior numero di matrimoni precoci di tutta l’Africa</b> (fonte Unicef). Si stima che la percentuale delle donne sposate minori di 18 anni sia infatti del 27%.  (Rapporto Save The Children 2017). Molte ragazze, a causa del matrimonio precoce e della gravidanza, non terminano la scuola. Per eliminare i matrimoni delle bambine entro il 2030, il Paese dovrebbe raggiungere un tasso di riduzione annuale del 19%. Oggi raggiunge solamente il 3.9% (fonte Unicef).</p>
      <h3>Studiare per realizzare i propri sogni</h3>
      <p><b>In Guinea-Bissau oltre il 40% della popolazione sopra i 15 anni è analfabeta </b>(Istituto Nazionale di Statistica della Guinea Bissau, 2014). Secondo il rapporto di Save the Children 2017, i minori costretti a lavorare sono ben il 51%. Molti ragazzi e ragazze vivono inoltre in condizioni precarie e sono privi di opportunità lavorative all’interno del proprio territorio.</p>
      <p>
        <b>Come diventare volontari/e per “Molto più di un pacchetto regalo!”</b>
      </p>
      <p>Per partecipare a <b>Molto più di un pacchetto regalo! </b>è sufficiente avere 16 anni compiuti e almeno 4 ore di tempo da dedicare all’attività di volontariato.<br/>Sul sito <a href="http://wwww.manitese.it/">wwww.manitese.it</a>, nella pagina dedicata alla campagna, è possibile visionare la lista di tutti i punti vendita interessati.</p>
      <h4>Articoli correlati</h4>
    </article>
  </body>
</html>