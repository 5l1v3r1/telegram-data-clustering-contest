<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/07/magyarorszag-feljut-az-unios-lista-harmadik-helyere"/>
    <meta property="og:site_name" content="infostart"/>
    <meta property="article:published_time" content="2019-11-07T11:34:00+00:00"/>
    <meta property="og:title" content="Magyarország feljut az uniós lista harmadik helyére"/>
    <meta property="og:description" content="Ezután azonban hirtelen lassulásnak indul a gazdaság, már meg is jöttek az első adatok, amik ezt jelzik."/>
  </head>
  <body>
    <article>
      <h1>Magyarország feljut az uniós lista harmadik helyére</h1>
      <address><time datetime="2019-11-07T11:34:00+00:00">07 Nov 2019, 11:34</time> by <a rel="author">Infostart / MTI</a></address>
      <h3>Javította a magyar bruttó hazai termék (GDP) növekedésére vonatkozó prognózisát az Európai Bizottság, e szerint az előzőleg becsült 3,7 százalékkal szemben idén 4,6 százalékos gazdasági bővülés várható, ami a harmadik legmagasabb érték az Európai Unióban.</h3>
      <p>A brüsszeli testület gazdasági és pénzügyi főigazgatósága (EcFin) csütörtökön tette közzé őszi előrejelzését, amely szerint 2020-ban és 2021-ben is 2,8 százalékos növekedésre lehet számítani, ez megfelel a májusban kiadott prognózisban felvázoltaknak.</p>
      <p>A GDP tavaly 5,1 százalékos, 2017-ben 4,3 százalékos, 2016-ban 2,2 százalékos ütemben nőtt.</p>
      <p>Rámutattak, a magyar gazdaság eddig ellenállónak bizonyult a globális lassulással szemben a növekedést segítő belső tényezőknek, s főleg az építő- és az autóipar fellendülésének köszönhetően, ezek várható meggyengülése, valamint az exportpiacok további alulteljesítése nyomán azonban</p>
      <blockquote>a gazdaság nagy valószínűséggel veszíteni fog a lendületéből. Ezt a rövid távú mutatók már előrevetítik, augusztusban az építőipar teljesítményének növekedése megtorpant, és hasonló a helyzet a feldolgozóipari ágazatban.</blockquote>
      <p>A háztartások fogyasztása fokozatosan lassulni, míg a munkaerőpiac feszessége lazulni fog, miután az alacsonyabb GDP-növekedés korlátozni fogja a munkaerő iránti keresletet és a reáljövedelem-emelkedést.</p>
      <p>A rekordmagas beruházási ráta csökkenésére kell készülni. Az állami beruházások szintje mérséklődni fog a jövő évben, miután az uniós források felhasználása idén tetőzött, a magánberuházások ezzel szemben tovább növekednek majd, minthogy a már megkezdett ingatlanprojektek hamarosan elkészülnek.</p>
      <p>Az exportnövekedés lassulni fog 2020-ban, a főbb kereskedelmi partnerek visszafogottabb gazdasági teljesítményéből adódóan, az újabb gyártókapacitások átadása nyomán azonban különösen 2021-ben a magyar exportőrök piaci részesedése nőhet.</p>
      <p>Ezzel párhuzamosan az importnövekedésben is lassulás várható a gyengébb hazai kereslet miatt, és ennek eredményeként</p>
      <blockquote>a folyó fizetési mérleg hiánya csökkenni fog a következő években.</blockquote>
      <p>Az EU-s források folytatódó beáramlása nyomán ugyanakkor a külső finanszírozási pozíció továbbra is pozitív marad.</p>
      <p>A foglalkoztatottság bővülése idén 1,9 százalékos lesz, jövőre ez 0,2 százalékra csökken, és 2021-ben stagnálás várható. A munkanélküliségi rátát mindhárom évben 3,4 százalékra prognosztizálták.</p>
      <p>A külső tényezők lefelé mutató kockázatot jelentenek, másrészt a feszes hazai munkaerőpiac akár még magasabb bér- és fogyasztásnövekedést is fenntarthat.</p>
      <p>Az inflációs ráta idén nyáron tetőzött, a csökkenő nyersanyag-árak pedig a szakértők szerint segíteni fogják az úgynevezett harmonizált fogyasztói árindex (HICP) mérséklődését az idei 3,4 százalékról 2020-ban 3,1, 2021-ben pedig 3,0 százalékra. Az erős, bár enyhülő fogyasztás- és bérnövekedés mellett a maginfláció magasabb marad, mint az EU-tagállamok inflációs mutatóinak összehasonlíthatóságát biztosító HICP.</p>
      <blockquote>Az elemzők szerint az államháztartási hiány a GDP 1,8 százaléka lesz idén Magyarországon, ami 2020-ban 1 százalékra, majd 2021-ben 0,8 százalékra csökken.</blockquote>
      <p>Az államadósság idén a GDP 68,2 százaléka lesz, és a csökkenő trend folytatódni fog. Jövőre 66,7 százalék, utána 64,4 százalék várható a prognózis szerint.</p>
      <p>
        <i>Nyitókép: Pixabay</i>
      </p>
    </article>
  </body>
</html>