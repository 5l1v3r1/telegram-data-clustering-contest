<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196564/nomosxedio-deh-katargeitai-i-monimotita-apokratikopoieitai-i-depa"/>
    <meta property="og:site_name" content="CNN.gr"/>
    <meta property="article:published_time" content="2019-11-07T11:36:02+00:00"/>
    <meta property="og:title" content="Νομοσχέδιο ΔΕΗ: Καταργείται η μονιμότητα - Αποκρατικοποιείται η ΔΕΠΑ"/>
    <meta property="og:description" content="Με βάση τις διατάξεις της εργατικής νομοθεσίας που ισχύουν στον ιδιωτικό τομέα και κατά παρέκκλιση από την ισχύουσα Συλλογική Σύμβαση Εργασίας ή από τον..."/>
  </head>
  <body>
    <article>
      <h1>Νομοσχέδιο ΔΕΗ: Καταργείται η μονιμότητα - Αποκρατικοποιείται η ΔΕΠΑ</h1>
      <h2>Με βάση τις διατάξεις της εργατικής νομοθεσίας που ισχύουν στον ιδιωτικό τομέα και κατά παρέκκλιση από την ισχύουσα Συλλογική Σύμβαση Εργασίας ή από τον Κανονισμό Κατάστασης Προσωπικού θα απασχολούνται οι νεοπροσλαμβανόμενοι στη ΔΕΗ, σύμφωνα με το νομοσχέδιο του υπουργείου Περιβάλλοντος και Ενέργειας που τέθηκε σήμερα σε δημόσια διαβούλευση.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 13:36 , 07 November 2019</p>
      <p>Με το νομοσχέδιο, όπως επεσήμανε πρόσφατα ο υπουργός Περιβάλλοντος και Ενέργειας <b>Κωστής Χατζηδάκης</b>, <b>καταργείται η μονιμότητα</b> για όσους θα προσληφθούν στο εξής στην επιχείρηση ενώ δεν θίγονται οι νυν εργαζόμενοι.</p>
      <p>Η συγκεκριμένη διάταξη προβλέπει μεταξύ άλλων ότι <b>νέες συμβάσεις</b> θα διέπονται «από τις κείμενες κάθε φορά διατάξεις της εργατικής νομοθεσίας που ρυθμίζουν τις σχέσεις εργοδότη και εργαζόμενου στον ιδιωτικό τομέα και από τις διατάξεις της προκήρυξης». Ακόμη, οι νέες συμβάσεις «μπορούν να καταγγέλλονται σύμφωνα με τους όρους και προϋποθέσεις της εκάστοτε ισχύουσας εργατικής νομοθεσίας» ενώ τα θέματα μισθών, επιδομάτων, αδειών κλπ. θα ρυθμίζονται επίσης με βάση την εργατική νομοθεσία και τις διατάξεις της προκήρυξης. Η εξέταση των αιτήσεων θα γίνεται από επιτροπή της ΔΕΗ ενώ ο πίνακας των επιτυχόντων θα αποστέλλεται για έλεγχο στο <b>ΑΣΕΠ.</b></p>
      <p>Με άλλες <b>διατάξεις</b> του νομοσχεδίου:</p>
      <p>-Ρυθμίζεται το πλαίσιο για τιτλοποίηση και προβλέπεται δυνατότητα πώλησης των απαιτήσεων της ΔΕΗ (κατ΄αναλογία με τα δάνεια των τραπεζών) από πελάτες με οφειλές.</p>
      <p>-Περιορίζεται η έκπτωση στα τιμολόγια εργαζομένων και συνταξιούχων από 75% στο σύνολο του λογαριασμού σε 30% στην αξία της ενέργειας.</p>
      <p>-Προβλέπεται δυνατότητα εφαρμογής προγραμμάτων εθελουσίας εξόδου «με επιβάρυνση της εταιρείας».</p>
      <p>-Απελευθερώνεται η δυνατότητα μετακίνησης εργαζομένων μεταξύ των εταιρειών του ομίλου ΔΕΗ και προς το Δημόσιο.</p>
      <p>-Εξαιρείται η ΔΕΗ από τη νομοθεσία περί δημοσίων συμβάσεων και παραμένει στο κοινοτικό πλαίσιο για το θέμα.</p>
      <p>-Προβλέπεται ότι οι Δήμοι ευθύνονται για οφειλές οποιασδήποτε επιχείρησης Ο.Τ.Α. (οι οποίες διαμορφώνονται κοντά στα 140 εκατ. ευρώ)</p>
      <p>-Μειώνονται οι χρεώσεις για Υπηρεσίες Κοινωνικής Ωφέλειας στο νυχτερινό τιμολόγιο.</p>
      <p>-Προβλέπεται η διάσπαση της ΔΕΠΑ σε εταιρίες εμπορίας και υποδομών και η ιδιωτικοποίηση έως και του συνόλου των μετοχών του Δημοσίου (65%) στην πρώτη.</p>
      <p>Την <b>αντίθεσή της με τις ρυθμίσεις για τα εργασιακά</b> εξέφρασε σε συνέντευξη Τύπου η <b>ΓΕΝΟΠ</b>, κάνοντας λόγο για δημιουργία εργαζομένων δύο ταχυτήτων ενώ ζήτησε ακόμη και την αποπομπή του υπουργού Περιβάλλοντος και Ενέργειας Κ. Χατζηδάκη. Η διοίκηση της ΓΕΝΟΠ θα συνεδριάσει την ερχόμενη εβδομάδα για να αποφασίσει, σύμφωνα με τον πρόεδρο της Ομοσπονδίας Γιώργο Αδαμίδη, κινητοποιήσεις. Η ΓΕΝΟΠ εκφράζει ακόμη επιφυλάξεις για την απολιγνιτοποίηση, ενώ δηλώνει σύμφωνη με τις ρυθμίσεις για κατάργηση των δημοπρασιών ΝΟΜΕ και εκσυγχρονισμό του πλαισίου για τις προμήθειες. Επίσης θεωρεί ότι είναι νωρίς για εφαρμογή προγραμμάτων εθελουσίας εξόδου ζητώντας να προσδιοριστούν πρώτα οι ανάγκες της εταιρείας.</p>
      <p>Η διαβούλευση θα ολοκληρωθεί τη Δευτέρα, 11 Νοεμβρίου στις 11 μ.μ.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196296/tsiaras-gia-allages-ston-poiniko-kodika-tropopoioyme-tis-amfilegomenes-diataxeis">Τσιάρας για αλλαγές στον Ποινικό Κώδικα: Τροποποιούμε τις αμφιλεγόμενες διατάξεις</a>
        </li>
        <li>
          <a href="https://www.cnn.gr/oikonomia/story/196289/me-nomothetiki-rythmisi-paramenei-stis-trapezes-megalo-meros-ton-diathesimon-ton-dimosion-foreon">Με νομοθετική ρύθμιση παραμένει στις μικρές τράπεζες μέρος των διαθεσίμων των δημόσιων φορέων</a>
        </li>
        <li>
          <a href="https://www.cnn.gr/news/politiki/story/196211/tsiaras-ypoxreotiki-i-paroysia-ton-dikigoron-stin-diadikasia-tis-diamesolavisis">Τσιάρας: Υποχρεωτική η παρουσία των δικηγόρων στην διαδικασία της διαμεσολάβησης</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/5122/deh">ΔΕΗ</a>
        </li>
        <li>
          <a href="https://www.cnn.gr/eidhseis/tag/683/nomosxedio">ΝΟΜΟΣΧΕΔΙΟ</a>
        </li>
        <li>
          <a href="https://www.cnn.gr/eidhseis/tag/10876/diavoyleysi">ΔΙΑΒΟΥΛΕΥΣΗ</a>
        </li>
        <li>
          <a href="https://www.cnn.gr/eidhseis/tag/30454/depa">ΔΕΠΑ</a>
        </li>
        <li>
          <a href="https://www.cnn.gr/eidhseis/tag/69276/apokratikopoihsh">ΑΠΟΚΡΑΤΙΚΟΠΟΙΗΣΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/07/196612/snapshot/07112019potaparousiash018.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196590/snapshot/2729604.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196577/snapshot/2747211.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196569/snapshot/1-1.jpg"/>
      </figure>
    </article>
  </body>
</html>