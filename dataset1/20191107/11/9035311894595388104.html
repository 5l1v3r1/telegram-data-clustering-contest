<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/07/aksaray-otizmli-ogrencileri-yuhalandigi-iddiasi-valilik-yalanladi-meb-sorusturma-basladi"/>
    <meta property="og:site_name" content="euronews"/>
    <meta property="article:published_time" content="2019-11-07T11:18:23+00:00"/>
    <meta property="og:title" content="Otizmli öğrencilerin 'yuhalanması'yla ilgili soruşturma"/>
    <meta property="og:description" content="Aksaray'da otizmli öğrencilerin yuhalanması olayıyla ilgili Milli Eğitim Bakanlığı soruşturma başlattı."/>
  </head>
  <body>
    <article>
      <h1>Otizmli öğrencilerin 'yuhalanması'yla ilgili soruşturma</h1>
      <address><time datetime="2019-11-07T11:18:23+00:00">07 Nov 2019, 11:18</time> by <a rel="author">euronews </a></address>
      <p>Aksaray'da "otizmli öğrencilerin yuhalandığı" iddiası üzerine Milli Eğitim Bakanlığı olayla ilgili soruşturma başlattı. Bakanlığın, iddiaları araştırması için bir müfettiş görevlendirdiği ve ilk olarak okulda otizmli öğrencilerin bulunduğu sınıfların önünde asılı duran 'Özel Eğitim Bölümü Otistik Öğrenci Sınıfları' tabelasının kaldırılacağı belirtildi. Ayrıca Aksaray İl Milli Eğitim Müdürü Hacı Ömer Kartal'ın da valiliğe çağrıldığı duyuruldu.</p>
      <p>Özellikle sosyal medyada büyük tepki çeken iddiaların üzerine bir açıklama yapan Aksaray Valiliği ise yazılanların gerçeği yansıtmadığı belirtti.</p>
      <h3>Aksaray Valiliği : İddialar gerçeği yansıtmıyor</h3>
      <p>Valilik'ten yapılan açıklamada, "Özel eğitim öğrencileri burada 5 yıldır eğitimlerine devam etmektedirler. Bazı medya organlarında yayınlanan 'Aksaray'da otizmli çocuklar yuhalandı' haberi gerçeği yansıtmamakta olup, çocuklar okullarında normal eğitim öğretimlerine devam etmektedirler. 2020 yılı yatırım programında 12 derslikli bir özel eğitim okulu planlanmış olup konuyla ilgili gerekli inceleme başlatılmıştır.'' <a href="http://www.aksaray.gov.tr/basin-aciklamasi-mehmetcik-ilkogretim-okulu">Ifadelerine yer verildi.</a></p>
      <figure>
        <iframe data-src="https://twitter.com/euronewses/status/1192360441273626625" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>"Veliler otizmli çocukları yuhaladı"</h3>
      <p>İddialara göre, Aksaray'da bulunan Merkez Mehmetçik İlkokulu'nda bir grup veli, uzun zamandır okulda eğitim gören otizmli öğrencilerin sınıflarının kapatılmasını ve bu çocukların başka bir okula nakledilmesini talep ediyordu. Sosyal medyada görüntüleri paylaşılan olayda ise geçtiğimiz gün okulun çıkış saatinde bir araya gelen velilerin otizmli çocukları yuhaladığı iddiası tepki çekti.</p>
      <h3>Türkiye Otizm Meclisi: Sürecin takipçisi olacağız</h3>
      <p>İddialar üzerine Türkiye Otizm Meclisi de bir açıklama yaparak, otizmli öğrencilerin eğitim hakkının anayasanın güvencesi altında bulunduğuna dikkat çekti.</p>
      <figure>
        <iframe data-src="https://twitter.com/euronewses/status/1192022884702662656" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Otizm nedir?</h3>
      <p>Otizm, doğuştan gelen ve genellikle yaşamın ilk üç yılında fark edilen karmaşık bir gelişimsel farklılıktır. Otizmin, beynin yapısını ya da işleyişini etkileyen bazı sinir sistemi sorunlarından kaynaklandığı düşünülmektedir. Çocuğun çevresi ile yeterli sosyal ilişkiler kuramaması, dil-iletişim alanında belirgin gelişimsel sorunlar göstermesi ve takıntılı davranış biçimlerine sahip olması ile tanımlanır.</p>
      <p>Otizmin nedeni günümüzde hala bilinmemektedir. Ancak genetik, çevresel ve ailesel etkenlerin etkili olduğu düşünülmektedir.</p>
      <ul>
        <li>
          <a href="https://tr.euronews.com/2019/04/02/otizm-nedir-nasil-fark-edilir-tedavisi-mumkun-mu">Otizm nedir, nasıl fark edilir? Tedavisi mümkün mü?</a>
        </li>
        <li>
          <a href="https://tr.euronews.com/2019/09/24/bilim-insanlar-otizmin-tedavisini-aramaktan-vazgeciyor">Bilim insanları otizmin tedavisini aramaktan vazgeçiyor</a>
        </li>
      </ul>
    </article>
  </body>
</html>