<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32988/windows-mobile-fallimento-intervista-gates"/>
    <meta property="og:site_name" content="DDay.it"/>
    <meta property="article:published_time" content="2019-11-07T11:10:00+00:00"/>
    <meta property="og:title" content="Il fallimento di Windows Mobile? Gates dà la colpa all’Antitrust: &quot;Ero distratto&quot;"/>
    <meta property="og:description" content="Se non fosse stato per la causa dell’Antitrust americano alla fine degli anni 90, oggi il sistema operativo Windows Mobile di Microsoft sarebbe al posto di Android, ha confessato Bill Gates in un'intervista. “Ero troppo distratto.”"/>
  </head>
  <body>
    <article>
      <h1>Il fallimento di Windows Mobile? Gates dà la colpa all’Antitrust: "Ero distratto"</h1>
      <h2>Se non fosse stato per la causa dell’Antitrust americano alla fine degli anni 90, oggi il sistema operativo Windows Mobile di Microsoft sarebbe al posto di Android, ha confessato Bill Gates in un'intervista. “Ero troppo distratto.”</h2>
      <address><time datetime="2019-11-07T11:10:00+00:00">07 Nov 2019, 11:10</time> by <a rel="author">Sergio Donato</a></address>
      <p>Windows Mobile oggi avrebbe dovuto essere al posto di Android, ma è stato soffocato dalla causa antitrust vissuta da Microsoft. Bill Gates non ha dubbi, anche se ammette che è tutta colpa della sua distrazione causata dagli eventi.</p>
      <p>La distopia immaginata da Bill Gates arriva da un’intervista della <a href="https://www.cnbc.com/2019/11/06/bill-gates-people-would-use-windows-mobile-if-not-for-antitrust-case.html">CNBC</a>, nella quale Gates lo dice chiaro e tondo: “<i>Non c'è dubbio che la causa antitrust sia stata negativa per Microsoft. Saremmo stati più concentrati sulla creazione del sistema operativo del telefono e così, <b>invece di usare Android, oggi usereste Windows Mobile.</b></i>"</p>
      <h3> </h3>
      <h3> </h3>
      <h3>Ostacolo alla concorrenza: la causa con l'Antitrust statunitense degli anni '90</h3>
      <p>Avviato dal Dipartimento di Giustizia degli Stati Uniti, il caso Antitrust a cui si riferisce Gates è ovviamente quello di fine anni 90 che ha investito Microsoft. L’accusa era che <b>Microsoft avesse ostacolato la concorrenza al fine di proteggere ed estendere il suo monopolio sul software.</b></p>
      <p>Le conclusioni del Dipartimento, nel novembre del 1999, affermavano che <b>il dominio di Microsoft sul mercato dei sistemi operativi per personal computer basati su x86 costituiva un monopolio</b>, e che Microsoft aveva intrapreso azioni per schiacciare le minacce a quel monopolio, tra cui Apple, Java, Netscape, Lotus Software, RealNetworks, Linux e altri.</p>
      <p>In appello, anche a causa della condotta del giudice Jackson ritenuta non etica, Microsoft migliorò la propria posizione e <b>decise di redigere una proposta di accordo che consentisse ai produttori di PC di adottare software non Microsoft</b>.</p>
      <figure>
        <img src="https://cdn.dday.it/system/uploads/picture/image/58452/content_small_default.jpg"/>
      </figure>
      <p>Secondo Bill Gates, ormai il “danno” a Windows Mobile era stato fatto: "<i>Oh, eravamo così vicini</i>" ha detto Gates a proposito dell’assenza di Microsoft nel settore dei sistemi operativi mobili. “<i>Ero troppo distratto. Ho rovinato tutto a causa della distrazione</i>". Gates ha svelato anche che l'azienda Microsoft era in ritardo di tre mesi con il rilascio di una versione del sistema operativo che Motorola avrebbe usato su un nuovo telefono.</p>
    </article>
  </body>
</html>