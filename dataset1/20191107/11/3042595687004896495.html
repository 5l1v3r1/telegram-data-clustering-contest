<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/forsvant-i-1955---likfunn-identifisert/71793429"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T11:51:20+00:00"/>
    <meta property="og:title" content="Forsvant i 1955 - likfunn identifisert"/>
    <meta property="og:description" content="Det 64 år gamle forsvinningsmysteriet fra Mandal er løst, melder politiet."/>
  </head>
  <body>
    <article>
      <h1>Forsvant i 1955 - likfunn identifisert</h1>
      <h2>Det 64 år gamle forsvinningsmysteriet fra Mandal er løst, melder politiet.</h2>
      <address><time datetime="2019-11-07T11:51:20+00:00">07 Nov 2019, 11:51</time> by <a rel="author">Jesper Nordahl Finsveen</a></address>
      <p>Politiet i Agder og ID-gruppa ved Kripos har identifisert levningene som ble funnet i Mandal i mai og september i år.</p>
      <p>Det melder <a href="https://www.politiet.no/aktuelt-tall-og-fakta/aktuelt/nyheter/2019/11/07/identifisering-etter-funn-av-levninger-i-mandal/">Agder politidistrikt i en pressemelding</a>.</p>
      <p>Identifikasjonen løser dermed en 64 år gammel forsvinningssak.</p>
      <p>Levningene er etter Arne Odd Torgersen, som forsvant i Mandal i januar i 1955. Da var han 21 år gammel.</p>
      <h3>- Veldig glade</h3>
      <p>- Vi er veldig glade for at vi har fått et svar i denne saken. Det er godt for familien og de pårørende. Og nå vil de også få en grav å gå til etter hvert, noe som de pårørende har gitt uttrykk for at de har ønsket, sier Anne Margrethe Ruud, politistasjonssjef i Mandal, til Dagbladet.</p>
      <p>Levningene ble identifisert etter å ha sammenliknet tannopplysninger som stammet fra den savnede, ifølge en pressemelding fra politiet.</p>
      <p>Det er også blitt brukt materiale fra etterforskningen av forsvinningen, ifølge politistasjonssjef Ruud.</p>
      <p>- Vi har hentet materiale om saken fra arkivene våre. Det ble gjort et grundig arbeid i 1955 og i åra som fulgte, sier hun til Dagbladet.</p>
      <h3>Støvler og våpen</h3>
      <p>I september ble det gjort funn av levninger inne i to brune gummistøvler, samt rester av et våpen i Mandal. I mai ble det funnet en hodeskalle.</p>
      <p>Da var Torgersen den eneste som var meldt savnet i området.</p>
      <p>Det var Kjell Norli som fant levningene og hodeskallen på eiendommen sin.</p>
      <p>Han fortalte til <a href="https://www.dagbladet.no/nyheter/kan-bidra-til-a-lose-gaten/71619817">Dagbladet i september </a>at han selv har eid en Krag Jørgensen-rifle og at han kjente igjen mekanismen og lukkearmen på geværet ved siden av levningene.</p>
      <p>
        <b>- Alle spor peker på at dette er Torgersen. Jeg håper det er han som er funnet. Han hadde fortjent en grav, sier Norli.</b>
      </p>
      <h3>Forsvant før rettssak</h3>
      <p>Torgersen forsvant dagen før han og en kamerat skulle møte i Mandal herredsrett, mistenkt for innbrudd på en matbutikk.</p>
      <p>I mange år har det gått rykter om at 21-åringen stakk av, for å unnslippe rettsforfølgelse.</p>
      <p>Nå vet man altså at det ikke var tilfellet, men politiet vet fremdeles ikke hva som forårsaket forsvinningen og dødsfallet. Akkurat de svarene vil heller neppe komme.</p>
      <p>I 1980 var saken foreldet.</p>
      <p>- Det er også grunnen til at vi ikke kommer til å gjøre noe videre med denne saken. Men vi er veldig glade for at vi har fått svart på at han ikke stakk av gårde.</p>
    </article>
  </body>
</html>