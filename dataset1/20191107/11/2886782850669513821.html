<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/07/europa-utan-ausztraliaban-is-betiltanak-az-eldobhato-muanyagokat"/>
    <meta property="og:site_name" content="euronews"/>
    <meta property="article:published_time" content="2019-11-07T11:52:55+00:00"/>
    <meta property="og:title" content="Európa után Ausztráliában is betiltanák az eldobható műanyagokat"/>
    <meta property="og:description" content="Már jövőre száműznék a szívószálakat, evőeszközöket és tányérokat - mindezt a Nagy korallzátony védelmében."/>
  </head>
  <body>
    <article>
      <h1>Európa után Ausztráliában is betiltanák az eldobható műanyagokat</h1>
      <address><time datetime="2019-11-07T11:52:55+00:00">07 Nov 2019, 11:52</time> by <a rel="author">MTI </a></address>
      <p>Száműznék az egyszer használatos műanyagtermékeket az északkelet-ausztráliai Queenslandből, hogy segítsék az állam partjaitól nem messze fekvő Nagy-korallzátony és a környező területek élővilágának regenerálódását és megóvását.</p>
      <p>Az ausztrál környezetügyi és Nagy-Korallzátonyért felelős miniszter, Leeanne Enoch csütörtökön ismertette a Plastic Pollution Reduction Plan (műanyagszennyezés-csökkentő terv) elnevezésű javaslatot, amelynek értelmében már 2020-ban betilthatják egyebek között a műanyag szívószálakat, evőeszközöket és tányérokat az államban.</p>
      <p>"Területi kiterjedését és felépítését tekintve ez a terv egyedülállónak számít Ausztráliában" - mondta Enoch.</p>
      <p>Az eldobható műanyagok nagy mennyiségben kerülnek a nyílt vizekbe: közvetve a szeméttelepekről, közvetlenül úgy, hogy az emberek szándékosan dobják őket az óceánokba és csatornákba.</p>
      <p>A műanyag zacskók és flakonok komoly fenyegetést jelentenek a nagyobb testű tengeri élőlényekre - madarakra, teknősökre és bálnákra - nézve, mikroműanyagként pedig a Nagy-korallzátony ökoszisztémájára jelentenek veszélyt.</p>
      <p>A queenslandi James Cook Egyetem munkatársa, Lynne Van Herwerden szerint az ultraibolya-sugárzás hatására az ausztráliai vizekbe kerülő műanyagok gyors ütemben lebomlanak mikroműanyagokká.</p>
      <p>"A Nagy-korallzátony térségében élő állatok, a koralloktól kezdve a szivacsállatokon át a tengeriuborkákig a tengerfenékről táplálkoznak és természetesen halakat is fogyasztanak. Amikor megvizsgáljuk ezeket az élőlényeket, műanyagot találunk a szervezetükben" - húzta alá a szakember.</p>
      <p>Van Herwerden szerint tanulmányok bizonyítják, hogy a mikroműanyagok az emberek emésztőrendszerébe is bekerülnek.</p>
      <p>A szakember megjegyezte, hogy bár a természetben már most jelen lévő műanyaghulladékok lebomlása mikroműanyaggá folytatódik, a legjobb dolog, amit az emberiség tehet, hogy nem szennyezi tovább a környezetét.</p>
      <p>Enoch szerint az egyszer használatos műanyagok betiltásán túl a terv segítené a műanyagok újrahasznosítására irányuló erőfeszítéseket.</p>
    </article>
  </body>
</html>