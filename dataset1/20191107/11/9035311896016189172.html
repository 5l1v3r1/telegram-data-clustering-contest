<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/07/paris-mahkemesi-lafarge-insanliga-karsi-suclar-yargilanmayacak-terorizm-finansman-davasi"/>
    <meta property="og:site_name" content="euronews"/>
    <meta property="article:published_time" content="2019-11-07T11:21:45+00:00"/>
    <meta property="og:title" content="Lafarge 'insanlığa karşı suçlar'dan yargılanmayacak"/>
    <meta property="og:description" content="Paris istinaf mahkemesi,Suriye'de IŞİD'e mali destek vermekle suçlanan dünyanın en büyük çimento devi Lafarge firmasının “insanlığa karşı suça katılımdan” yargılanamayacağına hükmetti."/>
  </head>
  <body>
    <article>
      <h1>Lafarge 'insanlığa karşı suçlar'dan yargılanmayacak</h1>
      <address><time datetime="2019-11-07T11:21:45+00:00">07 Nov 2019, 11:21</time> by <a rel="author">Rahmi Gunduz</a></address>
      <p>Paris istinaf mahkemesi, Suriye'de IŞİD'e mali destek vermekle suçlanan dünyanın en büyük çimento devi Lafarge firmasının “insanlığa karşı suça katılımdan” yargılanamayacağına hükmetti.</p>
      <p>Mahkeme, bu konuda savcılığın somut deliller ortaya koyamadığını bildirdi.</p>
      <p>Bununla birlikte Paris istinaf mahkemesi, uluslararası şirketin Suriye’deki savaş sırasında bu ülkedeki faaliyetlerini sürdürmek için IŞİD dahil olmak üzere “silahlı grupların finansmanına katıldığı”, “ambargoyu ihlal ettiği” ve “insan hayatını tehlikeye attığı” yolundaki suçlamalardan yargılanmasına itiraz etmedi.</p>
      <h3>IŞİD'e para ödendi iddiası</h3>
      <p>Fransa’da ilk kez 2016 yılında Le Monde gazetesi tarafından yayınlanan haberde, şirketin Suriye'nin kuzeyindeki fabrikasında faaliyetini sürdürebilmek için IŞİD'e para ödediği, petrol ve malzeme satın aldığı gündeme getirildi.</p>
      <p>Suriye’nin kuzeyindeki Celabiye şehrinde bir çimento fabrikası açan Fransız Lafarge şirketinin, IŞİD'in 2013 yılında bölgeyi ele geçirmesinin ardından, fabrikanın işleyişini devam ettirebilmek ve geçiş yapmak için IŞİD'e maddi ödemede bulunduğu ileri sürüldü.</p>
      <p>Bu iddialar üzerine harekete geçen savcılık 2015'te İsviçreli Holcim'le birleşmiş olan uluslararası şirket hakkında soruşturma başlattı.</p>
      <p>Söz konusu soruşturma uluslararası bir Fransız şirketinin yurt dışındaki faaliyetlerinden ötürü araştırılması bakımından tarihi bir dava olarak yorumlanıyor. Şirketin 2'si üst düzey toplamda 8 yöneticisi terörizmi finanse etmek, başkalarının hayatlarını tehlikeye atmak suçlarından yargılanıyor.</p>
      <p>Şirket, daha önce yayınladığı basın bildirilerinde "hataların" yapıldığını kabul etmişti.</p>
      <ul>
        <li>
          <a href="https://tr.euronews.com/2018/11/30/isid-in-kacirdigi-yezidi-kadinlar-fransiz-lafarge-i-dava-etti">IŞİD'in kaçırdığı Yezidi kadınlar Fransız Lafarge'ı dava etti</a>
        </li>
        <li>
          <a href="https://tr.euronews.com/2018/06/28/isid-e-odeme-yaptgi-gerekcesiyle-lafarge-hakkinda-insanliga-karsi-suca-istirak-davasi">'IŞİD'e ödeme yaptığı gerekçesiyle' Lafarge hakkında insanlığa karşı suça iştiraktan soruşturma</a>
        </li>
        <li>
          <a href="https://tr.euronews.com/2018/05/15/isid-e-kaynak-aktaran-frans-z-lafarge-a-savas-sucuna-ortakl-k-suclamas-">IŞİD'e kaynak aktaran Fransız Lafarge'a 'savaş suçuna ortaklık' suçlaması</a>
        </li>
      </ul>
      <p>Ek kaynaklar<b> • AFP, Reuters</b></p>
    </article>
  </body>
</html>