<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/szineszet-helyett-a-cirkuszt-valasztotta-maka-gyuszi/186042"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-07T11:00:00+00:00"/>
    <meta property="og:title" content="Színészet helyett a cirkuszt választotta Maka Gyuszi"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Színészet helyett a cirkuszt választotta Maka Gyuszi</mark>
      </h1>
      <address><time datetime="2019-11-07T11:00:00+00:00">07 Nov 2019, 11:00</time> by <a rel="author">Hu-Zo</a></address>
      <p>
        <b>Tüzes karikán átugráló tigrisek, szédítő mutatványok – egy jól működő cirkusz elengedhetetlen kellékei. Akárcsak Gyuszi, a porondmester. </b>
        <b>Tüzes karikán átugráló tigrisek, szédítő mutatványok – egy jól működő cirkusz elengedhetetlen kellékei. Akárcsak Gyuszi, a porondmester.</b>
      </p>
      <p>Maka Gyuszi 2013. március 15-e óta elengedhetetlen szereplője a Fővárosi Nagycirkusz műsorainak. Konferansziéként ott van minden előadáson, de ehhez – nagy elhatározással – pályát kellett módosítania.</p>
      <p>– Édesapám a cirkuszi zenekar basszusgitárosa volt, és amikor az akkori igazgató új porondmestert keresett, bedobta a nevemet – mesélte a Borsnak Gyuszi, aki a Pesti Magyar Színiakadémián tanult, és addig színészként dolgozott több színházban is, általában zenés produkciókban.</p>
      <p>– Két nappal később már a porondon álltam. Szerencsére az átkötő szövegeket könnyen megtanultam, de remegtem az izgalomtól. Ott egy előadáson 1500 ember ülhet a nézőtéren, és nincs súgó, nincsenek partnerek, akik segíthetnének, ha elakadok – mondta Gyuszi. Bár az előadásokon csillogó jelmezben van, mégis sokan megismerik.</p>
      <figure>
        <img src="http://media.borsonline.hu/cikk/20/191600/big-lead/650x360/2015921_img-16911.jpg"/>
        <figcaption>Akárcsak a művészek, a porondmester is beöltözik az előadás előtt, Gyuszi élete a cirkusz</figcaption>
      </figure>
      <p>– Múltkor a postán egy csekk feladásakor az ablak másik oldalán ülő idősebb hölgy hívta magához fennhangon a kolléganőjét, akivel együtt járnak az unokáikkal az előadásokra. Sokszor állítanak meg szelfire is az utcán gyerekek, tinilányok és idősebb házaspárok.</p>
      <p>Ráadásul az előadások kapcsán nagyon sok ismert művésszel dolgozhattam, akik felléptek nálunk – emlékezett Gyuszi, aki megpróbált a cirkuszi művészetekbe is belekóstolni. Három labdával már képes zsonglőrködni, de a levegőszámok távol állnak tőle.</p>
      <figure>
        <img src="http://media.borsonline.hu/cikk/20/191600/gallery-picture/645w/2015930_fovarosi-nagycirkusz-opi1.jpg"/>
        <figcaption>Hat éve a Fővárosi Nagycirkusz Maka Gyuszi munkahelye</figcaption>
      </figure>
      <p>– A cirkusznak köszönhetek egy ötéves kapcsolatot is, de ezzel vigyázni kell. A művészek hosszabb időt eltöltenek nálunk, de utána menni kell és nem könnyű a szakítás.</p>
    </article>
  </body>
</html>