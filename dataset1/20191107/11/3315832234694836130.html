<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/558885d36b672833/dodon-dupa-intalnirea-cu-fractiunea-psrm-se-pregateste-o-motiune-de-cenzura-maine-invit-la-discutii-blocul-acum.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-07T11:50:11+00:00"/>
    <meta property="og:title" content="Dodon, după întâlnirea cu fracțiunea PSRM: Se pregătește o moțiune de cenzură; Mâine invit la discuții blocul ACUM"/>
    <meta property="og:description" content="Socialiștii pregătesc o moțiune de cenzură împotriva Guvernului condus de Maia Sandu, care va fi supusă dezbaterilor dacă Executivul nu renunță la asumarea răspunderii pentru proiectul legii cu privire la numirea procurorului general.Despre aceasta a anunțat președintele Igor Dodon după o întrevedere cu fracțiunea PSRM."/>
  </head>
  <body>
    <article>
      <h1>Dodon, după întâlnirea cu fracțiunea PSRM: Se pregătește o moțiune de cenzură; Mâine invit la discuții blocul ACUM</h1>
      <address><time datetime="2019-11-07T11:50:11+00:00">07 Nov 2019, 11:50</time> by <a rel="author">Jurnal.md</a></address>
      <p>
        <b>Socialiștii pregătesc o moțiune de cenzură împotriva Guvernului condus de Maia Sandu, care va fi supusă dezbaterilor dacă Executivul nu renunță la asumarea răspunderii pentru proiectul legii cu privire la numirea procurorului general.</b>
      </p>
      <p>
        <b>Despre aceasta a anunțat președintele Igor Dodon după o întrevedere cu fracțiunea PSRM.</b>
      </p>
      <p>„Noi vrem să păstrăm această majoritate parlamentară, să păstrăm acest Guvern, pentru că considerăm că este o șansă pentru RM. În același timp, colegii socialiști categoric nu acceptă promovarea unor inițiative care contravin Constituției, în opinia lor, dar și contravin acelor înțelegeri care au fost semnate între socialiști și Blocul ACUM”, a declarat Igor Dodon.</p>
      <p>Acesta a invitat mâine la discuții fracțiunile din blocul ACUM, precizând că până la ora 15.00 va fi luată o decizie privind soarta Guvernului.</p>
      <p>„Mâine la ora 10.00 în Parlament voi avea discuții cu fracțiuna PSRM. La 11:00 îi invit la discuții pe deputații fracțiunii PAS, iar la 12:00 pe cei din fracțiunea Platformei DA”, a adăugat Dodon.</p>
      <p>La rândul său, liderul PSRM, Zinaida Greceanâi, afirmă că socialiștii nu au luat deocamdată o decizie.</p>
      <p>„Sm invitat-o pe Maia Sandu mâine la discuții. Dar, întrucât proiectul de asumare a răspunderii de către Guvern a fost deja înregistrat la Biroul Permanent al Parlamentului, cel mai probabil ca la ora 15:00 va avea loc ședința în plen, unde și se va decide totul”, a spus Greceanâi.</p>
      <p>Precizăm că Igor Dodon a declarat în cadrul emisiunii Secretele Puterii de la Jurnal TV că proiectul de asumare a răspunderii, înaintat de Guvern, „nu poate fi susținut” și că, dacă premierul nu-și retrage proiectul înscris deja la Parlament, atunci există „șanse mari” ca Guvernul să cadă.</p>
      <p>De cealaltă parte, premierul Maia Sandu a anunțat că nu intenționează să renunțe la decizia prin care Guvernul și-a asumat răspunderea pentru modificarea Legii Procuraturii și nici nu va îndeplini solicitarea socialiștilor de demisie a ministrei Justiției.</p>
    </article>
  </body>
</html>