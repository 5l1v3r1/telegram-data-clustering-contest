<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620332/%D9%86%D8%A8%D9%88%D8%AF%D9%86-%D9%85%D9%88%D8%A8%D8%A7%DB%8C%D9%84-%D8%B4%D9%85%D8%A7-%D8%B1%D8%A7-%D9%85%D8%B6%D8%B7%D8%B1%D8%A8-%D9%85%DB%8C%E2%80%8C%DA%A9%D9%86%D8%AF-%D9%86%D9%88%D8%A8%D9%88%D9%81%D9%88%D8%A8%DB%8C%D8%A7-%D8%AF%D8%A7%D8%B1%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T11:45:00+00:00"/>
    <meta property="og:title" content="نبودن موبایل، شما را مضطرب می‌کند؟ «نوبوفوبیا» دارید!"/>
    <meta property="og:description" content="تقریباً برای هر فردی که تلفن همراه هوشمند، یا حتی غیرهوشمند! دارد حتماً یک‌بار پیش آمده است که حتی از تصور نبودن، گم‌شدن یا خاموش شدن تلفن همراه خود دچار استرس و نگرانی شوید. محققان به این حالت «نوموفوبیا» می‌گویند؛ یعنی ترس از نبودن تلفن همراه."/>
  </head>
  <body>
    <article>
      <h1>نبودن موبایل، شما را مضطرب می‌کند؟ «نوبوفوبیا» دارید!</h1>
      <address>
        <time datetime="2019-11-07T11:45:00+00:00">07 Nov 2019, 11:45</time>
      </address>
      <p>
        <i>تقریباً برای هر فردی که تلفن همراه هوشمند، یا حتی غیرهوشمند! دارد حتماً یک‌بار پیش آمده است که حتی از تصور نبودن، گم‌شدن یا خاموش شدن تلفن همراه خود دچار استرس و نگرانی شوید. محققان به این حالت «نوموفوبیا» می‌گویند؛ یعنی ترس از نبودن تلفن همراه.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فرض کنید تلفن همراه خود را گم‌کرده‌اید یا آن را از شما دزدیده‌اند؛ یا اصلاً فرض کنید که تلفن همراهتان وسط یک روز شلوغ‌کاری، در مهمانی یا تفریح به هر دلیلی خاموش شود. چه حسی به شما دست می‌دهد؟</p>
      <p>تقریباً برای هر فردی که تلفن همراه هوشمند، یا حتی غیرهوشمند! دارد حتماً یک‌بار پیش آمده است که حتی از تصور نبودن، گم‌شدن یا خاموش شدن تلفن همراه خود دچار استرس و نگرانی شوید. محققان به این حالت «نوموفوبیا» می‌گویند؛ یعنی ترس از نبودن تلفن همراه.</p>
      <figure>
        <img src="https://aftabnews.ir/files/fa/news/1398/8/16/356359_569.jpg"/>
      </figure>
      <p>اضطراب نبودن تلفن همراه</p>
      <p>«نوبوفوبیا» از ترکیب دو کلمه No-Mobile-Phone و Phobia ساخته شده است و به حالتی گفته می‌شود که فرد نمی‌تواند از تلفن همراه خود یا امکان تماس تلفنی دور باشد. کلمه «نوموفوبیا» طی یک تحقیق در سال ۲۰۱۰ در بریتانیا به وجود آمد. این تحقیقات نشان داد که حدود ۵۳ درصد از کاربران تلفن‌های همراه با گم‌شدن تلفن‌های خود، تمام شدن باتری یا آنتن ندادن آن‌ها اضطراب می‌گیرند. این تحقیقات که در بین حدود ۲ هزار مرد و زن بریتانیایی انجام شد نشان داد که ۵۳ درصد از مردان و ۴۷ درصد از زنان از خاموش بودن تلفن همراه خود هراس دارند. محققان در این تحقیق به این نتیجه رسیدند که اضطراب نبودن تلفن همراه برای بعضی از افراد در حد اضطرابی است که روز عروسی به سراغ آن‌ها می‌آید.</p>
      <p>حالا «نوموفوبیا» در مردم بیشتر کشورهای صنعتی وجود دارد. این ترس در دنیای امروزی رایج است اما در بین دانش‌آموزان دبیرستانی و جوانان رشد زیادی داشته است. امروزه در سراسر جهان نوجوان و جوانانی هستند که حتی هنگام حمام کردن هم تلفن همراه خود را کنار خود نگه می‌دارند.</p>
      <p>
        <b>چرا به تلفن‌های هوشمند خود وابسته هستیم؟</b>
      </p>
      <p>ما در طول روز زمان زیادی را صرف استفاده از تلفن همراه خود می‌کنیم. این عادت ساده آن‌قدر در زندگی امروز ما جا خوش کرده است که حتی تحقیقات نشان می‌دهند که چک کردن تلفن همراه می‌تواند استرس را کم کند و در شرایط اضطراب به کمک ما بیاید! اما باید ببینیم که این دستگاه‌های کوچکی که همه‌جا همراه ما هستند، به چه قیمتی ما را سرگرم می‌کنند؟</p>
      <p>برخی محققان می‌گویند صدای زنگ تلفن همراه می‌تواند باعث افزایش دوپامین (ایجادکننده لذت و پاداش) در مغز شود. در حقیقت چک کردن پیام‌هایی که روی تلفن همراه ما ظاهر می‌شود قاعده‌ای مانند جایزه گرفتن دارد. شما با صدای زنگ به سراغ تلفن همراه خود می‌روید چراکه می‌دانید پاداشی در انتظار شما است: پیامی از جانب یک دوست یا کسی که دوستش دارید و همین مسئله برای شما ایجاد سرخوشی می‌کند.</p>
      <p>در کنار این، انسان موجودی اجتماعی است و همیشه به تأیید شدن از جانب دیگران نیاز دارد. مخصوصاً اگر این تأیید شدن همراه با گرفتن یک واکنش در همان لحظه باشد، مانند زمانی که دوستانتان برای شما کامنت می‌گذارند. درنتیجه تلفن‌های هوشمند این نیاز انسان را به راحت‌ترین شکل ممکن برطرف می‌کنند.</p>
      <p>در نهایت باید بدانیم که تلفن‌های هوشمند برای وابستگی ما برنامه‌ریزی‌ شده‌اند، آن‌ها توجه ما را با صدای هشدار و با پیام‌هایی که گاه‌وبیگاه روی صفحه گوشی ظاهر می‌شود، به خود جلب می‌کنند، بسیاری از شرکت‌های بزرگ تلفن همراه یا شرکت‌های ارائه‌دهنده برنامه‌های مختلف هدفی جز وابستگی هرچه بیشتر شما به خودشان ندارند، چراکه به این شیوه می‌توانند درآمد و بقای خود را تضمین کنند.</p>
      <p>
        <b>از عدم تمرکز تا بی‌خوابی</b>
      </p>
      <p>محققان می‌گویند که استفاده زیاد از تلفن‌های هوشمند باعث کاهش کیفیت عملکرد مغز می‌شود. پیغام‌های تبلیغاتی اپلیکیشن‌ها، کیفیت تمرکز ما را در حین کار و فعالیت روزانه به‌طورکلی از بین می‌برند. در این فرایند دیگر ما مصرف‌کننده تلفن‌های هوشمند نیستیم، بلکه این شرکت‌های بزرگ هستند که ما را به‌عنوان هدف تبلیغاتی خود مصرف می‌کنند. ما از بسیاری از برنامه‌ها مثل اینستاگرام به صورت رایگان استفاده می‌کنیم چون قرار است تبلیغات آن‌ها را ببینیم. اما این تمام ماجرا نیست. وابستگی به تلفن‌های هوشمند امکان ارتباط چهره به چهره را از ما گرفته‌اند و حتی گاهی می‌خواهیم برای دقایقی جمع را ترک کنیم تا پیغام‌های تلفن همراه خود را بررسی کنیم. در کنار همه این مسائل آسیب‌هایی که استفاده مداوم از تلفن همراه به سلامت ما وارد می‌کند هم نباید فراموش کرد. مشکلاتی مانند آسیب به گردن، کمردرد و بی‌خوابی دلایلی قانع‌کننده برای مدیریت استفاده از این وسایل است.</p>
      <figure>
        <img src="https://aftabnews.ir/files/fa/news/1398/8/16/356360_683.jpg"/>
      </figure>
      <p>
        <b>نگاهی به یک مشکل جهانی</b>
      </p>
      <p>۱- حدود ۷۹ درصد از کاربران تلفن همراه در بریتانیا در پایان روز و پیش از خواب حتماً تلفن همراه خود را چک می‌کنند. ۵۵ درصد از آن‌ها حتماً ۱۵ دقیقه پس از بیدار شدن از خواب را به این کار اختصاص می‌دهند.</p>
      <p>۲- ۶۵ درصد این افراد گفته‌اند که در زمان خواب تلفن‌های هوشمندشان را کنار خود قرار می‌دهند.</p>
      <p>۳- تقریباً نیمی از آن‌ها هیچ‌وقت تلفن همراه خود را خاموش نکرده‌اند.</p>
      <p>۴- ۶۶ درصد بزرگ‌سالان دچار نوموفوبیا هستند.</p>
      <p>۵- هر فرد بزرگ‌سال در آمریکا در طول روز به صورت میانگین ۲ ساعت و ۵۱ دقیقه از تلفن‌ هوشمند خود استفاده می‌کند. یعنی هر فرد در طول عمر خود ۵ سال و ۴ ماه با تلفن هوشمند خود سرگرم است و این بیشتر از زمانی است که در طول عمر خود به غذا خوردن اختصاص می‌دهیم.</p>
      <p>۶- هر فرد در طول روز به‌طور میانگین ۵۸ بار تلفن همراه خود را نگاه می‌کند.</p>
    </article>
  </body>
</html>