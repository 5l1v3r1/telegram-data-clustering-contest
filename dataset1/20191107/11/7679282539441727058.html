<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-endangered-pangolin-of-rare-species-found-during-fishing-at-kishanganj-2836662.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T11:25:51+00:00"/>
    <meta property="og:title" content="किशनगंज में मछली पकड़ने के दौरान मिला दुर्लभ प्रजाति का विलुप्तप्राय पैंगोलिन "/>
    <meta property="og:description" content="किशनगजं में मछली मारते समय दुर्लभ प्रजाति का विलुप्तप्राय पैंगोलिन को पकड़ा गया। दिघलबैंक प्रखंड के बैरबन्ना गांव में पैंगोलिन मिलने की ग्रामीणों की सूचना पर बैरबन्ना पहुंचे दिघलबैंक थाने की..."/>
  </head>
  <body>
    <article>
      <h1>किशनगंज में मछली पकड़ने के दौरान मिला दुर्लभ प्रजाति का विलुप्तप्राय पैंगोलिन </h1>
      <address><time datetime="2019-11-07T11:25:51+00:00">07 Nov 2019, 11:25</time> by <a rel="author">दिघलबैंक(किशनगंज)। संवाद सूत्र </a></address>
      <p>किशनगजं में मछली मारते समय दुर्लभ प्रजाति का विलुप्तप्राय पैंगोलिन को पकड़ा गया। दिघलबैंक प्रखंड के बैरबन्ना गांव में पैंगोलिन मिलने की ग्रामीणों की सूचना पर बैरबन्ना पहुंचे दिघलबैंक थाने की पुलिस ने पैंगोलिन को अपने संरक्षण में लेकर बुधवार वन विभाग के कर्मियों को सौंप दिया। </p>
      <p>वन क्षेत्र पदाधिकारी उमानाथ दूबे ने बताया कि पैंगोलिन सुरक्षित है। इसके बारे में विभाग के वरीय पदाधिकारियों को जानकारी दी गयी है। संभवत: दुर्लभ प्रजाति के इस जीव को पटना स्थित संजय गांधी जैविक उद्यान में छोड़ा जायेगा।<br/> <br/>गौरतलब है कि भारत में पाए जाने वाले पैंगोलिन दुर्लभ प्रजातियों में से एक जीव है। यह जीव समूह में नहीं रहता, अक्सर यह अकेला दिखनेवाला जीव है। पैंगोलिन के मांस को दुर्लभ और गुणकारी मानने के चलते इसका शिकार भी होता है, जिस वजह से भारत में यह जीव आज विलुप्ति के कगार पर है। मंगलवार की रात जो पैंगोलिन भारत नेपाल सीमा पर स्थित बैरबन्ना गांव में मिला है। संभव है कि यह नेपाल के जंगलों से यहां आया होगा। इससे पहले 2016 में भी दिघलबैंक प्रखंड के सीमावर्ती गांव मोहमारी धनतोला के पास भी एक बार पैंगोलिन को पकड़ा गया था।<br/><b>  <br/>पेंगोलिन शांत स्वभाव का वन्यजीव है</b><br/>दिखने में खूबसूरत, लेकिन शर्मीले पेंगोलिन शांत स्वभाव का वन्यजीव है, जो चींटी खाता है। जिस कारण अधिकतर चींटियों की बांबी के पास ही यह जानवर रहता है। छूने या खतरे का आभास होने पर पेंगोलिन खुद को शल्कों (खोल) में समेटकर फुटबाल की तरह गोल हो जाता है। इसके बाद वह यह भी देख ही नहीं पाता कि उस पर कोई हमला भी कर रहा है या नहीं। जिस कारण शिकारी आसानी से पकड़ लेते हैं। इस विलुप्तप्राय वन्य जीव का मांस और स्कल का प्रयोग दवा के रूप में होता है। जबकि इसके खाल से एक विशेष प्रकार के कोट का निर्माण भी होता है।</p>
    </article>
  </body>
</html>