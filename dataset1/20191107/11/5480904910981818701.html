<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/icc-poslal-konzskeho-povstalce-na-30-let-do-vezeni/1818290?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T11:40:00+00:00"/>
    <meta property="og:title" content="ICC poslal konžského povstalce na 30 let do vězení"/>
    <meta property="og:description" content="Haag - K 30 letům vězení dnes odsoudil Mezinárodní trestní soud (ICC) v Haagu konžského povstalce Bosca Ntagandu, kterého již v červenci shledal vinným z válečných zločinů a zločinů proti lidskosti. Soudci se tehdy shodli, že Ntaganda hrál ústřední roli při plánování operací konžských rebelů. Jedná se o zatím nejvyšší rozsudek, který ICC vynesl. Odsouzený má třicet dnů na podání případného odvolání."/>
  </head>
  <body>
    <article>
      <h1>ICC poslal konžského povstalce na 30 let do vězení</h1>
      <address><time datetime="2019-11-07T11:40:00+00:00">07 Nov 2019, 11:40</time> by <a rel="author" href="http://www.ctk.cz/" target="_blank">ČTK</a></address>
      <p>Haag - K 30 letům vězení dnes odsoudil Mezinárodní trestní soud (ICC) v Haagu konžského povstalce Bosca Ntagandu, kterého již v červenci shledal vinným z válečných zločinů a zločinů proti lidskosti. Soudci se tehdy shodli, že Ntaganda hrál ústřední roli při plánování operací konžských rebelů. Jedná se o zatím nejvyšší rozsudek, který ICC vynesl. Odsouzený má třicet dnů na podání případného odvolání.</p>
      <p>Šestačtyřicetiletý Ntaganda původem z Rwandy byl odsouzen za zločiny spáchané v období 2002-2003, kdy stál v čele vzbouřeneckého Svazu konžských vlastenců (UPC). ICC ho v červenci shledal vinným v 18 bodech obžaloby, mezi nimiž jsou zločiny proti lidskosti včetně vraždění, znásilňování a sexuálního zotročování či verbování dětských vojáků. Povstalci se údajně snažili také ovládnout nerostné zdroje v provincii Ituri, kde se nachází ropa, diamanty a zlato.</p>
      <p>Podle nevládních organizací v této nestabilní oblasti od roku 1999, kdy zde vypukl konflikt, zemřelo přes 60.000 lidí.</p>
      <p>Při čtení dnešního verdiktu český soudce Robert Fremr poznamenal, že nejvyšší možný trest, který může ICC uložit, je právě 30 let, ačkoli soudci mají také možnost zvolit výjimečný doživotní trest.</p>
      <p>Ntaganda si jako bývalý generál konžské armády budoval pověst charismatického vůdce, který je revolucionářem, nikoliv zločincem. Přezdívku Terminátor, pod kterou byl také známý, podle agentury AFP odmítal.</p>
      <p>U ICC byl obžalován už v roce 2006. Dlouho nicméně justici unikal a účastnil se konfliktů na hranici mezi Kongem a Rwandou. Nakonec ale začal mít strach o život a dostavil se na americkou ambasádu ve Rwandě, kde v roce 2013 požádal, aby byl mezinárodnímu tribunálu vydán.</p>
    </article>
  </body>
</html>