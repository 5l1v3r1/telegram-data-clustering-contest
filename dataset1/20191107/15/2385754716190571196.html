<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596227/eikosti-i-kypros-stin-ee-ston-tomea-tis-isotitas-metaksy-andron-kai-gynaikon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T15:42:00+00:00"/>
    <meta property="og:title" content="Εικοστή η Κύπρος στην ΕΕ στον τομέα της ισότητας μεταξύ ανδρών και γυναικών"/>
    <meta property="og:description" content="Αύξηση μόλις μίας μονάδας σημειώθηκε από το 2017 μέχρι σήμερα, σύμφωνα με πρόσφατη δημοσιοποίηση του Δείκτη Ισότητας του Ευρωπαϊκού Ινστιτούτου Ισότητας των..."/>
  </head>
  <body>
    <article>
      <h1>Εικοστή η Κύπρος στην ΕΕ στον τομέα της ισότητας μεταξύ ανδρών και γυναικών</h1>
      <address><time datetime="2019-11-07T15:42:00+00:00">07 Nov 2019, 15:42</time> by <a rel="author">SigmaLive</a></address>
      <p>Αύξηση μόλις μίας μονάδας σημειώθηκε από το 2017 μέχρι σήμερα, σύμφωνα με πρόσφατη δημοσιοποίηση του Δείκτη Ισότητας του Ευρωπαϊκού Ινστιτούτου Ισότητας των Φύλων (EIGE), αναφορικά με την πρόοδο του τομέα επίτευξης της ισότητας μεταξύ ανδρών και γυναικών στην Ευρωπαϊκή Ένωση, με την Κύπρο να βρίσκεται στην 20η θέση.</p>
      <p>Σε σημερινή ανακοίνωσή του, το Γραφείο της Επιτρόπου Ισότητας των Φύλων, Ιωσηφίνας Αντωνίου, ανακοινώνει ότι η Κύπρος βρίσκεται στην 20η θέση από το σύνολο των 28 κρατών μελών της Ευρωπαϊκής Ένωσης, με συνολική βαθμολογία 56,3 ενώ ο μέσος ευρωπαϊκός όρος που αντανακλά την πρόοδο στα ζητήματα έμφυλης ισότητας ανέρχεται σε 67,4 μονάδες.</p>
      <p>Αξίζει να σημειωθεί ότι το 2005 η Κύπρος βρισκόταν στην τελευταία θέση του Πίνακα με 45,9 μονάδες, ενώ από τότε μέχρι και σήμερα κατέγραψε μια σταθερά ανοδική πορεία, πέραν των 10 μονάδων.<br/><br/>Ειδικότερα, η βαθμολογία της Κύπρου το 2013 ήταν 49 μονάδες, το 2015 50,6, το 2017 55,1 και σήμερα 56,3 μονάδες.<br/><br/>Σύμφωνα με το Γραφείο της Επιτρόπου Ισότητας όπως και σε ευρωπαϊκό επίπεδο, έτσι και στην περίπτωση της Κύπρου, ο τομέας που συγκεντρώνει τη χαμηλότερη βαθμολογία είναι αυτός της εξουσίας και της πρόσβασης των γυναικών σε θέσεις λήψεως αποφάσεων, σημειώνοντας όπως προστίθεται βαθμολογία 28,2, συγκριτικά με 24,7 το 2017 και 17,4 το 2015 (15,4 το 2013), ο τομέας της υποεκπροσώπησης των γυναικών στα κέντρα ευθύνης παραμένει υψηλά ανάμεσα στις προτεραιότητές μας σε εθνικό επίπεδο, αλλά και ευρύτερα.<br/><br/>Καταληκτικά αναφέρεται ότι οι πολιτικές για ισότητα θα πρέπει να συνεχισθούν και να ενισχυθούν, μέσω της διάθεσης ανθρώπινων και οικονομικών πόρων, τόσο σε εθνικό, όσο και σε ευρωπαϊκό και διεθνές επίπεδο και σύμφωνα με τον Οργανισμό Ηνωμένων Εθνών, η ισότητα των φύλων δεν αποτελεί μόνο θεμελιώδες ανθρώπινο δικαίωμα, αλλά και απαραίτητο θεμέλιο για έναν ειρηνικό, βιώσιμο και με ευημερία κόσμο.</p>
      <p>ΠΗΓΗ:ΚΥΠΕ</p>
    </article>
  </body>
</html>