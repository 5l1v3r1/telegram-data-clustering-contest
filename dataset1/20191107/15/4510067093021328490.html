<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/cozi-de-8-kilometri-timpii-de-asteptare-pentru-camioane-in-vama-bors-depasesc-patru-ore-152628.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-07T15:00:00+00:00"/>
    <meta property="og:title" content="Cozi de 8 kilometri! Timpii de aşteptare pentru camioane în vama Borş depăşesc patru ore"/>
    <meta property="og:description" content="E din nou aglomerație în zona punctului de trecere a frontierei Borș, unde cozile de camioane pe sensul de ieşire din ţară se întindeau joi dimineaţă pe circa 8 kilometri, din vama Borş până la sensul giratoriu de la intrarea în parcul industrial Eurobusiness cu continuare pe strada Uzinelor. Timpii de aşteptare pentru automarfare erau de mai bine de patru ore."/>
  </head>
  <body>
    <article>
      <h1>Cozi de 8 kilometri! Timpii de aşteptare pentru camioane în vama Borş depăşesc patru ore</h1>
      <address><time datetime="2019-11-07T15:00:00+00:00">07 Nov 2019, 15:00</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <slideshow>
        <figure>
          <img src="https://www.ebihoreanul.ro/modules/news/files/cozi_in_bors_2.jpeg"/>
        </figure>
        <figure>
          <img src="https://www.ebihoreanul.ro/modules/news/files/cozi_in_bors_1.jpeg"/>
        </figure>
        <figure>
          <img src="https://www.ebihoreanul.ro/modules/news/files/cozi_in_bors_3.jpeg"/>
        </figure>
      </slideshow>
      <p>
        <b>E din nou aglomerație în zona punctului de trecere a frontierei Borș, unde cozile de camioane pe sensul de ieşire din ţară se întindeau joi dimineaţă pe circa 8 kilometri, din Borş până la sensul giratoriu de intrare în parcul industrial Eurobusiness cu continuare pe strada Uzinelor.</b>
      </p>
      <p>
        <b>Verificări amănunţite</b>
      </p>
      <p>Joi dimineaţă timpii de aşteptare pentru camioane pe sensul de ieşire din ţară erau de mai bine de patru ore. </p>
      <p>"La punctul de trecere a frontierei Borş, timpul de aşteptare este de 250 de minute", a declarat pentru <b>BIHOREANUL </b>comisarul şef Laura Bondar, purtătorul de cuvânt al Inspectoratului Teritorial al Poliţiei de Frontieră Oradea în jurul orei 13.</p>
      <p>Ambuteiajele s-au format în noaptea de duminică spre luni, când, la reluarea circulaţiei după restricţiile impuse cu ocazia Zilei Morţilor, poliţiştii de frontieră maghiari au început să facă verificări amănunţite ale modului în care şoferii şi-a achitat amenzile şi taxele de drum pe teritoriul Ungariei.</p>
      <p>Potrivit surselor <b>BIHOREANULUI</b>, interogarea bazelor de date poate dura, în funcţie de complexitatea operaţiunii, între 10 minute şi o jumătate de oră, iar în cazul în care conducătorul auto este găsit cu datorii faţă de bugetul de stat maghiar, automarfarul este indisponibilizat până la stingerea acestora.</p>
      <p>Pe acest fond, în prima zi de la declanşarea verificărilor, timpii de aşteptare la frontiera Borş au crescut şi la 390 minute.</p>
      <p>Chiar dacă ulterior durata de aşteptare la frontieră a mai scăzut, situaţia este încă departe de a intra în normal.</p>
      <p>
        <b>Ameninţări cu blocarea frontierei</b>
      </p>
      <p>O situaţie similară s-a înregistrat şi în punctul de trecere a frontierei Nădlac II, de lângă Arad, unde timpul de aşteptare pentru autocamioane a ajuns şi la 600 de minute. </p>
      <p>Reprezentanţii transportatorilor s-au declarat nemulţumiţi de situaţia creată.</p>
      <p>"Nu ajunge marfa la timp, plătim pentru asta penalităţi, iar şoferii nu îşi pot face programul de odihnă prevăzut de legislaţie. În plus, în coloanele kilometrice de la graniţă, şoferii stau multe ore pe marginea drumului, fără toalete sau alte condiţii igienico-sanitare, ceea ce este inuman", a declarant presei Dorin Pop, vicepreşedintele Asociaţiei Patronale a Transportatorilor din Europa 2002 (APTE 2002).</p>
      <p>Asociaţia a început consultări cu cei 250 de membri care deţin în total un parc de peste 3.800 de camioane în vederea iniţierii unor acţiuni de protest. "Dacă nu se rezolvă urgent problemele de la graniţa cu Ungaria, vom trece la blocarea punctelor de frontieră cu această ţară, inclusiv pe arterele traficului uşor", a ameninţat Popa.</p>
      <p>Până joi la prânz, transportatorii nu iniţiaseră încă proteste, probabil şi pe fondul scăderii timpilor de aşteptare în vama Nădlac II la circa 60 de minute.</p>
      <p>Potrivit statisticilor Poliţiei de Frontieră, începând de duminică noapte şi până joi la ora 12, prin PCTF Borş au trecut 10.000 de automarfare din care 6.000 pe sensul de ieşire şi 4.000 pe sensul de intrare în ţară. O situaţie similară s-a înregistrat şi în PCTF Nădlac II.</p>
      <p>În Borş sunt deschise trei fluxuri de trafic deservite de patru poliţişti de frontieră, iar în Nădlac, patru fluxuri de trafic cu patru poliţişti.</p>
    </article>
  </body>
</html>