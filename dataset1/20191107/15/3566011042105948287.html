<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545473.html/%DA%86%D8%B1%D8%A7-%D8%B3%D8%A7%D8%B2%D9%85%D8%A7%D9%86-%D9%81%D8%B1%D9%87%D9%86%DA%AF%DB%8C-%D8%B4%D9%87%D8%B1%D8%AF%D8%A7%D8%B1%DB%8C-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%AF%D8%B1-%D8%A7%D8%B9%DB%8C%D8%A7%D8%AF-%D9%85%D8%B0%D9%87%D8%A8%DB%8C-%D9%85%D8%B4%D8%A7%D8%B1%DA%A9%D8%AA%DB%8C-%D9%86%D8%AF%D8%A7%D8%B1%D8%AF--"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T15:12:00+00:00"/>
    <meta property="og:title" content="چرا سازمان فرهنگی شهرداری کرمانشاه در اعیاد مذهبی مشارکتی ندارد؟!"/>
    <meta property="og:description" content="شهروندان کرمانشاهی باز هم در اعیاد مذهبی به صورت خودجوش و با کمک‌های مردمی عید بیعت را تدارک دیدند."/>
  </head>
  <body>
    <article>
      <h1>چرا سازمان فرهنگی شهرداری کرمانشاه در اعیاد مذهبی مشارکتی ندارد؟!</h1>
      <h2>شهروندان جورکش سازمان فرهنگی شهرداری</h2>
      <address>
        <time datetime="2019-11-07T15:12:00+00:00">07 Nov 2019, 15:12</time>
      </address>
      <p>شهروندان کرمانشاهی باز هم در اعیاد مذهبی به صورت خودجوش و با کمک‌های مردمی عید بیعت را تدارک دیدند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mersadnews.ir/news/386705/%DA%86%D8%B1%D8%A7-%D8%B3%D8%A7%D8%B2%D9%85%D8%A7%D9%86-%D9%81%D8%B1%D9%87%D9%86%DA%AF%DB%8C-%D8%B4%D9%87%D8%B1%D8%AF%D8%A7%D8%B1%DB%8C-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%AF%D8%B1-%D8%A7%D8%B9%DB%8C%D8%A7%D8%AF-%D9%85%D8%B0%D9%87%D8%A8%DB%8C-%D9%85%D8%B4%D8%A7%D8%B1%DA%A9%D8%AA%DB%8C-%D9%86%D8%AF%D8%A7%D8%B1%D8%AF%D8%9F">شبکه اطلاع رسانی مرصاد</a>، در سالهای اخیر همیشه اعیاد مذهبی یا نادیده گرفته شده‌اند یا اهمیت چندانی توسط سازمان فرهنگی شهرداری کرمانشاه به آنها داده نشده است و همین موضوع موجب گلایه شهروندان شده است.</p>
      <p>اعیاد مذهبی معمولا بدون تبلیغات محیطی درخور و به صورت خودجوش توسط مردم مومن و ولایی کرمانشاه و با کمک‌های مردمی برگزار می‌شود و مردم در غفلت مسئولان هیچگاه اجازه نداده‌اند که شهر سوت و کور بماند.</p>
      <p>این رویه سازمان فرهنگی شهرداری کرمانشاه اصلا قابل قبول نیست و انتظار می‌رود سازمان مذکور در برگزاری جشن ها و تدارک تبلیغات محیطی و ایجاد شور و نشاط آفرینی در بین شهروندان پیش قدم باشد نه اینکه آن را بایکوت کند.</p>
      <p>مهدی عبدالمالکی، رییس سازمان فرهنگی، اجتماعی و ورزشی شهرداری کرمانشاه در گفتگو با خبرنگار مرصادنیوز با بیان اینکه قسمتی از کار شهرداری فضاسازی است، اظهار داشت: کار فضاسازی و انجام تبلیغات محیطی در مناسبتهای مختلف بر عهده و از اولویت های اصلی مناطق هشت گانه شهرداری است.</p>
      <p>وی با بیان اینکه ممکن است از نظر نوع کیفیت یا حجم انجام کار مباحثی وجود داشته باشد، افزود: در این راستا از سوی سازمان فرهنگی شهرداری مکاتبه ای برای در اختیار قرار دادن فضای تبلیغات با شهردار انجام شده است.</p>
      <p>رییس سازمان فرهنگی، اجتماعی و ورزشی شهرداری کرمانشاه گفت: در اختیار قرار دادن فضاهای تبلیغاتی جدای از تبلیغات محیطی و شامل پایه های بیلبرد، پل های عابر پیاده و ... است که اقدامات مربوط به آن بر عهده اداره منظر و سیمای شهری شهرداری به عنوان سازمانی مستقل است.</p>
      <p>عبدالمالکی با تاکید بر اینکه از شهرداری در خواست کرده ایم تا فضایی را برای انجام تبلیغات در اختیار سازمان فرهنگی قرار دهد، عنوان کرد: در این صورت سازمان فرهنگی شهرداری در مباحث فرهنگی از نظر ارتباط با مردم شهر و معرفی برنامه ها و پیام های فرهنگی می تواند بیشتر وارد عمل شود.</p>
      <p>وی افزود: تاکنون عمده کارهای تبلیغاتی بر عهده شهرداری مناطق هشت گانه بوده که در صورت اختصاص فضایی برای انجام تبلیغات محیطی قسمتی از کار نیز در اختیار سازمان فرهنگی قرار خواهد گرفت.</p>
      <p>عبدالمالکی با اشاره به اینکه به مناسبت سالروز ولایت عهدی امام عصر(عج) علاوه بر انجام تبلیغات محیطی توسط مناطق هشت گانه شهرداری، پنج بنر توسط سازمان فرهنگی در سطح شهر نصب شده، گفت: در این مناسبت به دلیل اینکه شب قبل سالروز شهادت امام حسن عسگری(ع) بوده فرصت زمانی برای انجام تبلیغات محیطی محدود بوده است.</p>
      <p>رییس سازمان فرهنگی، اجتماعی و ورزشی شهرداری کرمانشاه با بیان اینکه در مناسبت های ملی و مذهب تمرکز بر روی حوزه برنامه ای است، خاطرنشان کرد: به مناسبت سالروز ولایت عهدی امام زمان(عج ا...) جشنی خیابانی در مجاورت امام زاده سیده فاطمه کرمانشاه برگزار می شود.</p>
      <p> </p>
      <p>انتهای پیام/</p>
    </article>
  </body>
</html>