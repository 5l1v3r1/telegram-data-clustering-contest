<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/emanjuel-makron-nato-prezhivjava-mozachna-smart.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T15:40:00+00:00"/>
    <meta property="og:title" content="Еманюел Макрон: НАТО преживява мозъчна смърт"/>
    <meta property="og:description" content="Европа трябва да възвърне военния си суверенитет, казва в интервю френският президент"/>
  </head>
  <body>
    <article>
      <h1>Еманюел Макрон: НАТО преживява мозъчна смърт</h1>
      <h2>Европа трябва да възвърне военния си суверенитет, казва в интервю френският президент</h2>
      <address><time datetime="2019-11-07T15:40:00+00:00">07 Nov 2019, 15:40</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/07/makronzanato_1573162768-1.mp4"/>
      </figure>
      <p>НАТО преживява мозъчна смърт. Това каза в интервю за <a href="https://www.economist.com/europe/2019/11/07/emmanuel-macron-warns-europe-nato-is-brain-dead">списание „Економист“</a> френският президент Еманюел Макрон.</p>
      <p>По думите му в рамките на Алианса липсва координация относно стратегическото вземане на решения между Съединените щати и техните съюзници.</p>
      <p>“Има некоординирани агресивни действия от друг съюзник в НАТО – Турция, в област, в която нашите интереси са застрашени”, казва Макрон, цитиран от БГНЕС.</p>
      <p>Френският държавен глава счита, че европейските страни вече не могат да разчитат на Америка да защитава съюзниците си в НАТО. По думите му Европа стои на ръба на пропастта и трябва да започне да мисли за себе си стратегически като геополитическа сила.</p>
      <p>„В противен случай ние вече няма да контролираме съдбата си. (...) Трябва да преосмислим какво е НАТО в светлината на ангажиментите на Съединените щати. А Америка показва признаци на обръщане на гръб към нас, като демонстрира остро това със своето неочаквано изтегляне на войски от североизточна Сирия миналия месец, изоставяйки своите кюрдски съюзници“, добавя Макрон.</p>
      <p>Според него президентът на САЩ Доналд Тръмп не споделя идеята за европейския проект и това се случвало във време, в което Европа е изправена пред възхода на Китай и авторитарния завой в Русия и Турция. Като допълнителен негативен ефект върху ЕС Макрон посочва брекзит: „Ако не се събудим, съществува значителен риск в дългосрочен план да изчезнем геополитически или поне вече да не контролираме съдбата си. Вярвам в това много дълбоко”.</p>
      <p>Основното му послание е, че Европа трябва да започне да мисли и да действа не само като икономическа група, чийто основен проект е разширяването на пазара, но и като стратегическа сила. Това трябва да започне с възвръщането на „военен суверенитет“ и възобновяването на диалога с Русия, въпреки подозренията на Полша и други страни, които някога бяха под съветско владичество.</p>
      <p>Ако това не се случи, казва Макрон, би било „огромна грешка“.  </p>
      <p>"Френският президент използва драстични думи. Аз не споделям това виждане за сътрудничеството ни в НАТО. Подобна реторика е ненужна, въпреки че имаме известни проблеми, които трябва да решим", каза в отговор Ангела Меркел - канцлер на Германия.</p>
      <p>Генералният секретар на НАТО Йенс Столтенберг реагира, че всеки опит да се отдалечи Европа от Америка ще навреди и на атлантическия съюз, и на самата Европа.</p>
    </article>
  </body>
</html>