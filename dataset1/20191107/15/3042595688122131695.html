<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/hylles-etter-gesten-i-avskjedskampen/71780661"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T15:40:40+00:00"/>
    <meta property="og:title" content="Hylles etter gesten i avskjedskampen"/>
    <meta property="og:description" content="Ian (9) fikk drømmen oppfylt. - Det var emosjonelt. En veldig fin avslutning på karrieren, sier Mats Solheim."/>
  </head>
  <body>
    <article>
      <h1>Hylles etter gesten i avskjedskampen</h1>
      <h2>Ian (9) fikk drømmen oppfylt. - Det var emosjonelt. En veldig fin avslutning på karrieren, sier Mats Solheim.</h2>
      <address><time datetime="2019-11-07T15:40:40+00:00">07 Nov 2019, 15:40</time> by <a rel="author">Synne Sofie Christiansen</a></address>
      <p>Fem sesonger i Hammarby. 110 kamper og åtte mål. Lørdag ble Loen-gutt Mats Solheim takket av i sin siste kamp i Sverige. 31-åringen kom inn i det 81. minutt og scoret siste mål i 4-1 seieren mot Häcken.</p>
      <p>I en perfekt verden ville seieren holdt til gull. Men denne sesongen var annerledes. Årets Allsvenskan var en nervepirrende sesong hvor gullkampen sto mellom tre lag til siste avspark. Djurgården dro det lengste strået og endte med 66 poeng, ett mer enn Malmö og Hammarby.</p>
      <p>
        <b>- Det har vært veldig spesielt. Det ble så intenst i toppstriden, og det er klart at vi er litt skuffa nå, sesongen har vært veldig god, sier Solheim til Dagbladet.</b>
      </p>
      <h3>Tårevått</h3>
      <p>Til tross for «bare» bronse i årets sesong, ble det en verdig avslutning i Bajen-trøya. Da Solheim scoret kampens siste mål, ble han hyllet av et fullsatt stadion. Et tårevått øyeblikk, forteller Solheim.</p>
      <p>
        <b>- Jeg fikk gåsehud. Det ble veldig emosjonelt for meg. Jeg begynte å grine, avslutninga var så spesiell. Hele stadion reiste seg, de visste det var det siste de fikk se fra meg, forteller Solheim.</b>
      </p>
      <p><a href="https://www.aftonbladet.se/sportbladet/fotboll/a/QoX9qx/uppgifter-fansfavoriten-lamnar-bajen">I svenske aviser</a> blir Solheim beskrevet som en publikumsfavoritt. Vestlendingen har i løpet av de siste åra stått fram som en av Hammarbys store profiler. Trener Stefan Billborn har dratt godt nytte av forsvarsspilleren, som både kan benyttes som venstre- og høyreback, og midtstopper.</p>
      <h3>Bevisstløs</h3>
      <p>Avslutningen seiler opp som ett av Solheims beste minner i klubben.</p>
      <p>- Det er så mange ting jeg kan trekke fram, men det er klart det ble veldig spesielt med den avslutninga. Mitt første derby, da jeg scoret mot Häcken rett etter at sønnen min ble født, og da Eric Israelsson scoret vinnermålet mot AIK, er også ting jeg vil huske lenge.</p>
      <p>
        <b>I derbyet mot AIK i 2015, var det Solheim som ga assisten til Israelsson, som nå spiller i VIF.</b>
        <b> Israelsson nikket ballen i mål, men endte opp bevisstløs på bakken.</b>
      </p>
      <p>- Det var et veldig spesielt øyeblikk. Han lå vel bevisstløs i to til tre minutter. Seieren førte til at AIK falt av gullkampen og vi holdt oss i serien.</p>
      <p>
        <a href="https://www.aftonbladet.se/sportbladet/fotboll/a/kaBPJj/blev-medvetslos--direkt-efter-malet">En albue i hodet i forkant var årsaken til at Israelsson måtte forlate banen med hjernerystelse. Kampen endte 1-0 til Hammarby.</a>
      </p>
      <p>- Jeg har vært med på en oppbyggingsreise; et eventyr, fortsetter fotballspilleren.</p>
      <h3>Ga bort skoa sine</h3>
      <p>Et eventyr ble det også for fan Ian Persson (9). Unggutten har vært fast inventar på de fleste hjemmekampene denne sesongen.</p>
      <p>Etter forrige hjemmekamp mot Malmö på Tele2 Arena for to uker siden, spurte Persson om han kunne få fotballskoa til profilen.</p>
      <p>Da svarte Solheim: «Du kan få dem etter siste seriekamp». Det er svenske <a href="https://www.expressen.se/sport/fotboll/allsvenskan/han-sokte-upp-oss-sa-att-han-hade-lovat/">Expressen</a> som omtaler gesten først.</p>
      <p>Solheim forteller:</p>
      <p>
        <b>- Jeg hadde lovet ham skoa mine tidligere, og da vi gikk rundt og takket fansen nå, sto han ved spillertunnelen. Så da ga jeg dem til ham.</b>
      </p>
      <p>Unggutten fikk dermed skoa Solheim har spilt med i den siste delen av sesongen.</p>
      <p>
        <b>- Jeg vet ikke om de er så brukbare lenger, er nok ikke så lang levetid igjen på dem … Men det var en veldig fin gest, kan man si det på norsk? Jeg husker ikke norsk lenger, ler Solheim.</b>
      </p>
      <h3>- Lagerbäck</h3>
      <p>Nå er en æra over. Til tross for at Bajen-klubben ville forlenge kontrakten, forteller Solheim at det er på tide å bevege seg hjemover og begynne å snakke norsk igjen.</p>
      <p>- Det har litt med familiesituasjonen min å gjøre. Jeg har to små sønner nå, og vi fant ut at dette var en god timing.</p>
      <p>Solheim avkrefter at karrieren er over. Snarere håper han å få være med på et eventyr til og benytter anledningen til å sende et stikk til Norges landslagssjef, som ironisk nok er svensk.</p>
      <p>
        <b>- Jeg må komme meg hjem slik at Lagerbäck får øynene opp for meg, han ser tydeligvis ikke på svensk fotball, avslutter Solheim.</b>
      </p>
    </article>
  </body>
</html>