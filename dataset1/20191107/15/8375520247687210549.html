<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/z-listopada-pilgi-y-subsidiji-ne-vnositimut-u-platizhki-638448.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T15:25:50+00:00"/>
    <meta property="og:title" content="З листопада пільги й субсидії не вноситимуть у платіжки"/>
    <meta property="og:description" content="Віталій Музиченко: Пільговики з листопада отримуватимуть платіжки із повною сумою за спожиті житлово-комунальні послуги"/>
  </head>
  <body>
    <article>
      <h1>З листопада пільги й субсидії не вноситимуть у платіжки</h1>
      <address>
        <time datetime="2019-11-07T15:25:50+00:00">07 Nov 2019, 15:25</time>
      </address>
      <h4>Віталій Музиченко: Пільговики з листопада отримуватимуть платіжки із повною сумою за спожиті житлово-комунальні послуги</h4>
      <p>Пільговики з листопада отримуватимуть платіжки із повною сумою за спожиті житлово-комунальні послуги - без урахування пільг і субсидії. На цьому наголосив під час брифінгу заступник міністра соціальної політики Віталій Музиченко, повідомляє <a href="https://www.ukrinform.ua/rubric-society/2813776-iz-listopada-pilgi-j-subsidii-ne-vnositimut-u-platizki.html">«Укрінформ»</a>.</p>
      <p>«Я хотів би звернути увагу на наступне: починаючи з платіжок за жовтень, всі пільговики, як і субсидіанти раніше, будуть отримувати повний розмір платіжки без урахування пільг і субсидій. Паралельно з цим відповідні кошти будуть перераховуватися або на їхній обліковий запис в Ощадному банку, або на той банк (інший - ред.) чи «Укрпошту», якщо вони виявили бажання і звернулися до органу соцзахисту щодо отримання відповідних виплат у готівковій формі», - заявив Музиченко.</p>
      <p>Далі, пояснив він, пільговик, який надав інформацію про номер мобільного телефону, щомісячно від банку отримуватиме смс-повідомлення про те, яка сума пільги йому нарахована, і яким чином відбулися взаєморозрахунки між банком і постачальниками послуг.</p>
      <p>«Хотів би звернути увагу, що і пільги, і субсидії, як правило, покривають тільки частину платежу. Тобто, в даному випадку ці соціальні гарантії базуються на тому, що частину платежу оплачує держава у вигляді пільги або субсидії, частину платежу оплачує власне споживач. Тому пільговик, який отримує кошти готівкою, має самостійно забезпечити оплату комунальних послуг з урахуванням розміру пільги, яку він отримав у готівковому вигляді», - додав заступник міністра соцполітики.</p>
      <p>Музиченко нагадав, що в минулому році набув чинності закон про житлово-комунальні послуги, згідно з яким у 2019 році Україна має перейти до надання пільг та субсидій у грошовій формі безпосередньо громадянам.</p>
      <p>«Перший крок в цьому напрямку було здійснено ще на початку 2019 року, коли ми перейшли до надання субсидій у грошовій формі. Наразі відбувається другий етап відповідної реформи - це забезпечення переходу до надання уже власне пільг у грошовій формі», - підкреслив заступник міністра.</p>
      <p>Як повідомлялось, в Україні з 1 жовтня 2019 року розпочалася монетизація пільг на оплату житлово-комунальних послуг.</p>
      <related>
        <a href="https://glavcom.ua/kyiv/news/kilkist-otrimuvachiv-subsidiy-u-kijevi-zmenshilasya-vdvichi-638262.html"/>
        <a href="https://glavcom.ua/news/goncharuk-zapevniv-shcho-kabmin-ne-planuje-zmenshuvati-subsidiji-635672.html"/>
        <a href="https://glavcom.ua/news/goncharku-obicyaje-shcho-subsidiji-otrimuvatimut-vsi-hto-jih-potrebuje-634670.html"/>
      </related>
    </article>
  </body>
</html>