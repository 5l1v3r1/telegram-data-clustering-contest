<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/priznacheniy-noviy-prokuror-cherniveckoji-oblasti-638445.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T15:14:01+00:00"/>
    <meta property="og:title" content="Призначений новий прокурор Чернівецької області"/>
    <meta property="og:description" content="Адріан Дутковський займав посаду заступника прокурора Чернівецької області"/>
  </head>
  <body>
    <article>
      <h1>Призначений новий прокурор Чернівецької області</h1>
      <address>
        <time datetime="2019-11-07T15:14:01+00:00">07 Nov 2019, 15:14</time>
      </address>
      <h4>Адріан Дутковський займав посаду заступника прокурора Чернівецької області</h4>
      <p>Заступник Генерального прокурора – Головний військовий прокурор Віктор Чумак 7 листопада представив колективу органів прокуратури Чернівецької області нового керівника – Адріана Дутковського.</p>
      <p>Про це повідомляє пресслужба ГПУ.</p>
      <p>Зазначається, що Дутковський запевнив, що готовий докласти максимум зусиль задля формування нової якісної прокуратури, яка матиме повагу та довіру від суспільства.</p>
      <p>«Прокуратура області якісно виконуватиме функцію координації діяльності правоохоронних органів регіону. На кону моя репутація та репутація органів прокуратури області», – підкреслив новопризначений прокурор Чернівецької області.</p>
      <p>Адріан Дутковський є старшим радником юстиції. Працює в органах прокуратури з 2003 року. За цей час обіймав різні посади в органах прокуратури Львівської області: від помічника прокурора району до прокурора району, а з грудня 2014 року по листопад 2019 року займав посаду заступника прокурора Чернівецької області.</p>
      <p>Раніше повідомлялося, що <a href="https://glavcom.ua/news/prokuror-cherniveckoji-oblasti-zvilnivsya-pislya-vizitu-premjera-637848.html">прокурор Чернівецької області Олег Соболь написав заяву на звільнення</a> з посади та з органів прокуратури після візиту на Буковину прем'єр-міністра Олексія Гончарука.</p>
      <p>Як відомо, під час поїздки до Чернівців прем'єр-міністр Гончарук повідомив, що рекомендуватиме генпрокурору Руслану Рябошапці <a href="https://glavcom.ua/news/goncharuk-dav-misyac-na-usunennya-kontrabandi-na-mitnici-foto-635194.html">звільнити головного прокурора Буковини через низьку ефективність боротьби з контрабандою.</a></p>
      <p>«Нічого особистого, але ви у цій області працюєте вже два роки і досі жодних реальних результатів боротьби із контрабандою не показали. Якби я мав можливість, я б звільнив вас уже давно. Але я не маю таких повноважень», – сказав Гончарук Соболю.</p>
      <p>Гончарук 24 жовтня разом з новим керівником Митної служби Максимом Нефьодовим <a href="https://glavcom.ua/news/goncharuk-navidavsya-na-bukovinu-i-rozkritikuvav-robotu-mitnikiv-635066.html">відвідали пункт пропуску «Порубне» на кордоні з Румунією.</a></p>
      <related>
        <a href="https://glavcom.ua/news/zvilneniy-prokuror-stverdzhuje-shcho-reforma-gpu-sposib-znishchiti-nayguchnishi-korupciyni-spravi-635897.html"/>
        <a href="https://glavcom.ua/news/ryaboshapka-anonsuvav-novi-provadzhennya-shchodo-nardepiv-637972.html"/>
        <a href="https://glavcom.ua/news/ryaboshapka-pereatestaciyu-uspishno-proyshli-blizko-75-prokuroriv-636583.html"/>
      </related>
    </article>
  </body>
</html>