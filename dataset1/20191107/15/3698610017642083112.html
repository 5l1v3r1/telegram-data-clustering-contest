<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/rosiya-aktivizuvala-zabezpechennya-okupaciynih-viysk-u-donbasi-rozvidka-328832_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T15:59:00+00:00"/>
    <meta property="og:title" content="Росія активізувала забезпечення окупаційних військ у Донбасі – розвідка"/>
    <meta property="og:description" content="Заявляючи про нібито підтримку мирних ініціатив України, РФ інтенсивно завозить боєприпаси та військове майно до ОРДЛО."/>
  </head>
  <body>
    <article>
      <h1>Росія активізувала забезпечення окупаційних військ у Донбасі – розвідка</h1>
      <h2>Заявляючи про нібито підтримку мирних ініціатив України, РФ інтенсивно завозить боєприпаси та військове майно до ОРДЛО.</h2>
      <address>
        <time datetime="2019-11-07T15:59:00+00:00">07 Nov 2019, 15:59</time>
      </address>
      <p>Російське керівництво активізувало логістичне забезпечення окупаційних військ на тимчасово окупованих територіях Донбасу. За даними Головного управління розвідки Міноборони України, з початку листопада почали інтенсивніше возити з території РФ боєприпаси та військове майно на бази зберігання армійських корпусів ЗС РФ у Донбасі.</p>
      <p>Вказується, що рух автоколон через населені пункти ОРДЛО здійснюється переважно вночі, що спричиняє збільшення кількості ДТП. Зокрема, у вівторок військова вантажівка під час руху зіткнулася із легковиком. У розвідці зазначають, що окупаційне командування намагається приховати інформацію про аварії під час транспортування боєприпасів та вибухонебезпечних матеріалів.</p>
      <p>Нагадаємо, що 1 листопада <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">біля Золотого на Луганщині закінчилося триденне розведення сил і засобів</a></b>. Військовослужбовців ЗСУ почали відводити попри <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> та регулярні обстріли бойовиків. </p>
      <p>Розведення в Золотому, Станиці Луганській (Луганська область) та Петрівському (Донецька область) неодноразово узгоджувалося в Мінську, але зривалося під час спроби реалізації. Влітку цього року війська розвели в районі Станиці Луганської, після чого на засіданні 1 жовтня Тристороння контактна група погодила розведення ще на двох ділянках на лінії зіткнення в Донбасі.</p>
      <p><b><a href="https://dt.ua/UKRAINE/v-zolotomu-obstrilyali-dobrovolciv-z-yakim-sperechavsya-zelenskiy-zmi-327668_.html">Проти відведення українських військових виступили ветерани та добровольці</a></b>, а також мирні жителі прифронтових населених пунктів. Перші вважають розведення капітуляцією у війні з Росією, другі побоюються розправи бойовиків після відходу українських військових зі своїх позицій.</p>
      <p><b><a href="https://dt.ua/POLITICS/u-minsku-domovilisya-pro-rozvedennya-sil-u-donbasi-zelenskiy-325076_.html">Президент Володимир Зеленський особисто гарантував безпеку</a></b> жителям "сірої зони" після відведення українських військових на позиції 2016 року. А голова Верховної Ради Дмитро Разумков поклав відповідальність за їхню безпеку <b><a href="https://dt.ua/POLITICS/razumkov-poklav-na-policiyu-vidpovidalnist-za-bezpeku-meshkanciv-zolotogo-pislya-vivedennya-zsu-325523_.html">на поліцію і Національну гвардію</a></b>, які разом із прикордонниками залишаються там після розведення.</p>
      <p>Докладніше про наслідки розведення читайте в матеріалі Юрія Бутусова "<b><a href="https://dt.ua/internal/male-zolote-a-cina-velika-328202_.html">Мале Золоте, а ціна велика</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>