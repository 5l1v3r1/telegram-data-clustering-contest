<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/malplassert-bomstasjon-flyttes/71795044"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T15:37:50+00:00"/>
    <meta property="og:title" content="Malplassert bomstasjon flyttes"/>
    <meta property="og:description" content="Bomstasjonen som i vår ble satt opp rett foran to balkonger på en bevaringsverdig bygård på Torshov i Oslo, blir nå flyttet."/>
  </head>
  <body>
    <article>
      <h1>Malplassert bomstasjon flyttes</h1>
      <h2>Bomstasjonen som i vår ble satt opp rett foran to balkonger på en bevaringsverdig bygård på Torshov i Oslo, blir nå flyttet.</h2>
      <address><time datetime="2019-11-07T15:37:50+00:00">07 Nov 2019, 15:37</time> by <a rel="author">NTB I</a></address>
      <p>Det var <a href="https://www.dagsavisen.no/oslo/leilighetene-er-blitt-nermest-usalgbare-1.1534457">Dagsavisen</a> som først omtalte saken om bomstasjonen som poppet opp i Sandakerveien på Torshov 16. mai, rett foran balkonger i flere leiligheter. Ifølge seniormegler Erling Beck hos Privatmegleren i Torshovgata vil det å nærmest ha en bomstasjon i fanget ute på balkongen medføre er stort verditap.</p>
      <p>
        <b>Nå skal den altså endelig flyttes, melder NTB. Gravearbeidene startet torsdag, og bommen blir flyttet til den andre siden av gata.</b>
      </p>
      <figure>
        <img src="https://dbstatic.no/71795392.jpg?imageId=71795392&amp;width=1024&amp;height=615"/>
        <figcaption><b>BOM:</b> Nå er arbeidet med å flytte bomstasjonen i gang. Foto: Lars Eivind Bones/Dagbladet Vis mer</figcaption>
      </figure>
      <figure>
        <img src="https://dbstatic.no/71795394.jpg?imageId=71795394&amp;width=1024&amp;height=615"/>
        <figcaption><b>MALPLASSERT:</b> Bommen ble plassert rett foran to balkonger. Nå flyttes den til andre siden av veien. Foto: Lars Eivind Bones / Dagbladet Vis mer</figcaption>
      </figure>
      <h3>- Godt fornøyde</h3>
      <p>Arne B. Øystese fikk bomstasjonen rett foran balkongen sin. Han forteller til Dagbladet at flyttingen ble avklart 22. oktober.</p>
      <p>- Vi har hatt løpende dialog med Vegvesenet siden saken kom opp i sommer. Vi fikk en løsning presentert og den ble akseptert. Vi er godt fornøyde med det, sier Øystese.</p>
      <p>Han forteller at hele borettslaget er fornøyde med flyttingen.</p>
      <p>
        <b>- Det var ikke noe ønsket situasjon i sommer, sier han om plasseringen av bommen.</b>
      </p>
      <p>I sommer fortalte Øystese til Dagbladet at <a href="https://www.dagbladet.no/nyheter/fikk-bomstasjon-foran-balkongen/71152492">han var ganske fortvilet over plasseringen av bomstasjonen.</a></p>
      <p>- Før hadde jeg en åpen utsikt, mens nå ruver denne masta en meter foran meg, sa han.</p>
      <p>Etter at Dagsavisen omtalte saken, var det flere medier som fattet interesse for den malplasserte bomstasjonen, blant annet Dagbladet.</p>
      <p>
        <b>- Det ble mye styr, og det er viktig for oss å få fram at vi er fornøyde, sier Øystese i dag.</b>
      </p>
      <h3>Fikk ikke beskjed</h3>
      <p>Beboerne i den hundre år gamle bevaringsverdige bygården fikk ikke beskjed om at bomstasjonen skulle settes opp. Det kom heller ikke noe nabovarsel, før borettslaget ble informert i en e-post fra Statens vegvesen to dager i forveien, da med tilbud om befaring.</p>
      <p>
        <b>Vegvesenet opplyste i juni til <a href="https://www.dagsavisen.no/oslo/flytt-bommen-1.1535059">Dagsavisen</a> at det «antakelig ikke er en løsning» å la bommen stå, og at det vil gå i dialog med borettslaget.</b>
      </p>
      <p>Samferdselsdepartementet kom også på banen i saken, og statssekretær Tommy Skjervold (Frp) sa at hvis ikke Statens vegvesen flytter bomstasjonen på eget initiativ, ville departementet be dem om å finne en annen plassering.</p>
      <h3>Her skal den stå</h3>
      <p>Bomstasjonen flyttes som nevnt til den andre siden av gata. I midten av juni fortalte prosjektleder Anne-Grethe Nordahl i Statens vegvesen til Dagbladet at <a href="https://www.dagbladet.no/nyheter/vurderer-a-flytte-balkongbommen-hit/71205714">de var i ferd med å utrede hvor den kunne flyttes.</a></p>
      <figure>
        <img src="https://dbstatic.no/71795229.jpg?imageId=71795229&amp;width=1024&amp;height=615"/>
        <figcaption><b>BOM:</b> Nå står bommen mot balkongene på høyre side. På andre siden av veien er et næringsbygg. Foto: Google Maps Vis mer</figcaption>
      </figure>
      <p>- Vi ser på om det er mulig å flytte den til andre siden av veien. Vi vil foreta prøvegraving der for å få oversikt over høyspentkabler og ledninger under bakken, for å avgjøre om det er plass til fundament, sa hun.</p>
      <p>På andre siden av veien er det et næringsbygg og bommen vil dermed ikke treffe noens vindu eller balkong.</p>
    </article>
  </body>
</html>