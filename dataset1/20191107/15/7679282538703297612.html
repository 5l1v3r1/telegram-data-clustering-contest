<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-angry-bjp-mp-wrote-letter-to-cm-know-what-he-complain-2837192.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T15:00:43+00:00"/>
    <meta property="og:title" content="सीएमओ से खफा सांसद ने सीएम को लिखी चिट्ठी, जानें क्या की शिकायत"/>
    <meta property="og:description" content="कानपुर में भाजपा सांसद सत्यदेव पचौरी ने मुख्यमंत्री योगी आदित्यनाथ को पत्र लिखकर मुख्य चिकित्सा अधिकारी (सीएमओ) की शिकायत की है। इसमें कहा है कि आयुष्मान भारत योजना के लाभार्थियों से रूबरू होने के..."/>
  </head>
  <body>
    <article>
      <h1>सीएमओ से खफा सांसद ने सीएम को लिखी चिट्ठी, जानें क्या की शिकायत</h1>
      <address><time datetime="2019-11-07T15:00:43+00:00">07 Nov 2019, 15:00</time> by <a rel="author">हिन्दुस्तान टीम,कानपुर</a></address>
      <p>कानपुर में भाजपा सांसद सत्यदेव पचौरी ने मुख्यमंत्री योगी आदित्यनाथ को पत्र लिखकर मुख्य चिकित्सा अधिकारी (सीएमओ) की शिकायत की है। इसमें कहा है कि आयुष्मान भारत योजना के लाभार्थियों से रूबरू होने के लिए सीएमओ से सूची मांगी थी।</p>
      <p>कई दिनों बाद सूची दी पर आधी अधूरी। किसी में लाभार्थी का मोबाइल नंबर नहीं तो किसी में पता नहीं है। ऐसी स्थित में हर लाभार्थी से रूबरू होना संभव नहीं है। इसकी वजह से भाजपा के राष्ट्रीय अध्यक्ष अमित शाह की मंशा साकार कर पाना असंभव लग रहा है। </p>
      <p>बताते चलें कि अमित शाह ने सभी भाजपा सांसदों को निर्देश दिए थे कि दिवाली की पूर्व संध्या पर  (26 अक्टूबर-19) आयुष्मान भारत योजना के लाभार्थियों से अपने आवास पर  संवाद करें। साथ ही अस्पतालों से मिलने वाली सुविधाओं और लाभ पर उनके दिलों के राज जानें।</p>
      <p>सांसद के यहां आए लाभार्थियों से पता चला कि लाभ देने में कानपुर सीएमओ कार्यालय दक्ष नहीं है। 4174 लाभार्थियों की जो सूची उपलब्ध कराई गई, वह अपूर्ण है। इसकी वजह से केवल 17 लाभार्थियों से संवाद हो सका। सूची में किसी-किसी का नाम कई बार अंकित है। अंकित नामक लाभार्थी का नाम सूची में 75 जगह अंकित है। सीएम से सांसद ने मांग की है कि सूची की त्रुटियां दूर करा पात्रों को समाहित करवाएं, जिससे लोगों को लाभ मिल सके।</p>
    </article>
  </body>
</html>