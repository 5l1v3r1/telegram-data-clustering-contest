<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/07/moscow-worries-about-the-threat-posed-by-2-000-jihadist-relatives"/>
    <meta property="og:site_name" content="euronews"/>
    <meta property="article:published_time" content="2019-11-07T15:41:54+00:00"/>
    <meta property="og:title" content="مسکو نگران تهدیدهای ناشی از نزدیکان و وابستگان پیکارجویان جهادی است"/>
    <meta property="og:description" content="بر اساس گزارش سرویس های امنیتی روسیه حدود دو تا چهار هزار تبعه کشورهای آسیای مرکزی پیشتر به صفوف سازمان های جهادی از جمله داعش و القاعده در عراق و سوریه پیوسته بودند."/>
  </head>
  <body>
    <article>
      <h1>مسکو نگران تهدیدهای ناشی از نزدیکان و وابستگان پیکارجویان جهادی است</h1>
      <address><time datetime="2019-11-07T15:41:54+00:00">07 Nov 2019, 15:41</time> by <a rel="author">یورونیوز فارسی </a></address>
      <p>مسکو ضمن اشاره به تبعات دامنه دار مبارزه با گروه های افراطی می گوید که همچنان از تهدیدهای ناشی از نزدیکان و وابستگان افراد پیوسته به گروه های جهادی بسیار نگران است.</p>
      <p>مدیر سرویس های اطلاعاتی روسیه (اف اس بی) FSB روز پنجشنبه با طرح این نگرانی تاکید کرد که بازگشت احتمالی دو هزار زن و فرزند جهادگران روسی به کشور با خطرهای بالقوه ای همراه خواهد بود.</p>
      <p>الکساندر بورتنیک که در جریان نشست سرویس های امنیتی جامعه کشورهای مستقل همسود در تاشکند، پایتخت ازبکستان سخن می گفت درادامه یادآور شد: «ما اکنون اطلاعاتی درباره دو هزار زن و کودک جمع آوری کرده ایم که همگی از نزدیکان پیکارجویان جهادی دارای تابعیت روسیه هستند.»</p>
      <p>مدیر سرویس های اطلاعاتی روسیه همچنین تاکید کرد که «چنین افرادی معمولا در بازگشت به یک ایدئولوژی افراط گرایانه مذهبی می پیوندند و در نتیجه طعمه مناسبی برای تبدیل شدن به بمب گذار انتحاری، تبلیغاتچی، عامل جذب نیرو و یا عنصری فعال برای شبکه های تروریستی مخفی خواهند بود.»</p>
      <p>روسیه که پیشتر عملیات بازگرداندن خانواده های جنگجویان جهادی روس از خاورمیانه به خصوص از کانون مناقشات منطقه ای در سوریه را سازماندهی و عملیاتی کرده بود از حدود یکسال پیش بازگشت این افراد را متوقف کرده است.</p>
      <p>سرویس امنیت فدرال روسیه اعلام کرده است که خانواده های پیکارجویان روسی که پیشتر برای نبرد به خاورمیانه رفته بودند از طریق کریدورهای بشردوستانه وارد کشور می شوند.</p>
      <p>دیگر کشورهای اتحاد جماهیر شوروی سابق نظیر ازبکستان یا تاجیکستان نیز پیش از این برخلاف رویکرد کشورهای اروپایی اقدام به بازگرداندن نزدیکان اتباع جهادی خود از خاورمیانه کرده بودند.</p>
      <ul>
        <li><b>بیشتر بخوانید</b>:</li>
        <li>
          <a href="https://farsi.euronews.com/2019/10/31/foreign-fighters-in-syria-is-an-important-challenge-for-eu-commission">کمیسیون اروپا: مساله جنگجویان خارجی داعش چالش مهم اتحادیه اروپا است</a>
        </li>
        <li>
          <a href="https://farsi.euronews.com/2019/11/04/belgian-and-uk-authorities-say-isis-fighters-should-face-justice-in-iraq-syria">بلژیک و بریتانیا: اعضای اروپایی داعش باید در عراق و سوریه محاکمه شوند</a>
        </li>
        <li>
          <a href="https://farsi.euronews.com/2019/09/23/inside-al-hawl-camp-syria-meeting-daesh-families">خانواده‌های اروپایی اعضای داعش در اردوگاه الهول؛ آیا برای بازگشت راهی هست؟</a>
        </li>
      </ul>
      <p>بر اساس گزارش سرویس های امنیتی روسیه حدود دو تا چهار هزار تبعه کشورهای آسیای مرکزی پیشتر به صفوف سازمان های جهادی از جمله داعش و القاعده در عراق و سوریه پیوسته بودند.</p>
    </article>
  </body>
</html>