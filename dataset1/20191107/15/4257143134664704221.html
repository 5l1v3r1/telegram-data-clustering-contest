<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/07/akar-tizfokos-homersekletkulonbsegek-is-lehetnek-a-hetvegen-itt-a-friss-elorejelzes"/>
    <meta property="og:site_name" content="infostart"/>
    <meta property="article:published_time" content="2019-11-07T15:40:00+00:00"/>
    <meta property="og:title" content="Akár tízfokos hőmérséklet-különbségek is lehetnek a hétvégén, itt a friss előrejelzés"/>
    <meta property="og:description" content="A hétvégén is jellemzően borús lesz az idő, vasárnap többfelé várható eső is. A hőmérsékletben nagy lesz az eltérés, néhol 10 fok körül alakulnak a maximumok, másutt akár 20 fok is lehet."/>
  </head>
  <body>
    <article>
      <h1>Akár tízfokos hőmérséklet-különbségek is lehetnek a hétvégén, itt a friss előrejelzés</h1>
      <address><time datetime="2019-11-07T15:40:00+00:00">07 Nov 2019, 15:40</time> by <a rel="author">Infostart / MTI</a></address>
      <h3>A hétvégén is jellemzően borús lesz az idő, vasárnap többfelé várható eső is. A hőmérsékletben nagy lesz az eltérés, néhol 10 fok körül alakulnak a maximumok, másutt akár 20 fok is lehet.</h3>
      <p>Az Országos Meteorológiai Szolgálat országos, középtávú előrejelzése szerint pénteken elsősorban a Dunántúlon nagy területen egész nap megmaradhat a köd. Összességében csak kevés napsütés lehet, az is főként az ország középső harmadában. Estig érdemi csapadék nem lesz, de a ködös részeken szitálás, a keleti határvidéken pedig gyenge eső is előfordulhat. A legalacsonyabb hőmérséklet 3-8, a legmagasabb hőmérséklet 10-17 fok között valószínű.</p>
      <p>Szombaton reggelre kialakulnak ködfoltok. Napközben a több-kevesebb napsütés mellett szórványosan várható eső, zápor: délelőtt inkább a Dunántúlon, majd estefelé elsősorban az Alföldön. A minimumhőmérséklet 4-11, a maximumhőmérséklet többnyire 14-20 fok között alakul, de a Kisalföldön helyenként csupán 12-13 fok valószínű.</p>
      <p>Vasárnap többfelé várható eső, zápor, keleten és középen akár zivatar is kialakulhat. A leghidegebb órákban 4-11 fok lesz. Napközben 8-18 fokig melegszik a levegő, kelet felé lesz melegebb - olvasható az előrejelzésben.</p>
      <p>
        <i>Nyitókép: Pixabay</i>
      </p>
    </article>
  </body>
</html>