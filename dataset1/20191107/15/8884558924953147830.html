<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/tozilstvo-za-matica-predlaga-30-let-zapora"/>
    <meta property="og:site_name" content="Primorske novice"/>
    <meta property="article:published_time" content="2019-11-07T15:17:54+00:00"/>
    <meta property="og:title" content="Tožilstvo za Matića predlaga 30 let zapora"/>
    <meta property="og:description" content="“Dejanje je storil iz čiste koristoljubnosti, maščevanja in sovraštva do pokojnih. Zato predlagam, da ga sodišče spozna za krivega in za vsak umor izreče 25 let zaporne kazni, torej enotno kazen 30 let,” je pred slabo uro dejala koprska tožilka Anja Štrovs in sodniku Julijanu Glavini predlagala, da obtoženega za lanski dvojni umor v Krkavčah Marka Matića spozna za krivega. Matićev odvetnik Branko Gvozdić pa trdi, da ni šlo za načrtovan umor, ampak kvečjemu za silobran ali uboj na mah."/>
  </head>
  <body>
    <article>
      <h1>Tožilstvo za Matića predlaga 30 let zapora</h1>
      <address><time datetime="2019-11-07T15:17:54+00:00">07 Nov 2019, 15:17</time> by <a rel="author">Danijel Cek</a></address>
      <p>
        <b>“Dejanje je storil iz čiste koristoljubnosti, maščevanja in sovraštva do pokojnih. Zato predlagam, da ga sodišče spozna za krivega in za vsak umor izreče 25 let zaporne kazni, torej enotno kazen 30 let,” je pred slabo uro dejala koprska tožilka Anja Štrovs in sodniku Julijanu Glavini predlagala, da obtoženega za lanski dvojni umor v Krkavčah Marka Matića spozna za krivega. Matićev odvetnik Branko Gvozdić pa trdi, da ni šlo za načrtovan umor, ampak kvečjemu za silobran ali uboj na mah.</b>
      </p>
      <figure>
        <img src="https://static.primorske.si/foto/highres/gnweb/718796_f257sojenje_matic02z.jpg"/>
        <figcaption>Koprska tožilka Anja Štrovs je sodniku Julijanu Glavini predlagala, da obtoženega za lanski dvojni umor v Krkavčah Marka Matića spozna za krivega in ga obsodi na 30 let zapora. Foto: Zdravko Primožič/FPA</figcaption>
      </figure>
      <p><b>KOPER</b> &gt; Tožilka namreč trdi, da Matićev zagovor o tem, da naj bi ga pokojna polsestra Milka Grbac in njen mož Angel prva napadla, ne zdrži resne presoje. In tudi če bi ga res napadla, bi po njenem prepričanju Matić lahko preprosto odšel stran, tako pa ju je oba s kovinsko palico potolkel do smrti. Pravzaprav samo Angela, ki je umrl nekaj minut po napadu, medtem ko je njegova polsestra Milka umrla tri tedne kasneje v bolnišnici.</p>
      <p>Tudi odvetnik hčerk umorjenih zakoncev Grbac <b>Franci Matoz</b> ne dvomi, da je Matić napad načrtoval in da si je izmislil, da sta ga umorjena napadla in mu grozila z orožjem.</p>
      <p>Na drugi strani pa odvetnik <b>Branko Gvozdić</b> trdi, da njegovo dejanje ni bilo ne naklepno ne načrtovano, ampak da se je znašel v kočljivem položaju in v njem žal reagiral tako, kot je.</p>
      <p>“Nobenega dvoma ni, da je obtoženi vzel življenje obema pokojnima. Temu ne oporeka nihče, niti on sam.” je poudaril Gvozdić.</p>
      <p>Sodnik bo sodbo razglasil v ponedeljek popoldne.</p>
    </article>
  </body>
</html>