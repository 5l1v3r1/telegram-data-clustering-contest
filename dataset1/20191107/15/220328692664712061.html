<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/drami-s-mechkite-na-bridzhit-bardo-406115.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T15:06:00+00:00"/>
    <meta property="og:title" content="Драми с мечките на Бриджит Бардо"/>
    <meta property="og:description" content="Тумор и артроза погубиха Мариана и Мишо"/>
  </head>
  <body>
    <article>
      <h1>Драми с мечките на Бриджит Бардо</h1>
      <address><time datetime="2019-11-07T15:06:00+00:00">07 Nov 2019, 15:06</time> by <a rel="author">"Стандарт"</a></address>
      <p>Мариана и Мишо от парка за танцуващи мечки в Белица са приспани, тъй като били тежко болни и нямало надежда за тяхното излекуване. Това установява по време на прегледи световноизвестният ветеринар Марк Гьолкел.</p>
      <p>„22-годишната Мариана е сред първите три мечки, спасени в парка в Белица през 2000 г. През последните 12 години тя живееше с най-голямата и най-силна българска танцуваща мечка – Гошо, който почина миналата година. Мариана беше единствената мечка, която 300-килограмовият гигант приемаше, без да проявява признаци на агресивно поведение. Двете мечки бяха много привързани и след смъртта на Гошо Мариана се почувства самотна и нещастна през следващите месеци“, обясниха от фондация „Четири лапи“.</p>
      <p>В парка мецаната най-много обичала да си почива до бетонна тръба в близост до реката. Мястото я привличало с това, че е сенчесто и прохладно. Мариана показвала признаци, че ще си построи хралупа за зимен сън близо до реката, но тогава я застигат лоши новини.</p>
      <p>„По време на тазгодишния годишен медицински преглед Марк Гьолкел откри тумори в няколко органа, включително млечните жлези и белите дробове на Мариана. За съжаление, единственият начин да се предотврати страданието й беше приспиване“, казаха още от „Четири лапи“.</p>
      <p>Мъжкият мечок Мишо е роден през 1988 г. Той беше сред последните три танцуващи мечки от България. Спасен е през 2007 г. и гледачите помнят 300-килограмовия хищник с огромния му апетит.</p>
      <p>„Можеше да изяде повече от 40 кг моркови на ден, въпреки че нямаше зъби. Бившите му собственици бяха избили всичките му зъби, така че да не може да навреди на тях или на някого от публиката, докато изпълнява номер, като танцува. Преди две години Мишо беше диагностициран с напреднала артроза в двете колене. Той беше лекуван с болкоуспокояващи и противовъзпалителни лекарства, състоянието му постепенно се влоши и имаше сериозни затруднения при ставане на крака“, разясниха природозащитниците.</p>
      <p>Неотдавнашна ветеринарна проверка показва, че има развитие на артрозата в ставите на задните крайници и болката на Мишо е непоносима. И се налага умъртвяване.</p>
      <p>Сърдечни проблеми погубиха и 23-годишната мечка Габриела. Животното беше едно от най-възрастните у нас от вида си.</p>
      <p>През последните години бозайникът се радваше на спокойни старини в парка за танцуващи мечки в Белица, след като целият му живот беше белязан от насилие и ужасяващи моменти.</p>
      <p>„Имаме изключително тъжна вест: нашата Габриела, една от 24-те обитателки на Парка за танцуващи мечки, почина. Сбогом, Габи, ще ни липсваш!“, обявиха официално от Организация за защита на животните „Четири лапи“.</p>
      <p>Вечерта на 6 август гледачите в парка забелязват, че Габриела изпитва трудности при дишането. Макар незабавно да й е осигурена медицинска помощ, състоянието й не се подобрява и на следващата сутрин тя умира. Аутопсията показа, че Габриела е починала вследствие на сериозни сърдечни проблеми.</p>
      <p>„Преди да бъде спасена при нас, животът на Габриела е бил изключително тежък: първоначално е участвала в представления в цирка, но тъй като била много своеволна и трудна за обучение, през 2000 г. е предадена в пловдивския зоопарк. Малко след пристигането си там тя е била сериозно наранена от другия мечок в зоопарка, Наско, и загубила едната си предна лапа“, спомниха си за минали моменти от „Четири лапи“.</p>
      <p>И допълниха: „До 2014-а тя живееше в изключително малко самостоятелно заграждение с площ, по-малко от 20 кв. м. Същата година управата на пловдивския зоопарк ни помоли да помогнем на Наско и Габриела и да ги приютим, докато трае ремонтът на съоръжението. Двете мечки бяха преместени в Парка за танцуващи мечки край Белица. Габриела се адаптира много бързо към новите условия и още през първата зима след пристигането си изкара своя първи истински зимен сън. Тя беше много енергична и своенравна дама и се чувстваше наистина чудесно при нас.“</p>
      <p>Габриела не губи веднага лапата си при сблъсъка с Наско. След обстойни прегледи се налага тя да бъде ампутирана. Въпреки това мецаната няма сериозни проблеми с придвижването си и почти до сетния си дъх е била активна.</p>
      <p>През 2014 г. почина най-възрастната обитателка на мечия парк край Белица – 32-годишната Мария. И тогава причината беше сърдечна недостатъчност. Възрастната Мария живееше от седем-осем години в парка. Имала е сериозни здравословни проблеми в последните дни, била е трудноподвижна, с нарушена координация, уморявала се е бързо и е загубила почти наполовина нормалното си тегло, което е паднало до около 60 кг.</p>
    </article>
  </body>
</html>