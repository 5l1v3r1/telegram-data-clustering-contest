<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545464.html/%D9%88%D8%B8%D8%A7%DB%8C%D9%81-%D9%85%D9%86%D8%AA%D8%B8%D8%B1%D8%A7%D9%86-%D8%AF%D8%B1-%D8%AF%D9%88%D8%B1%D8%A7%D9%86-%D8%BA%DB%8C%D8%A8%D8%AA--%D8%B2%D9%85%DB%8C%D9%86%D9%87-%D8%B3%D8%A7%D8%B2%DB%8C-%D8%B8%D9%87%D9%88%D8%B1%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T15:08:00+00:00"/>
    <meta property="og:title" content="وظایف منتظران در دوران غیبت، زمینه‌سازی ظهوراست"/>
    <meta property="og:description" content="کارشناس مذهبی با اشاره به آغاز امامت ولی عصر (عج) گفت: نهم ربیع الاول روز بزرگی برای شیعیان است که کارشناسان به ویژگی های دوران غیبت و وظایف شیعیان در این دوران می پردازند."/>
  </head>
  <body>
    <article>
      <h1>وظایف منتظران در دوران غیبت، زمینه‌سازی ظهوراست</h1>
      <h2>کارشناس مذهبی:</h2>
      <address>
        <time datetime="2019-11-07T15:08:00+00:00">07 Nov 2019, 15:08</time>
      </address>
      <p>کارشناس مذهبی با اشاره به آغاز امامت ولی عصر (عج) گفت: نهم ربیع الاول روز بزرگی برای شیعیان است که کارشناسان به ویژگی های دوران غیبت و وظایف شیعیان در این دوران می پردازند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/30462">عصر همدان</a>؛ نهم ربیع الاول، به عنوان نخستین روز امامت امام عصر علیه السلام است و آغاز دوره ای حیات بخش و مهم در تاریخ شیعه نیز به شمار می آید و شیعیان این روز بزرگ را جشن می گیرند در این خصوص با الهه مختاری کارشناس مذهبی به وظایف شیعیان در عصر غیبت گفت و گو کردیم.</p>
      <p>الهه مختاری با اشاره به آزمایش و پاک شدن بندگان در زمان غیبت گفت: وظایف منتظران در دوران غیبت، زمینه سازی ظهور با قدم برداشتن در اصلاح جامعه و صبر پیشه کردن در برابر مصایب و مشکلات است و منتظر مصلح باید خود مصلح باشد.</p>
      <p>وی ادامه داد:  شیعیان در زمان غیبت ولی عصر (عج الله تعالی فرجه و الشریف) همان وظایفی را دارند که در زمان حضور امام معصوم دارند و باید دید که ائمه معصومین (علیهم السّلام) در وقایع و اتفاقات مختلف به اصحاب و یاران خود چه فرموده اند، پس شیعیان نیز همان را اطاعت کنند.</p>
      <p>مختاری عنوان کرد: بنابراین منتظران واقعی ظهور، دچار کسالت و سستی نمی شوند و دست روی دست نمی گذارند بلکه با تلاشی مضاعف و با تکیه بر امداد الهی و سفارشات معصومین علیهم السلام، در جهت رشد اذهان و افکار و عقاید مسلمین گام بر می دارند تا اینکه وعده ی الهی تحقق یابد.</p>
      <p>وی با اشاره به اینکه عید آغاز امامت حضرت ولی عصر عج الله تعالی فرجه الشریف فرصت مناسبی برای شیعیان است افزود: این عیدفرصتی است برای اینکه بفهمیم و ثابت کنیم که ما هستیم که با حضرت هستین و تا ظهورش را نبینیم و بیعت نکنیم آرام نخواهیم نشست!</p>
      <p>کارشناس حوزه با اشاره به اینکه در دوران غیبت آزمایش و غربال انسانهای صالح صورت می گیرد گفت: خداوند در زمان غیبت عده ای از بندگانش را با غیبت امام امتحان می کند و افرادی که ایمان واقعی و راسخ در اعماق وجودشان ریشه کرده باشد به واسطه صبر بر شداید و ایمان به غیبت، ارزششان معلوم می گردد.</p>
      <p>انتهای پیام/</p>
    </article>
  </body>
</html>