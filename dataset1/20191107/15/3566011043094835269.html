<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545439.html/%D8%A8%D8%A7%D8%B2%D9%88%D9%86%D8%AF--%D9%85%D8%AF%DB%8C%D8%B1%D8%A7%D9%86-%D9%85%D9%82%D8%B5%D8%B1-%D8%AF%D8%B1-%D9%85%D8%AD%DA%A9%D9%88%D9%85%DB%8C%D8%AA--%D8%B3%D8%A7%D8%B2%D9%85%D8%A7%D9%86-%D9%87%D9%85%DB%8C%D8%A7%D8%B1%DB%8C-%D8%A8%D8%A7%DB%8C%D8%AF-%D8%B4%D9%86%D8%A7%D8%B3%D8%A7%DB%8C%DB%8C-%D8%B4%D9%88%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T15:12:00+00:00"/>
    <meta property="og:title" content="بازوند: مدیران مقصر در محکومیت‌ سازمان همیاری باید شناسایی شوند"/>
    <meta property="og:description" content="استاندار کرمانشاه با انتقاد از عملکرد سازمان همیاری شهرداری کرمانشاه خواستار شناسایی مدیران مقصر در محکومیت‌های این سازمان شد."/>
  </head>
  <body>
    <article>
      <h1>بازوند: مدیران مقصر در محکومیت‌ سازمان همیاری باید شناسایی شوند</h1>
      <h2>انتقاد استاندار کرمانشاه از عملکرد سازمان همیاری شهرداری</h2>
      <address>
        <time datetime="2019-11-07T15:12:00+00:00">07 Nov 2019, 15:12</time>
      </address>
      <p>استاندار کرمانشاه با انتقاد از عملکرد سازمان همیاری شهرداری کرمانشاه خواستار شناسایی مدیران مقصر در محکومیت‌های این سازمان شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mersadnews.ir/news/386704/%D8%A8%D8%A7%D8%B2%D9%88%D9%86%D8%AF-%D9%85%D8%AF%DB%8C%D8%B1%D8%A7%D9%86-%D9%85%D9%82%D8%B5%D8%B1-%D8%AF%D8%B1-%D9%85%D8%AD%DA%A9%D9%88%D9%85%DB%8C%D8%AA%E2%80%8C-%D8%B3%D8%A7%D8%B2%D9%85%D8%A7%D9%86-%D9%87%D9%85%DB%8C%D8%A7%D8%B1%DB%8C-%D8%A8%D8%A7%DB%8C%D8%AF-%D8%B4%D9%86%D8%A7%D8%B3%D8%A7%DB%8C%DB%8C-%D8%B4%D9%88%D9%86%D8%AF">شبکه اطلاع رسانی مرصاد</a> ، هوشنگ بازوند امروز پنج شنبه در دومین گردهمایی شهرداران شهرهای استان کرمانشاه که در استانداری برگزار شد، اظهار داشت: شهرداری ها علیرغم سختی‌هایی که بر سر راهشان وجود دارد در وصول بودجه معدل بالایی را کسب کردند و در این راستا ۵۰ درصد وصول بودجه نشان از تلاش شهرداران دارد.</p>
      <p>استاندار کرمانشاه در پاسخ به ابراز گلایه شهرداران نسبت به عدم تصویب عوارض از طرف شوراها گفت: این کار خلاف است و شهر باید با مشارکت مردم حمایت شود و اگر شورا هر گونه ‌عوارضی را که شهردارها پیشنهاد می کنند، تصویب کند مشکلات مردم بیشتر می شود.</p>
      <p>وی بیان داشت: فلسفه حضور شورا و مشارکت بیشتر مردم است و اگر قرار باشد با برخی مصوبات این مشارکت از بین برود بدون شک به شهر آسیب وارد خواهد شد.</p>
      <p>بازوند اذعان داشت: برخی شهرداری‌های کوچک نیازمند دو سال حمایت و توجه هستند تا بتوانند مشکلات خود را مرتفع کنند.</p>
      <p>استاندار کرمانشاه پس از ارائه گزارش حسابرسی توسط همیاری شهرداری این گزارش را مورد انتقاد قرار داد و گفت: این گونه گزارش بسیار محافظه کارانه است و بندهای مشروط آن بسیار زیاد است و سازمان باید سرمایه گذاری ها را مشخص کرده و آنها را تعیین تکلیف کند .</p>
      <p>بازوند به محکومیت این سازمان در برخی پرونده ها اشاره کرد و ادامه داد: در سازمان همیاری محکومیت ها باید آسیب شناسی شود و اگر سازمان همیاری مقصر است و مدیران باعث به وجود آمدن این آسیب شده اند باید نسبت به آن پاسخگو باشند همچنین مقصران این امر را باید شناسایی کرد و با آنها برخورد شود.</p>
      <p>
        <b>راه و شهرسازی به شهرداری‌ها کمک کند</b>
      </p>
      <p>وی خطاب به مدیر راه و شهرسازی گفت: در برخی از مسیرهای اصلی که راههای ترانزیت هستند راه و شهرسازی باید به شهرداریها کمک کنند.</p>
      <p>این مقام ارشد استان با توجه به مشکلات ارائه شده توسط شهردار ثلاث، خاطرنشان کرد: در این رابطه باید یک جلسه برگزار شود و مشکلات بیمارستان و مجتمع تجاری حل و فصل شود. کمیته تطبیق نیز باید فعالتر عمل کند و مصوبات شهرداریها را معطل نکند.</p>
      <p>بازوند تاکید کرد: همچنین وضعیت مسکن مهر ماهیدشت باید در دستور کار قرار گیرد و ظرف 10 تا 15 روز آینده جمع بندی شود و اگر متقاضی دارد در اسرع وقت واگذار شوند و از این حالت رکود خارج شود.</p>
      <p>وی بیان داشت: با توجه به اینکه قانون مدیریت بحران پس از سالها ابلاغ شد آنچه مشخص شد شاکله آن مشارکت مردم در محور کار قرار داده شده است و با موارد احتمالی به صورت پیشگیرانه برخورد کنند.</p>
      <p>
        <b>طرح جامع و طرح تفصیلی به طور صددرصد اجرایی نمی‌شود</b>
      </p>
      <p>استاندار کرمانشاه در بخش دیگری از سخنانش جمع آوری آبهای سطحی را چالش بزرگی برای شهرداریها عنوان کرد و گفت: بنا بر دلایل مختلف طرح جامع و طرح تفصیلی به طور صددرصد اجرایی نمی‌شود و خروجی آن این است که در پروژه‌های ریز شهرداری ها با مشکل مواجه می‌شوند.</p>
      <p>بازوند گفت: در سال 2020 با رویداد بزرگ گردشگری مواجه هستیم که شهرداری ها به عنوان پیشانی شهر باید شهر را با این رویداد سازگار کنند.</p>
      <p>وی افزود: بر این اساس شهرداری‌ها در حوزه گردشگری باید وقت بگذارند و در این ماه های پایانی سال کارگروه‌های گردشگری در شهرها تشکیل دهند و مدیران نیز در حوزه شهری مسائل گردشگری را رصد کنند.</p>
      <p>بازوند اظهار داشت: گردشگری ظرفیت بسیار بزرگی برای استان و شهرداری ها محسوب می شود و اگر قرار است سرانه درآمدی مردم را افزایش دهیم باید به بحث گردشگری توجه ویژه داشته باشیم.</p>
      <p>
        <b>مبارزه با فساد در شهرداری‌ها در اولویت باشد</b>
      </p>
      <p>مدیر ارشد استان مبارزه با فساد را در شهرداری ها را از اولویت‌ها برشمرد و افزود: شهردارها باید به این مهم توجه ویژه داشته باشند و قبل از اینکه دستگاه‌های نظارتی وارد عمل شوند از این گونه فساد ها در شهرداری ها پیشگیری کنند.</p>
      <p>بازوند همچنین به تعامل شهرداری‌ها با اصحاب رسانه و خبرگزاری‌ها تاکید کرد و گفت: اقدامات شایان توجهی در شهرداری‌ها انجام گرفته است اما متاسفانه ارتباط با اصحاب رسانه بسیار ضعیف است و این اقدامات بازتاب داده نمی شود.</p>
      <p>استاندار کرمانشاه خاطرنشان کرد: شهردارها رونق بخشیدن به صنعت مسکن را دستور کار قرار دهند و به هر شکل ممکن به این صنعت رونق دهند و به این منظور بسته های تشویقی و هر کاری که می تواند در این راه موثر باشد بکار بگیرند.</p>
      <p> </p>
      <p>انتهای پیام/</p>
    </article>
  </body>
</html>