<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/07/gazrobbanas-telefujtak-a-tarsashaz-also-szintjet-muanyaghabbal"/>
    <meta property="og:site_name" content="infostart"/>
    <meta property="article:published_time" content="2019-11-07T15:28:00+00:00"/>
    <meta property="og:title" content="Gázrobbanás - telefújták a társasház alsó szintjét műanyaghabbal"/>
    <meta property="og:description" content="Folytatódik az október 9-én gázrobbanásban megsérült szekszárdi társasház szerkezetének megerősítése, a munka januárban fejeződhet be - mondta a kivitelező cég vezetője csütörtökön a helyszínen tartott sajtótájékoztatón."/>
  </head>
  <body>
    <article>
      <h1>Gázrobbanás - telefújták a társasház alsó szintjét műanyaghabbal</h1>
      <address><time datetime="2019-11-07T15:28:00+00:00">07 Nov 2019, 15:28</time> by <a rel="author">Infostart / MTI</a></address>
      <h3>Folytatódik az október 9-én gázrobbanásban megsérült szekszárdi társasház szerkezetének megerősítése, a munka januárban fejeződhet be - mondta a kivitelező cég vezetője csütörtökön a helyszínen tartott sajtótájékoztatón.</h3>
      <p>A Herman Ottó utcában történt nagy erejű <a href="https://infostart.hu/belfold/2019/10/10/szekszardi-gazrobbanas-nyolcvan-ember-valt-otthontalanna">robbanásban </a>a négyszintes épület két lépcsőházában húsz lakás vált lakhatatlanná, öten megsérültek és aznap <a href="https://infostart.hu/belfold/2019/10/10/szekszardi-gazrobbanas-nyolcvan-ember-valt-otthontalanna">nyolcvan embernek kellett elhagynia az otthonát</a>.</p>
      <p>Korcsmár István, az Alisca Bau Zrt. vezérigazgatója arról számolt be, hogy befejeződött a stabilizáció első üteme, amikor állványokkal támasztották meg a főfalakat, és az épület alsó szintjét nagy teherbírású műanyaghabbal töltötték fel. A következő ütemben a robbanás helyén, a második szinten végzik el a stabilizációt, majd bontják el a sérült födémeket.</p>
      <p>A statikailag megerősített épületet január végén tudják átadni a helyreállítást és felújítást végző kivitelezőknek - tette hozzá. A legnagyobb mértékben sérült lakások teljes helyreállítása a vezérigazgató becslése szerint csak a jövő nyáron fejeződhet be.</p>
      <p>Molnár Péterné, a társasház közös képviselője közölte, a helyreállítás pontos költsége több százmillió forintra becsülhető. Az Aegon biztosító 25 millió forint előleget utalt a társasháznak.</p>
      <p>Az önkormányzat minden segítséget megad az ott élőknek, harminc embert bérlakásokban helyeztek el, segítettek a bútorok elszállításában és elhelyezésében - mondta Ács Rezső (Fidesz-KDNP), a város polgármestere.</p>
      <p>
        <i>
          <b>Ilyen volt az épület a gázrobbanás után:</b>
        </i>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fbmokf.hivatalos%2Fvideos%2F358730378174363%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>
        <i>Nyitókép: MTI/Kiss Dániel</i>
      </p>
    </article>
  </body>
</html>