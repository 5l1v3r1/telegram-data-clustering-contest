<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545485.html/%D8%B3%D8%A7%D8%B1%D9%82-%D9%85%D8%B3%D9%84%D8%AD-%D8%B1%D8%A7-%D8%B4%D9%86%D8%A7%D8%B3%D8%A7%DB%8C%DB%8C-%DA%A9%D9%86%DB%8C%D8%AF--%D8%B9%DA%A9%D8%B3"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T15:36:00+00:00"/>
    <meta property="og:title" content="سارق مسلح را شناسایی کنید +عکس"/>
    <meta property="og:description" content="رئیس پلیس آگاهی استان البرز از دستگیری سارق مسلحی که به 100 فقره سرقت اعتراف کرده است خبر داد و گفت: دستور انتشار تصویر بدون‌پوشش متهم در رسانه‌های جمعی برای شناسایی شکات صادر شد."/>
  </head>
  <body>
    <article>
      <h1>سارق مسلح را شناسایی کنید +عکس</h1>
      <address>
        <time datetime="2019-11-07T15:36:00+00:00">07 Nov 2019, 15:36</time>
      </address>
      <p>رئیس پلیس آگاهی استان البرز از دستگیری سارق مسلحی که به 100 فقره سرقت اعتراف کرده است خبر داد و گفت: دستور انتشار تصویر بدون‌پوشش متهم در رسانه‌های جمعی برای شناسایی شکات صادر شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد نادربیگی، رئیس پلیس آگاهی استان البرز گفت: در پی دریافت گزارش‌هایی مبنی بر سرقت منزل در مناطقی از جهانشهر و کوی‌کارمندان کرج و تیراندازی سارقان به سمت ماموران کلانتری و متواری‌شدن آن‌ها موضوع به صورت ویژه از سوی پایگاه یکم پلیس آگاهی استان پیگیری شد.</p>
      <p>رئیس پلیس آگاهی استان البرز ادامه داد: کارآگاهان با تلاش‌های شبانه‌روزی و انجام اقدامات گسترده پلیسی هویت یکی از سارقان که سردسته باند سرقت بود را شناسایی کردند و مخفیگاه وی در شهرستان ملارد استان تهران ردیابی شد.     وی بیان کرد: کارآگاهان با دریافت نیابت قضائی به محل سکونت وی اعزام شدند و پس از محاصره مخفیگاه متهم پس از 40 دقیقه درگیری مسلحانه، متهم را دستگیر و به همراه یک قبضه سلاح کمری، تعدادی تیرجنگی، آلات سرقت، دستگاه طلایاب و دیلم به پلیس آگاهی استان البرز منتقل کردند.   نادربیگی افزود: متهم پس از انتقال به پلیس آگاهی تاکنون به 100 فقره سرقت منزل در مناطق مختلف استان‌های البرز و تهران که چند فقره از آن‌ها مسلحانه بوده با همدستی دو نفر دیگر و با استفاده از خودروهای زانتیا، پژو 206، اپتیما، آزرا، سراتو، پژو پارس و پژو 405 اعتراف کرد.   رئیس پلیس آگاهی استان البرز با اشاره به اینکه دو همدست متهم شناسایی شده‌اند و تلاش برای دستگیری آن‌ها ادامه دارد، اعلام کرد: تاکنون 13 نفر از مالباختگان شناسایی شده‌اند و تلاش برای شناسایی سایر آن‌ها نیز ادامه دارد.   وی گفت: به‌منظور شناسایی سایر شکات، بازپرس شعبه 26 دادسرای ناحیه دو کرج دستور چاپ تصویر بدون پوشش متهم را در رسانه‌های جمعی صادر کرد، بنابراین از شهروندانی که به این شیوه و یا توسط این فرد مورد سرقت قرارگرفته‌اند درخواست می‌شود جهت پیگیری شکایت خود به پایگاه یکم پلیس آگاهی البرز واقع در کرج - 45‌متری کاج - بلوار ولیعصر(عج) - جنب کلانتری 30 اسلام‌آباد مراجعه کنند.   منبع: فارس    </p>
    </article>
  </body>
</html>