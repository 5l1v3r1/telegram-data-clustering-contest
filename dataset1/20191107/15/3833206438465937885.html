<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Zapochva-elektronnoto-glasuvane-za-Godishnite-nagradi-v-turizma-911976"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-07T15:07:00+00:00"/>
    <meta property="og:title" content="Започва електронното гласуване за Годишните награди в туризма"/>
    <meta property="og:description" content="От днес, 7 ноември,  започва електронното гласуване за четвъртите Годишни награди в туризма-2019. Он..."/>
  </head>
  <body>
    <article>
      <h1>Започва електронното гласуване за Годишните награди в туризма</h1>
      <address>
        <time datetime="2019-11-07T15:07:00+00:00">07 Nov 2019, 15:07</time>
      </address>
      <p>От днес, 7 ноември,  започва електронното гласуване за четвъртите Годишни награди в туризма-2019. Онлайн вотът ще определи носителите на призове в 16-те категории в конкурса на Министерството на туризма. Всеки може да гласува онлайн за един участник в рамките на една категория (отчита се едно гласуване от всеки IP адрес), като може да се подкрепи кандидат от всяка категория.</p>
      <p>Състезанието в това издание на наградите ще е много оспорвано. Кандидатите, които са допуснати до финалната фаза на конкурса и ще се борят за призове, са близо 100, разпределени в 6 професионални категории, 5 художествени и 4 специално предназначени за българските общини. Голямата награда в категория "Изборът на българите“ традиционно ще бъде  определена сред всички туристически обекти, включени  в "100-те национални туристически обекта“ и "50-те малко познати места“. </p>
      <p>Най-много участници - 19, ще се надпреварват за приза в категория "Туристическо събитие“. За награда в категория "Туристическа атракция/обект и устойчивост на инвестицията“ ще се борят 15 кандидати. Сериозен е интересът и към категориите "Специализиран туризъм“ и "Иновация“, където участниците са съответно 6 и 7. Общо 18 общини подадоха документи за участие в специално предназначените за тях категории.</p>
      <p>За златните статуетки в 5-те художествените категории - радио, телевизия, печат, онлайн медия и блог, ще се състезават 26 кандидати. В тазгодишното издание надпреварата ще е най-оспорвана при онлайн медиите, където има най-много участници. </p>
      <p>Може да гласувате за финалистите до 6 декември 2019 г. на www.tourismawards.bg, сайтът е достъпен и през уебстраницата на Министерството на туризма. Контролът ще бъде завишен, за да се минимизират възможностите за промяна на електронния вот. Експертите ще следят внимателно да не се допуска манипулиране и нерегламентирано генериране на гласове. Опитите за намеса ще бъдат своевременно отчитани и ще повлияят негативно за класирането на съответния кандидат.</p>
      <p>Наградите ще бъдат връчени на официална церемония в София на 16 декември 2019 г. Победителите в Годишните награди в туризма ще получат статуетка, изобразяваща символа на красотата на България и запазената марка на конкурса – българската роза, изработена от Димитър Германов специално за церемонията.</p>
    </article>
  </body>
</html>