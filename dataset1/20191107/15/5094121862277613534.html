<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/ceskolipska-ctvrt-kopecek-je-zdesena-z-ubodani-mlade-matky-20191107.html"/>
    <meta property="og:site_name" content="Deník.cz"/>
    <meta property="article:published_time" content="2019-11-07T15:16:00+00:00"/>
    <meta property="og:title" content="Ubodání mladé matky v České Lípě vyvolalo zděšení. Podezřelým je bývalý přítel"/>
    <meta property="og:description" content="Zapálené svíčky a květiny přibývají u vchodu do omšelého panelového domu na malém sídlišti v českolipské čtvrti Kopeček. Sousedé zde takto uctívají památku jedné z nich, osmadvacetiletou Vendulu P., matku malého chlapce."/>
  </head>
  <body>
    <article>
      <h1>Ubodání mladé matky v České Lípě vyvolalo zděšení. Podezřelým je bývalý přítel</h1>
      <address><time datetime="2019-11-07T15:16:00+00:00">07 Nov 2019, 15:16</time> by <a rel="author">Petr Pokorný</a></address>
      <p>Podle indicií ji měl v úterý dopoledne přímo v jejím bytě ubodat nožem o pár let mladší bývalý přítel David F. (1994). Okresní soud v České Lípě podezřelého ve čtvrtek odpoledne poslal do vazby. Za vraždu mu hrozí až 20 let vězení nebo výjimečný trest. „Slib obviněného, že se nebude vyhýbat trestnímu stíhání, jsem nepřijala,“ potvrdila soudkyně Jana Šífová. </p>
      <p>„Je to tragédie, úplně zbytečná smrt. Nevím, co si tím chtěl ten mladej debil dokázat, ona se chovala ke všem hezky, makala a starala se o sebe i syna,“ sdělil Deníku zjevně dojatý asi třicetiletý muž, který bydlí nedaleko a ve čtvrtek přišel k domu zapálit svíčku. „Když mně to říkali, vůbec jsem tomu nechtěl věřit, nemohu se s tím srovnat,“ řekl. Dodal, že i její bratr, který žije jinde v České Lípě, je ze zločinu zničený.</p>
      <figure>
        <img src="https://g.denik.cz/25/de/liberec-nemocnice-psychiatrie-06_denik-150-3x2.jpg"/>
      </figure>
      <aside>
        <a href="https://ceskolipsky.denik.cz/z-regionu/foto-nesrovnatelny-komfort-liberecke-centrum-psychiatrie-je-po-rekonstrukci-20191106.html">FOTO: Nesrovnatelný komfort. Liberecké Centrum psychiatrie je po rekonstrukci Přečíst článek ›</a>
      </aside>
      <p>Tragická událost místní obyvatele zasáhla. „Byl tady šrumec, plno aut, policistů a dalších,“ potvrdil událost ještě šokovaný důchodce Vladimír J., který sedm let bydlí v sousedním vchodu. „Paní byla opravdu příjemná, slušná. Na rozdíl od části jiných obyvatel lokality bezproblémová,“ zavzpomínal. „Měla i pěkného bílého psa, ještě v pondělí jsem se s ní potkal a bavil,“ popsal.</p>
      <p>Několik zdejších čtyřpatrových panelových domů vyrostlo v době uranového boomu na Českolipsku a bydlení tam prý podle starousedlíků bývalo řadu let pěkné a klidné. „Pracoval jsem v železničních opravnách a byt jsem měl kousíček odtud, byla tu samoobsluha, řeznictví, dobrá hospoda, všechno. Teď tu nic není, je to tady divoké a domy chátrají,“ rozpovídal se senior.</p>
      <figure>
        <img src="https://g.denik.cz/25/5a/kravare-obchvat-otevreni-09_denik-150-3x2.jpg"/>
      </figure>
      <aside>
        <a href="https://ceskolipsky.denik.cz/zpravy_region/foto-kravare-si-uziji-klid-obchvat-je-po-dvou-letech-vystavby-otevreny-20191107.html">FOTO: Kravaře si užijí klid. Obchvat je po dvou letech výstavby otevřený Přečíst článek ›</a>
      </aside>
      <p>Otřesného zločinu si také už začali všímat lidé na sociálních sítích a mají poměrně jasno. „Zavraždil ji její přítel, kterého podle všeho nedávno nahlásila policii také za napadení nožem. Domácí násilí je strašné, hrozně mě štve, že musela zemřít. Znala jsem ji a byla to úžasná dívka a matka,“ uvedla Lucie Mingo Sanchez. Jak zveřejnila, mezi známými se spekulovalo, že Vendula čelila ze strany expřítele ubližování, násilí a výhrůžkám zabití.</p>
      <p>Vraždu vyšetřují krajští kriminalisté. Vyšetřovatel dosud nezveřejnil žádné bližší okolnosti případu. „Mohu potvrdit, že v České Lípě došlo k násilnému trestnému činu, který vyšel najevo v úterý v dopoledních hodinách,“ konstatovala policejní mluvčí Ivana Baláková. Pokud bude pachatel zločinu vraždy uznán v hlavním líčení vinným, hrozí mu až dvacet let vězení nebo výjimečný trest.</p>
      <figure>
        <img src="https://g.denik.cz/7/b2/ucitelum-vadi-neplneni-slibu_denik-150-3x2.jpg"/>
      </figure>
      <aside>
        <a href="https://ceskolipsky.denik.cz/zpravy_region/foto-nektere-skoly-na-ceskolipsku-stavkovaly-ucitelum-vadi-neplneni-slibu-20191106.html">FOTO: Některé školy na Českolipsku stávkovaly. Učitelům vadí neplnění slibů Přečíst článek ›</a>
      </aside>
    </article>
  </body>
</html>