<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545488.html/%D8%A7%D9%86%D8%AA%D9%82%D8%A7%D8%AF-%D8%A8%DB%8C-%D8%B3%D8%A7%D8%A8%D9%82%D9%87-%D9%85%DA%A9%D8%B1%D9%88%D9%86-%D8%A7%D8%B2-%D9%86%D8%A7%D8%AA%D9%88"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T15:56:00+00:00"/>
    <meta property="og:title" content="انتقاد بی‌سابقه مکرون از ناتو"/>
    <meta property="og:description" content="امانوئل ماکرون در مصاحبه‌ای با روزنامه انگلیسی اکونومیست عنوان کرد که پیمان دفاعی آتلانتیک شمالی موسوم به &quot;ناتو&quot; در وضعیت مرگ مغزی قرار دارد."/>
  </head>
  <body>
    <article>
      <h1>انتقاد بی‌سابقه مکرون از ناتو</h1>
      <address>
        <time datetime="2019-11-07T15:56:00+00:00">07 Nov 2019, 15:56</time>
      </address>
      <p>امانوئل ماکرون در مصاحبه‌ای با روزنامه انگلیسی اکونومیست عنوان کرد که پیمان دفاعی آتلانتیک شمالی موسوم به "ناتو" در وضعیت مرگ مغزی قرار دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از خبرگزاری اسپوتنیک، امانوئل مکرون، رئیس جمهوری فرانسه که در سال گذشته از "تشکیل یک ارتش اروپایی" سخن به میان آورده بود، از وضعیت پیمان دفاعی با روزنامه انگلیسی صحبت کرد.</p>
      <p>مکرون گفت: "آنچه که ما می‌بینیم، مرگ مغزی ناتو است". وی در توجیه سخنانش به عدم تعهد آمریکا نسبت به همپیمانانش در ناتو و رفتار ترکیه اشاره کرده و گفت: باید اهداف استراتژیک این پیمان مشخص شوند.   رئیس جمهوری فرانسه از آینده بند ۵ این پیمان در همبستگی نظامی اعضا در مقابل حمله علیه یکی از اعضا گفت: آینده بند ۵ چه می‌شود؟ اگر بشار اسد، رئیس جمهوری سوریه تصمیم به جواب دادن به حمله ترکیه بگیرد، آیا ما درگیر خواهیم شد؟ این سئوال واقعی است. ما متعهد به مبارزه با داعش هستیم. تضاد اینجا است که تصمیم آمریکا و حمله ترکیه هر دو یک نتیجه دارند و آن هم قربانی کردن شرکای ما که با داعش جنگیده‌اند همان نیروهای دموکراتیک سوریه.   رئیس کاخ الیزه ادامه داد: دونالد ترامپ ناتو را به عنوان یک پروژه تجاری و یک انحصار تجاری می‌بیند، بهانه‌ای برای خرید اجناس آمریکایی. فرانسه چنین چیزی را امضا نکرده است.   در اواخر ماه اکتبر، بعد از عقب نشینی آمریکا از شمال شرق سوریه، مسئولین فرانسوی کم شدن اعتبار آمریکا و ناتو را متذکر شده بودند. امانوئل مکرون و ژان ایو لودریان، رئیس جمهوری فرانسه و وزیر خارجه فرانسه نگرانی خود را نسبت به باز شدن راه حمله ترکیه به کردها را پنهان نکرده بودند.   مکرون با دلخوری اضافه کرد: متوجه شدم که عضو ناتو هستیم، فهمیدم که ترکیه و آمریکا عضو ناتو هستند و در توئیتی متوجه شدم که آمریکا تصمیم به خارج کردن نیروهایش از منطقه کرده است، مثل همه. آن اتفاقی که در چند روز اخیر رخ داده یک اشتباه سنگین برای غرب و ناتو است و باعث از دست رفتن اعتبارمان برای به دست آوردن همپیمانانی می‌شود که برایمان می‌جنگند و فکرمی‌کنند که مورد حمایت با دوام قرار دارند.   وی همچنین نسبت به ضعیف شدن جدی اروپا هشدار داد و گفت: اگر اروپا همانند یک قدرت جهانی عمل نکند، از بین خواهد رفت.   منبع: ایسنا    </p>
    </article>
  </body>
</html>