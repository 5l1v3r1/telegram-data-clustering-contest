<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191107_04705465"/>
    <meta property="og:site_name" content="De Standaard"/>
    <meta property="article:published_time" content="2019-11-07T15:18:00+00:00"/>
    <meta property="og:title" content="Alle slachtoffers drama koelwagen Essex geïdentificeerd"/>
    <meta property="og:description" content="De 39 slachtoffers die op 23 oktober dood werden aangetroffen in een vanuit Zeebrugge verscheepte koelcontainer in Grays, in het Engelse graafschap Essex, ..."/>
  </head>
  <body>
    <article>
      <h1>Alle slachtoffers drama koelwagen Essex geïdentificeerd</h1>
      <address>
        <time datetime="2019-11-07T15:18:00+00:00">07 Nov 2019, 15:18</time>
      </address>
      <p>
        <b>De 39 slachtoffers die op 23 oktober dood werden aangetroffen in een vanuit Zeebrugge verscheepte koelcontainer in Grays, in het Engelse graafschap Essex, zijn allen formeel geïdentificeerd. Dat heeft de politie van Essex donderdag meegedeeld.</b>
      </p>
      <p>De politie heeft donderdag geen verdere duidelijkheid over de identiteit van de slachtoffers gegeven. Ze vermeldt wel dat voor de identificatie werd samengewerkt met de Vietnamese politie.</p>
      <p>Het Franse persbureau <i>AFP</i> en <i>ITV News</i> zeggen van de politie in Essex wel de bevestiging te hebben gekregen dat de 31 mannen en acht vrouwen Vietnamezen zijn. Volgens het Britse Sky News werd dat nieuws ook door de Vietnamese politie bevestigd. Aanvankelijk zei de politie in Essex dat de slachtoffers Chinezen waren.</p>
      <p>
        <b>Repatriëring</b>
      </p>
      <p>De Vietnamese ambassade in Londen heeft donderdag in een communiqué haar ‘oprecht verdriet’ uitgedrukt omtrent de dood van de 39 mensen. Ze heeft ook haar medeleven betoond en hulp beloofd bij het repatriëren van de slachtoffers.</p>
      <p>De nabestaanden zijn op de hoogte gebracht, zo vermeldt de mededeling van de politie ook. Volgens tabloid <i>The Daily Mail</i> hebben 31 families uit Vietnam DNA-stalen afgestaan voor de identificatie van de lijken.</p>
    </article>
  </body>
</html>