<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459306/%E0%A6%A8%E0%A6%BF%E0%A6%89-%E0%A6%9C%E0%A6%BF%E0%A6%B2%E0%A7%8D%E0%A6%AF%E0%A6%BE%E0%A6%A8%E0%A7%8D%E0%A6%A1%E0%A7%87-%E0%A6%97%E0%A6%BF%E0%A6%B0%E0%A6%BF%E0%A6%96%E0%A6%BE%E0%A6%A4%E0%A7%87-%E0%A6%AA%E0%A7%9C%E0%A7%87-%E0%A6%A6%E0%A7%81%E0%A6%87-%E0%A6%AA%E0%A6%B0%E0%A7%8D%E0%A6%AC%E0%A6%A4%E0%A6%BE%E0%A6%B0%E0%A7%8B%E0%A6%B9%E0%A7%80%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81"/>
    <meta property="og:site_name" content="Daily Janakantha"/>
    <meta property="article:published_time" content="2019-11-07T15:55:00+00:00"/>
    <meta property="og:title" content="নিউ জিল্যান্ডে গিরিখাতে পড়ে দুই পর্বতারোহীর মৃত্যু"/>
    <meta property="og:description" content="অনলাইন ডেস্ক ॥ নিউ জিল্যান্ডের সাউথ আইল্যান্ডে কুইন্সটাউন শহরের কাছে পর্বতে আরোহণের সময় পড়ে গিয়ে দুই অস্ট্রেলীয় পর্বতারোহীর মৃত্যু হয়েছে। বৃহস্পতিবার নিউ জিল্যান্ড পুলিশের বরাতে এ খবর জানিয়েছে বার্তা সংস্থা রয়টার্স। বুধবার দুপুরের দিকে রিমার্কেবলস পর্বতের একটি গিরিখাত থেকে পড়ে ব্রেট আলেকজান্ডার লেন্টফার (৬২) ও জেম হ্যারি ..."/>
  </head>
  <body>
    <article>
      <h1>নিউ জিল্যান্ডে গিরিখাতে পড়ে দুই পর্বতারোহীর মৃত্যু</h1>
      <address>
        <time datetime="2019-11-07T15:55:00+00:00">07 Nov 2019, 15:55</time>
      </address>
      <figure>
        <img src="http://www.dailyjanakantha.com/files/201911/1573145674_33.jpg"/>
      </figure>
      <p>অনলাইন ডেস্ক ॥ নিউ জিল্যান্ডের সাউথ আইল্যান্ডে কুইন্সটাউন শহরের কাছে পর্বতে আরোহণের সময় পড়ে গিয়ে দুই অস্ট্রেলীয় পর্বতারোহীর মৃত্যু হয়েছে।</p>
      <p>বৃহস্পতিবার নিউ জিল্যান্ড পুলিশের বরাতে এ খবর জানিয়েছে বার্তা সংস্থা রয়টার্স।</p>
      <p>বুধবার দুপুরের দিকে রিমার্কেবলস পর্বতের একটি গিরিখাত থেকে পড়ে ব্রেট আলেকজান্ডার লেন্টফার (৬২) ও জেম হ্যারি স্পাইলের (৪৪) মৃত্যু হয় বলে পুলিশ জানিয়েছে।</p>
      <p>লেন্টফার অস্ট্রেলিয়ায় বসবাস করতেন আর স্পাইলে অস্ট্রেলিয়ার নাগরিক ছিলেন বলে পুলিশের বিবৃতিতে বলা হয়েছে।</p>
      <p>পুলিশ জানিয়েছে, এই দুজন রিমার্কেবলস পর্বত শ্রেণির গ্রান্ড ট্রিভাস গিরিখাতে ওঠার সময় পড়ে যান।</p>
      <p>গ্রান্ড টিভাস একটি খাড়া আলপাইন পবর্ত। অভিজ্ঞ পর্বতারোহীদের জন্য নিউ জিল্যান্ডে অন্যতম সেরা রুট বলে একে বিবেচনা করা হয়। এই রুট পার হতে আট থেকে ১০ ঘণ্টা সময় লাগে।</p>
      <p>পড়ে যাওয়ার সময় দুজনের শরীরেই দড়ি বাঁধা ছিল এবং তারা একজন গাইডের সাহায্যে পর্বতারোহণ করছিলেন বলে স্থানীয় গণমাধ্যমের প্রতিবেদনে বলা হয়েছে।</p>
      <p>বুধবার এক পর্বতারোহীর মৃতদেহ পাওয়ার পর বৃহস্পতিবার অপরজনের মৃতদেহ উদ্ধার করা হয়।</p>
    </article>
  </body>
</html>