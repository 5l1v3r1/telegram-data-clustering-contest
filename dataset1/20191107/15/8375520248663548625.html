<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zelenskiy-vetuvav-zakon-pro-verifikaciyu-pensiy-ta-pilg-638436.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T15:05:59+00:00"/>
    <meta property="og:title" content="Зеленський ветував закон про верифікацію пенсій та пільг"/>
    <meta property="og:description" content="Президент повернув до Ради з пропозиціями закон про верифікацію та моніторинг державних виплат"/>
  </head>
  <body>
    <article>
      <h1>Зеленський ветував закон про верифікацію пенсій та пільг</h1>
      <address>
        <time datetime="2019-11-07T15:05:59+00:00">07 Nov 2019, 15:05</time>
      </address>
      <h4>Президент повернув до Ради з пропозиціями закон про верифікацію та моніторинг державних виплат</h4>
      <p>Президент Володимир Зеленський повернув до парламенту з пропозиціями закон про верифікацію та моніторинг державних виплат. Про це повідомляється на <a href="http://w1.c1.rada.gov.ua/pls/zweb2/webproc4_1?pf3511=66609">сайті Верховної Ради</a>.</p>
      <p>Зокрема, у розділі відповідного закону в графі про дату та стан проходження документа зазначається, що 7 листопада його «повернуто з пропозиціями президента».</p>
      <p>Водночас самі пропозиції глави держави наразі не опубліковані.</p>
      <p>Як повідомлялося, Верховна Рада 17 жовтня ухвалила закон «Про верифікацію та моніторинг державних виплат», який визначає правові та організаційні засади здійснення верифікації та моніторингу державних виплат в Україні.</p>
      <p>Зазначалося, що метою цього закону є підвищення адресності державних виплат, сприяння розбудові системи соціального забезпечення, а також забезпечення ефективного використання бюджетних коштів.</p>
      <p>Законом передбачалося створення в Україні центрального органу виконавчої влади, що забезпечуватиме формування та реалізацію державної фінансової та бюджетної політики при здійсненні повноважень з верифікації та моніторингу державних виплат.</p>
      <p>Під верифікацію держвиплат підпадають пенсії, допомоги, пільги, субсидії, стипендії, інші виплати, які здійснюються за рахунок коштів державного, місцевих бюджетів, фондів загальнообов'язкового державного соціального і пенсійного страхування.</p>
      <p>Орган з верифікації та моніторингу мав визначати достовірність інформації, поданої реципієнтами держвиплат.</p>
      <related>
        <a href="https://glavcom.ua/news/zarplata-shahtaryam-ta-viyskovim-i-metro-na-vinogradar-zelenskiy-pidpisav-zmini-do-byudzhetu-2019-638409.html"/>
        <a href="https://glavcom.ua/news/zelenskiy-priznachiv-golovnogo-ohoroncya-derzhtajemnici--638360.html"/>
        <a href="https://glavcom.ua/news/zelenskiy-upovnovazhiv-markarovu-pidpisati-ugodu-z-jevropeyskim-investiciynim-bankom-shchodo-kreditu-dlya-pidprijemciv-638367.html"/>
      </related>
    </article>
  </body>
</html>