<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10643--nechteny-rekord-federer-vladne-i-v-negativni-bilanci"/>
    <meta property="og:site_name" content="Tenisový svět"/>
    <meta property="article:published_time" content="2019-11-07T15:20:00+00:00"/>
    <meta property="og:title" content="Nechtěný rekord. Federer vládne i v negativní bilanci"/>
    <meta property="og:description" content="Roger Federer může být označen za nejlepšího hráče všech dob. Drží mnoho rekordů, které poukazují na jeho výjimečnost. Zároveň vládne ale i historické tabulce, které by vévodit nejspíš nechtěl. Je tenistou, který prohrál nejvíce finálových zápasů v tzv. Open éře."/>
  </head>
  <body>
    <article>
      <h1>Nechtěný rekord. Federer vládne i v negativní bilanci</h1>
      <address>
        <time datetime="2019-11-07T15:20:00+00:00">07 Nov 2019, 15:20</time>
      </address>
      <p>
        <b>Roger Federer může být označen za nejlepšího hráče všech dob. Drží mnoho rekordů, které poukazují na jeho výjimečnost. Zároveň vládne ale i historické tabulce, které by vévodit nejspíš nechtěl. Je tenistou, který prohrál nejvíce finálových zápasů v tzv. Open éře.</b>
      </p>
      <p>Svým způsobem je to logické vyústění Federerových výsledků. A zároveň to i potvrzuje jeho výjimečnost, o které byla řeč. Ve své kariéře se švýcarský tenista probojoval do neskutečných 156 finále na okruhu ATP. V nich vybojoval už 103 titulů (zde je v historické tabulce prozatím na druhém místě za Jimmy Connorsem, který získal 109 trofejí). Zároveň už 53 finále prohrál a v této statistice mezi profesionály je první.</p>
      <p>Žádný jiný tenista neprohrál tolik finálových zápasů jako Federer. Svým způsobem to Švýcarovi vadit nemusí, titulů totiž posbíral opravdu hodně. Na druhou stranu v několika finálových bitvách nebyl daleko od přidání dalších trofejí, jako například během památné wimbledonské bitvy s Rafaelem Nadalem v roce 2008, kdy prohrál 7:9 v pátém setu.</p>
      <p>Druhým hráčem v pořadí, co se počtu finálových porážek týče, je český rodák Ivan Lendl, který prohrál 50 zápasů. Třetí je právě Jimmy Connors, lídr tabulky v počtu titulů, se 49 prohranými finále na okruhu ATP.</p>
      <p>Z aktivních hráčů je druhý v počtu nejvíce finálových porážek Rafael Nadal, který v souboji o titul podlehl ve 37 zápasech. Novak Djokovič má 34 porážek.</p>
      <p>Nejvíce prohraných finále v historii<br/>1. Roger Federer (SUI) 53<br/>2. Ivan Lendl (USA) 50<br/>3. Jimmy Connors (USA) 49<br/>4. Guillermo Vilas (ARG) 40<br/>5. Arthur Ashe (USA) 39<br/>6. Ilie Nastase (ROU) 37<br/>7. Rafael Nadal (ESP) 37<br/>8. Stefan Edberg (SWE) 36<br/>9. Novak Djokovič (SRB) 34</p>
      <footer>Jan Vojkůvka, foto: Twitter: Barstool Sports</footer>
    </article>
  </body>
</html>