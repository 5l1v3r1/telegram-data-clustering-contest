<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/columns/2019/11/7/653448/"/>
    <meta property="og:site_name" content="Економічна правда"/>
    <meta property="article:published_time" content="2019-11-07T15:07:00+00:00"/>
    <meta property="og:title" content="Три причини зупинити маски-шоу СБУ щодо бізнесу"/>
    <meta property="og:description" content="Попри численні заяви політиків, міжнародних партнерів, громадських організацій та бізнесу, Служба безпеки досі зберігає своє право розслідувати економічні злочини. Це шкодить бізнес-клімату."/>
  </head>
  <body>
    <article>
      <h1>Три причини зупинити маски-шоу СБУ щодо бізнесу</h1>
      <h2>Попри численні заяви політиків, міжнародних партнерів, громадських організацій та бізнесу, Служба безпеки досі зберігає своє право розслідувати економічні злочини. Це шкодить бізнес-клімату.</h2>
      <address><time datetime="2019-11-07T15:07:00+00:00">07 Nov 2019, 15:07</time> by <a rel="author" href="https://www.epravda.com.ua/authors/5dc411b697bec/" target="_blank">Ярослав Железняк</a></address>
      <p>"СБУ проводить обшуки на підприємстві" – новини зі схожими заголовками регулярно з'являються в медіа. Може здатися, що в країні процвітає тероризм, а підприємства слугують прикриттям ворожої розвідки. Бо ж саме ці злочини, здавалося б, є прямою відповідальністю СБУ. </p>
      <p>Але "ніт". Багато таких дій правоохоронний орган ініціює або проводить за економічними підставами.</p>
      <p>
        <b>1. СБУ зловживає своїм впливом на підприємців.</b>
      </p>
      <p>Саме з легкої руки СБУ зупинявся експорт волоських горіхів у 2015 році. Саме за зверненням СБУ блокувалися поставки скрапленого газу декількох імпортерів.</p>
      <p>Саме СБУ рекомендувало "забезпечити конкуренцію" у держзакупівлях медичних препаратів, коли тендери почали вигравати не традиційні постачальники, а міжнародні компанії з нижчим цінником.</p>
      <p>У цих справах були будь-які підстави, окрім підозри в тероризмі та загрозі національній безпеці.</p>
      <p>Такі гучні випадки потрапляють у журналістські розслідування. Їхні результати неодмінно приводять до висновку, що співробітники СБУ зловживають своїми повноваженнями, а такі справи дуже схожі на тиск на бізнес у корупційних інтересах.</p>
      <p>Адже зупинити діяльність підприємства на невизначений строк може коштувати дорожче, аніж, наприклад, "вирішити" питання з правоохоронцями.</p>
      <p>
        <b>Loading... 2. СБУ не збільшує ефективність економічних розслідувань. </b>
      </p>
      <p>Співробітників СБУ може зацікавите все – аж до ухилення від сплати податків. Розслідувати податкові злочини – пряма відповідальність Державної фіскальної служби.</p>
      <p>Утім до підприємців за цією статтею можуть прийти і СБУ, і прокуратура, і поліція. Як водиться, де багато господинь, там хата неметена.</p>
      <p>За даними ДФС, реальне розслідування проводилося лише у 9% кримінальних справ, порушених у першому півріччі 2019 року за несплату податків (ст. 212).</p>
      <p>Більше 80% взагалі були закриті у зв'язку з відсутністю складу злочину чи за клопотанням про звільнення від кримінальної відповідальності.</p>
      <p>За цей же час суди винесли лише 7 обвинувальних вироків, причому 4 з них – виправдувальні. </p>
      <p>Результати дослідження VoxUkraine показали, що такі справи закриваються часто ще й з красномовними формулюваннями про "передчасні" або "необґрунтовані" рішення слідчих. </p>
      <p>Ефективність роботи правоохоронців з неплатниками податків враження не справляє.</p>
      <p>
        <b>3. СБУ займається непрофільними функціями.</b>
      </p>
      <p>Про неприродність економічних функцій для служб безпеки свідчить й іноземний досвід. Яку б модель не обирали країни, але розслідування економічних злочинів завжди відокремлене від загальної сфери боротьби зі злочинністю.</p>
      <p>Більше того, розслідування фокусується на аналітичній роботі, тож бізнес захищений від безпідставного силового втручання. </p>
      <p>Саме тому, з <a href="https://www.eurointegration.com.ua/news/2019/10/31/7102482/">вимогою реформувати Службу безпеки</a> та відсторонити її від економічних розслідувань виступають всі міжнародні партнери України від ЄС до НАТО.</p>
      <p>Економічні функції СБУ – як небажане програмне забезпечення на комп'ютері. Коли хотіли встановити одну програму, але не побачили приховану галочку та завантажили пакетом додаткові шкідливі застосунки. </p>
      <p>Вихід є – створення Бюро фінансових розслідувань (БФР). Відповідний законопроект №1208-2 зараз готується до другого читання у профільному комітеті. </p>
      <p>Зараз парламент має всі шанси оновити систему, чітко розмежувати функції між правоохоронцями та передати економіку виключно у відповідальність БФР. </p>
      <p>"Але є одне але". Текст законопроекту до першого читання не прибирає економіку з функцій СБУ та інших правоохоронних органів.</p>
      <p>Ми з колегами з фракції "Голосу" подали поправки, які заборонять СБУ займатися економічними та корупційними злочинами, ліквідують відповідні департаменти Служби та зобов'яжуть всі профільні справи передавати до новоствореного БФР протягом 3 днів. </p>
      <p>Сподіваюся, на засіданні податкового комітету та у залі Ради наші поправки будуть враховані. Тільки ці зміни дадуть БФР реальні повноваження та припинять практику силових структур "кошмарити" бізнес з підставами чи без. </p>
    </article>
  </body>
</html>