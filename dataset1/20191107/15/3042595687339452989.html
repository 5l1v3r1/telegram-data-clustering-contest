<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/jensens-oppgjor---det-siste-jeg-har/71794608"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T15:19:12+00:00"/>
    <meta property="og:title" content="Jensens oppgjør: - Det siste jeg har"/>
    <meta property="og:description" content="Eirik Jensen startet sin forklaring med å anklage påtalemyndigheten for tunnelsyn, forutinntatthet og «pusing» med Gjermund Cappelen."/>
  </head>
  <body>
    <article>
      <h1>Jensens oppgjør: - Det siste jeg har</h1>
      <h2>Eirik Jensen startet sin forklaring med å anklage påtalemyndigheten for tunnelsyn, forutinntatthet og «pusing» med Gjermund Cappelen.</h2>
      <address><time datetime="2019-11-07T15:19:12+00:00">07 Nov 2019, 15:19</time> by <a rel="author">Trym Mogen</a></address>
      <p>- Det er en utfordring å innta vitneboksen hver gang, men det er derfor jeg er her. Nå prøver jeg å dokumentere at jeg er kritisk til etterforskningen, sier Eirik Jensen til Dagbladet etter dag to av den tredje behandlingen av saken der han risikerer 21 års fengsel.</p>
      <p>Han gikk i rette med det han mener er en påtalemyndighet gjennomsyret av tunnelsyn, forutinntatthet og «pusing» av Cappelen.</p>
      <p>
        <b>- Det er beregnet på han som sitter bak her, sier eks-politimannen med referanse til statsadvokat Lars Erik Alfheim.</b>
      </p>
      <p>- Jeg tror mange reagerte på det i tingretten. Det var «åh, Gjermund. Gjermund». Det endret seg i lagmannsretten. Det har vært et annet klima når han avhøres enn når jeg blir det, hevder Jensen.</p>
      <h3>- Forhåndsdømt</h3>
      <p>I løpet av sin frie forklaring i dag fortalte han at han føler seg forhåndsdømt etter at lagdommerne i forrige runde satte juryens delvise frifinnelse til side fordi de mente han utvilsomt var skyldig.</p>
      <p>62-åringen sier han frykter det skal legges til grunn nå som saken igjen er oppe til behandling i lagmannsretten.</p>
      <p>
        <i>- Dagbladets kommentator Martine Aurdal mener du er mer offensiv enn noen gang. Er du det?</i>
      </p>
      <p>
        <b>- Nja, men det er siste runde og da må jeg hente opp det siste jeg har.</b>
      </p>
      <p>
        <i>- Orker du å holde på i flere måneder til?</i>
      </p>
      <p>- Jeg må jo det. Jeg kan bli sittende resten, sier Jensen, som sto oppreist i sin lakserosa skjorte i vitneboksen hele dagen.</p>
      <h3>Anklage for anklage</h3>
      <p>Han sier at han er i bedre form nå enn han var i tingretten. Der ble han dømt til 21 års fengsel for korrupsjon og medvirkning til narkotikasmugling i en knusende dom.</p>
      <p>- Jeg var ikke i form, og da er jeg ikke akkurat kjapp i pæra. Jeg er ikke det normalt heller, men da var jeg dårlig, sier Jensen om rettssaken som pågikk fra januar til juni i 2017.</p>
      <figure>
        <img src="https://www.dagbladet.no/images/71794886.jpg?imageId=71794886&amp;width=1024&amp;height=615"/>
        <figcaption><b>PÅ OFFENSIVEN:</b> Eirik Jensen startet sin frie forklaring for Borgarting lagmannsrett torsdag. Foto: Heiko Junge / NTB scanpix Vis mer</figcaption>
      </figure>
      <p>
        <b>Siden har han brukt mye tid, blant annet sammen med samboer Ragna Lise Vikre, på å gå gjennom de tusenvis av sidene med dokumenter.</b>
      </p>
      <p>- Jeg har lest anklagene og gått gjennom dokumenter fortløpende. Det er motivasjonen å ta anklage for anklage, noe jeg hadde forventet at også andre hadde gjort. Da avdekkes strategien med hver enkeltstående SMS og at man ikke får se sammenhengen.</p>
      <h3>Venter konfrontasjon</h3>
      <p>Nå venter fire uker til i vitneboksen for Jensen. Der vil han møtes av tøffe spørsmål fra Spesialenheten. Hver enkelt SMS og kontakt han hadde med hasjbaronen Gjermund Cappelen (53) vil dissekeres foran dommerne.</p>
      <p>
        <b>Tiltalen går på medvirkning til smugling av 13,9 tonn hasj og for å ha mottatt over 2,4 millioner kroner i korrupsjonsmidler. Jensen kan bli dømt til 21 års fengsel.</b>
      </p>
      <p>Det er langt fram dit i rettssaken som er berammet fram til 27. mars. Han brukte mye av forklaringen i dag på å lange ut mot Spesialenhetens etterforskning. Han hevder de ikke forstår hvordan politiet drev informantvirksomhet og at de ikke har tatt hensyn til hva Jensen gjorde i politiet da han hadde tilsynelatende mistenkelig kontakt med Cappelen.</p>
      <p>- Jeg vil ikke kommentere forklaringen hans. Nå er vi i gang med bevisførsel og vil ikke kommentere det, sier Spesialenheten-aktor Guro Glærum Kleppe til Dagbladet.</p>
      <h3>Rekrutterte «de verste»</h3>
      <p>Hun avfeier Jensens kritikk av tidslinjene i saken. Det er de kanskje viktigste dokumentene dommerne sitter med foran seg.</p>
      <p>- Det er objektiv informasjon som er innhentet gjennom etterforskningen og ligger der som etterforskningsmateriale. Alle aktørene er kjent med hvor informasjonen kommer fra, sier hun.</p>
      <p>
        <b>Jensen hevder i retten at Cappelen var en informant som bidro til en rekke straffesaker, og at de derfor utviklet et forhold som besto av kildepleie og kameratskap.</b>
      </p>
      <p>- Vi som har drevet virksomheten forsøker alltid å verve de verste. De verste er de beste. De har kred, tillit, plass i systemet og store ører og neser for hva som er interessant for politiet. Da må man tørre å ta noen sjanser, sier eks-politimannen med henvisning til hasjbaronen.</p>
    </article>
  </body>
</html>