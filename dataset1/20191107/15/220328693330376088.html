<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/pkhenyan-nareche-yaponskiya-premier-shindzo-abe-idiot-406121.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T15:55:40+00:00"/>
    <meta property="og:title" content="Пхенян нарече японския премиер Шиндзо Абе идиот"/>
    <meta property="og:description" content="Коментарът е изпълнен с обиди"/>
  </head>
  <body>
    <article>
      <h1>Пхенян нарече японския премиер Шиндзо Абе идиот</h1>
      <address><time datetime="2019-11-07T15:55:40+00:00">07 Nov 2019, 15:55</time> by <a rel="author">"Стандарт"</a></address>
      <p>Японският премиер Шиндзо Абе е идиот, който дори не трябва да си помисля и да стъпва в Пхенян, коментират държавни медии в Северна Корея, информира "Ройтерс".</p>
      <p>Коментарът е изпълнен с обиди. Той е в отговор на критиката на Абе след последното ракетно изпитание на КНДР на 31 октомври. Тогава Токио обяви, че Северна Корея вероятно е изстреляла балистични ракети, което е в нарушение на санкциите на ООН.</p>
      <p>Абе също осъди теста по време на азиатски форум тази седмица, но в същото време изрази желание да се срещне с лидера на КНДР Ким Чен-ун "без условия" за разрешаване на казуса с отвлечените японски граждани от изолираната държава, съобщава "Киодо", позовавайки се на японското правителство.</p>
      <p>"Японският премиер Абе, който вдига толкова шум за изпитанието с нашата суперголяма реактивна система за залпов огън, сякаш ядрена бомба е паднала на японска земя, е идиот", обяви KCNA, позовавайки се на съобщение на севернокорейски дипломат, който отговоря за Япония.</p>
      <p>"Абе, който направи необмислени коментари за нашите легитимни мерки за самоотбрана с безразсъдно размахване на езика си...не трябва дори да си мечтае да стъпи в Пхенян", подчертава медията.</p>
      <p>През 2002 г. Северна Корея призна, че нейни агенти са отвлекли 13 японци от 60-те до 80-те г. на миналия век. Според Токио 17 японски граждани са отвлечени, от които петима са върнати.</p>
      <p>Северна Корея твърди, че осем от тях са мъртви, а други четирима никога не са влизали в страната.</p>
      <p> </p>
    </article>
  </body>
</html>