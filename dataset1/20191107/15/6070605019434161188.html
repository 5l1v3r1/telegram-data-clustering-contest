<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/Joaquin-Sabina-es-casa-jimena-coronado-boda-matrimoni-parella-filles-rocio-carmela_0_2339766191.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T15:14:31+00:00"/>
    <meta property="og:title" content="Joaquín Sabina es casa"/>
    <meta property="og:description" content="El cantant va demanar la mà a Jimena Coronado amb el genoll a terra i en vers"/>
  </head>
  <body>
    <article>
      <h1>Joaquín Sabina es casa</h1>
      <h2>El cantant va demanar la mà a Jimena Coronado amb el genoll a terra i en vers</h2>
      <address>
        <time datetime="2019-11-07T15:14:31+00:00">07 Nov 2019, 15:14</time>
      </address>
      <figure>
        <a href="https://www.ara.cat/2019/11/07/gent/Joaquin-Sabina-casa_2339776216_67199338_480x599.png">
          <img src="https://www.ara.cat/2019/11/07/gent/Joaquin-Sabina-casa_2339776216_67199338_480x599.png"/>
        </a>
        <figcaption>Joaquín Sabina es casa / INSTAGRAM</figcaption>
      </figure>
      <p>Després de vint anys junts, Joaquín Sabina ha demanat de casar-se a Jimena Coronado. Així ho ha revelat el seu gran amic i company d'escenari els últims temps, Joan Manuel Serrat, mentre eren plegats en una entrevista al programa argentí <i>Teleshow</i>. "Va ser fa pocs dies, quan li va demanar de casar-se a Jimena. Es va agenollar i li va regalar un anell", va dir el cantant català durant la conversa. Una explicació que va deixar parat Sabina, que automàticament li va recriminar que aquesta informació no s'hauria d'haver fet pública. Tot i això, una vegada revelada el cantant d'Úbeda va afegir: "Tinc 70 anys, el dia que la Jime en va complir 50 vaig doblegar les cames i en vers..."</p>
      <p>Joaquín Sabina i Jimena Coronado es van conèixer el 1999 durant una entrevista en una habitació de l'Hotel Sheraton de Lima a la qual ella va acudir com a fotògrafa. Coronado és filla d'un expresident del Banc Central de la Reserva del Perú. La parella no ha tingut fills. El cantant sí que n'havia tingut amb la seva anterior parella, Isabel Oliart, filla de l'exministre d'Indústria de la UCD, Alberto Oliart. Durant la seva llarga relació van tenir la Rocío i la Carmela, les protagonistes de les dues últimes cançons d'amor que ha escrit l'artista, com ell mateix sol explicar indicant l'edat que té.</p>
    </article>
  </body>
</html>