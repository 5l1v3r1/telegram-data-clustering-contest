<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119019-djuric-srbi-ce-napustiti-sve-pristinske-institucije-ukoliko-budu-tretiran-kao-gradjani-drugog-reda?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-07T15:25:04+00:00"/>
    <meta property="og:title" content="Djurić o Kurtiju: 'Notorni lažov', 'vuk u jagnjećoj koži'"/>
    <meta property="og:description" content="Direktor Kancelarije Vlade Srbije za Kosovo i Metohiju Marko Djurić danas nije direktno odgovorio na pitanje novinara o pretnji Televiziji N1 tokom sinoćnog intervjua s budućim premijerom Kosova Aljbinom Kurtijem.Pored zgrade u kojoj se nalazi Tv N1 bili su ubačeni i leci sa slikama albanskog premijera Edija Rame i Jugoslava Ćosića, sa natpisom &quot;Ima neka tajna veza&quot;.Djurić je rekao da je &quot;takvih pretnji i pokušaja ometanja novinara da rade svoj posao&quot; bilo i u utorak, kada je predsednik Srbije Aleksandar Vučić govorio na ;RTS-u.Kurti je u emisiji N1 &quot;Pressing&quot; rekao da će Srpska lista koju podržava Vlada Srbije, biti u opoziciji, a Djurić to danas prokomentarisao rekavši da to znači da je &quot;cilj povećati pritisak na Srbiju tako što bi se preko grbače Srba na Kosovu i Metohiji pojedini albanski političari obračunavaju s Beogradom da bi priznali nezavisnost Kosova i Metohije&quot;.Djurić ;je po današnjem objavljivanju konačnih rezultata parlamentarnih izbora na Kosovu 6. oktobra razgovarao s predstavnicima Srpske liste…"/>
  </head>
  <body>
    <article>
      <h1>Djurić o Kurtiju: 'Notorni lažov', 'vuk u jagnjećoj koži'</h1>
      <address>
        <time datetime="2019-11-07T15:25:04+00:00">07 Nov 2019, 15:25</time>
      </address>
      <p><b>Direktor Kancelarije Vlade Srbije za Kosovo i Metohiju Marko Djurić danas nije direktno odgovorio na pitanje novinara o pretnji Televiziji N1 tokom sinoćnog intervjua s budućim premijerom Kosova Aljbinom Kurtijem.</b><br/><br/>Pored zgrade u kojoj se nalazi Tv N1 bili su ubačeni i leci sa slikama albanskog premijera Edija Rame i Jugoslava Ćosića, sa natpisom "Ima neka tajna veza".<br/><br/>Djurić je rekao da je "takvih pretnji i pokušaja ometanja novinara da rade svoj posao" bilo i u utorak, kada je predsednik Srbije Aleksandar Vučić govorio na ;RTS-u.<br/><br/>Kurti je u emisiji N1 "Pressing" rekao da će Srpska lista koju podržava Vlada Srbije, biti u opoziciji, a Djurić to danas prokomentarisao rekavši da to znači da je "cilj povećati pritisak na Srbiju tako što bi se preko grbače Srba na Kosovu i Metohiji pojedini albanski političari obračunavaju s Beogradom da bi priznali nezavisnost Kosova i Metohije".<br/><br/>Djurić ;je po današnjem objavljivanju konačnih rezultata parlamentarnih izbora na Kosovu 6. oktobra razgovarao s predstavnicima Srpske liste koja je na tim izborima, kako je rečeno, osvojila 96 odsto glasova srpskih glasača.<br/><br/>"To što Aljbin Kurti govori o reciprocitetu (u odnosima sa Srbijom) nazvao bih kamuflažom... zato što je njegov program mnogo gori od uvodjenja taksi, koje su uvedene pre tačno godinu dana i koje su Srbiju koštale 500 miliona evra", rekao je direktor Kancelarije.<br/><br/>Djurić je nazvao Aljbina Kurtija i "vukom u jagnjećoj koži" čije najavljeno delovanje u Vladi Kosova "može biti mnogo pogubnije po Srbe" od političkog delovanja njegovih prethodnika.<br/><br/>Nazvao je Kurtija i "notornim lažovom", budući da, kako je naveo, "nije istina da ni sami Srbi nisu zainteresovani za formiranje Zajednice srpskih opština budući da je tim povodom organizovan miting u severnoj Mitrovici, ali i predstavnici Srpske liste su se obratili Ustavnom sudu Kosova".<br/><br/>On je rekao da "ne bi spekulisao o datumu za nastavak razgovora Beograda i Prištine".<br/><br/>"Onog trenutka kada budu uklonjene prepreke za dijalog on će se nastaviti. Za sada je važno da se ne ide unazad", rekao je Djurić.</p>
    </article>
  </body>
</html>