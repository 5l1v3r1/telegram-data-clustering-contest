<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/crime/2019/11/07/zadyrjaha-kontrabanda-za-30-000-lv-na-kapitan-andreevo.428888"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T15:09:00+00:00"/>
    <meta property="og:title" content="Задържаха контрабанда за 30 000 лв. на Капитан Андреево"/>
    <meta property="og:description" content="Открити са добавки за полова мощ, хранителни и спортни стоки | Dnes.bg"/>
  </head>
  <body>
    <article>
      <h1>Задържаха контрабанда за 30 000 лв. на Капитан Андреево</h1>
      <h2>Открити са добавки за полова мощ, хранителни и спортни стоки</h2>
      <address><time datetime="2019-11-07T15:09:00+00:00">07 Nov 2019, 15:09</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Митничари задържаха контрабандни продукти за близо 30 000 лева на Капитан Андреево, съобщиха от Агенция "Митници".</p>
      <p>Открити са добавки за полова мощ, хранителни и спортни стоки. Стоката е намеран на 4 ноември при проверка на турски товарен автомобил, влизащ от Турция и пътуващ за Холандия, управляван от български гражданин.</p>
      <p>Пред митническите служители шофьорът представил редовни документи за превозвана стока. Камионът е селектиран за щателна митническа проверка.</p>
      <p>При сканиране на товара с рентгенова апаратура митническите служители са се усъмнили, че между описа и реалното съдържание на кашоните има разминаване.</p>
      <p>При последвалата физическа проверка се установява, че между декларираната групажна стока са скрити 10 500 пакетчета с желе за орална употреба "Kamagra 100 mg" - стимулант за полова мощ, който има аналогично действие като популярен медикамент. Отрити са още недекларирани 6 туби с общо 100 литра зехтин, 650 кг маслини и сушени смокини, 215 тениски, шалове и спортни обувки.</p>
      <p>На шофьора на автомобила е съставен акт по Закона за митниците. По случая е образувано административно производство.<br/> </p>
    </article>
  </body>
</html>