<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/valilikten-4-kardesin-evlerinde-olu-bulunmasina-iliskin-aciklama-214460h.htm"/>
    <meta property="og:site_name" content="OLAY"/>
    <meta property="article:published_time" content="2019-11-07T15:00:11+00:00"/>
    <meta property="og:title" content="Valilikten 4 kardeşin evlerinde ölü bulunmasına ilişkin açıklama"/>
    <meta property="og:description" content="İstanbul Valiliği, İstanbul'da 4 kardeşin evlerinde ölü bulunmasına ilişkin, &quot;Tüm olgularda saptanan siyanür düzeyleri öldürücü olarak değerlendirilmiştir.&quot; açıklamasında bulundu."/>
  </head>
  <body>
    <article>
      <h1>Valilikten 4 kardeşin evlerinde ölü bulunmasına ilişkin açıklama</h1>
      <h2>İstanbul Valiliği, İstanbul'da 4 kardeşin evlerinde ölü bulunmasına ilişkin, "Tüm olgularda saptanan siyanür düzeyleri öldürücü olarak değerlendirilmiştir." açıklamasında bulundu.</h2>
      <address>
        <time datetime="2019-11-07T15:00:11+00:00">07 Nov 2019, 15:00</time>
      </address>
      <p>İstanbul Valiliği, Fatih'te 4 kardeşin evlerinde ölü bulunmasına ilişkin, "Tüm olgularda saptanan siyanür düzeyleri öldürücü olarak değerlendirilmiştir." açıklamasını yaptı. </p>
      <p>Valilikten yapılan açıklamada, 5 Kasım Salı günü saat 22.45'te polise, Fatih'te Molla Gürani Mahallesi Oğuzhan Caddesi 28/4 numaralı evin sakinlerine ulaşılamadığı ihbarının yapıldığı bildirildi. </p>
      <p>Açıklamada, belirtilen adreste yapılan ilk incelemede, kilitli bulunan giriş kapısının, cumhuriyet savcısının talimatı doğrultusunda çilingir yardımıyla açıldığı ve evde bulunan Cüneyt, Oya, Kamuran ve Yaşar Yetişkin kardeşlerin hayatlarını kaybettiklerinin tespit edildiği aktarıldı. </p>
      <p>Olay sonrasında Fatih Kaymakamlığınca kamuoyunun bilgilendirildiği belirtilen açıklamada, şu ifadelere yer verildi: </p>
      <p>"Evdeki yoğun koku nedeniyle AFAD KBRN ekipleri, olay yerine sevk edilmiştir. Konuyla ilgili olarak Adli Tıp Kurumunda yapılan otopsilerde tespit edilen ilk bulgulara göre, siyanür zehirlenmesine bağlı değişimler dışında, şahısların ölümlerine müessir başkaca makroskopik patolojik bulgu tespit edilmediği belirtilerek, tüm olgularda saptanan siyanür düzeyleri öldürücü olarak değerlendirilmiştir. Başlatılan adli ve idari tahkikatlar ile otopside alınan örnekler üzerinde ayrıntılı analizler devam etmektedir. Gelişmeler kamuoyu ile paylaşılmaya devam edilecektir."</p>
    </article>
  </body>
</html>