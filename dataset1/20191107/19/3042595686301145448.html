<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/snakker-ut-om-romanseryktene/71794148"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T19:50:04+00:00"/>
    <meta property="og:title" content="Snakker ut om romanseryktene"/>
    <meta property="og:description" content="- Ville at folk skulle tro på at vi var forelsket."/>
  </head>
  <body>
    <article>
      <h1>Snakker ut om romanseryktene</h1>
      <h2>- Ville at folk skulle tro på at vi var forelsket.</h2>
      <address><time datetime="2019-11-07T19:50:04+00:00">07 Nov 2019, 19:50</time> by <a rel="author">Martine Johansen</a></address>
      <p>Det er ingen tvil om at det har vært utallige overskrifter om <a href="https://www.dagbladet.no/kjendis/snakker-ut-om-romanseryktene/70819904">filmkjekkasen Bradley Cooper (44) og artist Lady Gaga (33) i år.</a> Fans verden over kunne ikke la være å legge merke til den gnistrende kjemien mellom duoen i filmsuksessen «A Star Is Born», og romanseryktene svirret i flere måneder.</p>
      <p>Spekulasjonene om en mulig romanse mellom de to stjernene ble ikke mindre etter at duoens Oscar-opptreden gikk viralt tidligere i år. Opptredenen kom bare kort tid etter at Gaga<a href="https://www.dagbladet.no/kjendis/har-brutt-forlovelsen/70787794"> brøt forlovelsen</a> med agenten Christian Carino.</p>
      <p>Noen måneder seinere ble det også kjent at Cooper og modellkjæresten gjennom fire år, Irina Shayk (33), <a href="https://www.dagbladet.no/kjendis/bryter-tausheten-etter-bruddryktene/71394733">hadde besluttet å gå hver til sitt.</a> Derfor er det kanskje ikke så rart at det ble heftig spekulert på om Gaga kunne være bakgrunnen for sjokkbruddet mellom Shayk og Cooper.</p>
      <h3>Planla det nøye</h3>
      <p>De siste månedene har det imidlertid vært litt mer stille rundt Cooper og Gaga, men nå velger sistnevnte nok en gang å uttale seg om romanseryktene til Hollywood-kjekkasen. Det gjør hun i et intervju med Oprah Winfrey (65) for magasinet <a href="https://www.elle.com/culture/music/a29683686/lady-gaga-haus-laboratories-elle-interview/">Elle</a>, hvor hun pryder forsida av desember-utgaven.</p>
      <p>
        <b>- For å være helt ærlig, synes jeg at pressen er veldig teit. Jeg mener, vi lagde en kjærlighetshistorie. For meg, som artist og en skuespiller, ville vi selvfølgelig at folk skulle tro på at vi var forelsket i hverandre, forteller Gaga og fortsetter:</b>
      </p>
      <p>- Og vi ville at folk skulle føle den kjærligheten under Oscar-opptredenen. Vi ville at det skulle gå rett gjennom linsa på kameraet og tv-ene. Og vi jobbet hardt med det, vi jobbet i flere dager. Vi kartla det hele - det var rigget til som en opptreden.</p>
      <p>Også Oprah Winfrey påpeker at duoen planla Oscar-opptredenen.</p>
      <p>- Vi gjorde det. Sannheten er at da vi snakket om det, tenkte vi: «Vel, jeg antar at vi gjorde en god jobb!», fortsetter Gaga.</p>
      <h3>Var viktig med en forbindelse</h3>
      <p>Det er imidlertid ikke første gang stjerna har uttalt seg om romanseryktene med Cooper. I februar, da rykteflommen sto på som verst, så <a href="https://www.dagbladet.no/kjendis/snakker-ut-om-romanseryktene/70819904">33-åringen seg nødt til å uttale seg</a> da hun gjestet talkshowkongen Jimmy Kimmel (51).</p>
      <p>
        <b>- Ja, folk så kjærlighet, og gjett hva? Det var akkurat det vi ville at dere skulle se, sa Gaga i programmet, ifølge <a href="https://people.com/movies/lady-gaga-addresses-bradley-cooper-romance-rumors/">People</a>.</b>
      </p>
      <figure>
        <img src="https://dbstatic.no/71794240.jpg?imageId=71794240&amp;x=0&amp;y=5.4970760233918&amp;cropw=100&amp;croph=91.812865497076&amp;width=643&amp;height=785"/>
        <figcaption><b>NÆR RELASJON:</b> Både Cooper og Gaga har tidligere gitt uttrykk for at de fikk et nært bånd gjennom samarbeidet i «A Star is Born». Foto: NTB Scanpix Vis mer</figcaption>
      </figure>
      <p>Det begrunnet artisten, hvis egentlige navn er Stefani Joanne Angelina Germanotta, med at filmen er en kjærlighetshistorie. Det ønsket de å bevare i den virale Oscar-opptredenen.</p>
      <p>- Det var så viktig for oss at vi hadde en forbindelse til hverandre under hele sangen. Når du synger kjærlighetslåter er det det du vil at folk skal føle, fortsatte hun.</p>
      <p>
        <b>Hun sammenliknet det med hvordan hun oppførte seg rundt Tony Bennett (93) for noen år siden, da de to turnerte rundt med albumet sitt «Cheek to cheek». Kjemien er der på scenen, men det betyr ikke at det har oppstått varme følelser.</b>
      </p>
      <p>- Jeg er en artist, og jeg synes Bradley og jeg gjorde en god jobb. Lurte dere, humret hun, til latter fra salen.</p>
    </article>
  </body>
</html>