<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620384/%D8%A7%DB%8C%D8%B1%D8%A7%D9%86-%D8%A8%D8%AF%D9%88%D9%86-%D8%B3%D8%B1%D9%85%D8%B1%D8%A8%DB%8C-%D8%AF%D8%B1-%D8%A8%D8%A7%D8%B2%DB%8C-%D9%85%D8%B1%DA%AF-%D9%88-%D8%B2%D9%86%D8%AF%DA%AF%DB%8C-%DA%A9%DB%8C%DA%A9%D8%B1-%D9%88%DB%8C%D9%84%D9%85%D9%88%D8%AA%D8%B3-%D9%87%D9%85-%D8%B1%D8%A7%D9%87-%D8%A8%D8%B1%D8%A7%D9%86%DA%A9%D9%88-%D9%88-%DA%A9%DB%8C%E2%80%8C%D8%B1%D9%88%D8%B4-%D8%B1%D8%A7-%D8%B1%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T19:39:00+00:00"/>
    <meta property="og:title" content="ایران بدون سرمربی در بازی مرگ و زندگی؟/ کیکر: ویلموتس هم راه برانکو و کی‌روش را رفت"/>
    <meta property="og:description" content="نشریه معتبر کیکر آلمان به شرایط مارک ویلموتس در تیم ملی ایران اشاره کرد."/>
  </head>
  <body>
    <article>
      <h1>ایران بدون سرمربی در بازی مرگ و زندگی؟/ کیکر: ویلموتس هم راه برانکو و کی‌روش را رفت</h1>
      <h2>یک ادعای نگران کننده درباره ویلموتس</h2>
      <address>
        <time datetime="2019-11-07T19:39:00+00:00">07 Nov 2019, 19:39</time>
      </address>
      <p>
        <i>نشریه معتبر کیکر آلمان به شرایط مارک ویلموتس در تیم ملی ایران اشاره کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بعد از پرداخت نشدن مطالبات مارک ویلموتس و اخبار رسانه‌های بلژیکی مبنی بر کناره‌گیری این مربی از هدایت ایران، کیکر نوشت: مشکلات مربی‌های قبلی در فوتبال ایران این‌بار برای مارک ویلموتس تکرار می‌شود.</p>
      <p>به خاطر تحریم‌های آمریکا علیه ایرانی انتقال پول بین بانک‌های داخل ایران با خارج از ایران مقدور نیست و به همین خاطر ویلموتس هنوز مطالبات خود را دریافت نکرده است.</p>
      <figure>
        <img src="https://aftabnews.ir/files/fa/news/1398/8/16/356464_448.jpg"/>
      </figure>
      <p>این اتفاق قبلا برای مربیانی چون برانکو ایوانکوویچ و کارلوس کی‌روش نیز رخ داد و باعث شکایت آن‌ها به فیفا شده است.</p>
      <p>در صورتی که ویلموتس نیز متقاعد نشود، تیم ملی فوتبال ایران در بازی مرگ و زندگی برابر عراق بدون سرمربی خواهد بود.</p>
      <p>
        <b>اگر پول بدهند، به ایران می‌آید</b>
      </p>
      <p>همچنین محمود شیعی، عضو هیات رییسه فدراسیون فوتبال گفت: امروز شاهد داربی خودروسازها بودیم. حساسیت‌های این بازی خارج از زمین بود. سایپا تیم جوان و سخت کوشی بود اما به لطف خدا توانستیم از تک گل خودمان محافظت کرده و بازی را ببریم. امیدوارم این روند را تا رسیدن به صدر جدول ادامه دهیم.</p>
      <p>او درباره شائبه فسخ قرارداد ویلموتس با ایران و پرداخت نشدن مطالبات مالی سرمربی تیم ملی خاطرنشان کرد: بحث آقای ویلموتس را از آقای تاج بپرسید. مسائل مالی از نظر بودجه تامین شده است اما دنبال راهکار و روشی هستیم تا پول خیلی سریع‌تر به ایشان برسد. راهکاری‌های قبلی به سرانجام نرسیده ولی این پول بیش‌تر از انتظار ویلموتس است. ان‌شاء‌الله در دو، سه روز آینده مشکل حل می‌شود.</p>
      <p>عضو هیات رییسه فدراسیون فوتبال درباره سفر سلیمانی، خزانه‌دار فدراسیون فوتبال به ترکیه برای حل مشکلی مالی ویلموتس گفت: از جزییات سفر او خبر ندارم اما او به ترکیه رفته تا راهکار مناسبی را پیدا کند.</p>
      <p>شیعی در واکنش به این سوال که چرا فدراسیون فوتبال نتوانست مشکل مالی سرمربی تیم ملی را به خوبی مدیریت کند؟ تاکید کرد: بالاخره این مسائل باید حل شود. چه مقدار از این شرایط در اختیار ما است؟ مشکلاتی که آمریکا برای ما درست کرده، منجر به این شرایط شده است. تاج برای پیدا کردن این پول خیلی تلاش کرد و اکنون دنبال پیدا کردن راهکار هستیم.</p>
      <p>وی درباره زمان بازگشت ویلموتس به ایران برای آماده‌سازی تیم ملی به منظور دیدار با عراق در انتخابی جام جهانی، اظهار کرد: هنوز معلوم نیست. اگر این مسائل حل شود، او در بازی با عراق خواهد بود اما زمان آمدنش به ایران مشخص نیست.</p>
      <p>شیعی هم‌چنین در ادامه درباره سفر اینفانتینو به ایران ابراز بی‌اطلاعی کرد و گفت که این موضوع را از طریق رسانه‌های خبری متوجه شده است.</p>
      <p>این عضو هیات رییسه فدراسیون در پاسخ به این سوال که با توجه به حواشی موجود پیرامون تیم ملی و دشوار شدن راه صعود به جام جهانی در صورت ناکامی تیم ملی در دیدار حساس با عراق، گفت: چرا اینقدر منفی صحبت می‌کنید؟ تیم ایران حتما عراق را می‌برد و مشکلی نخواهد بود.</p>
      <p>شیعی هم‌چنین درباره محل بازی ایران و عراق و میزبانی اردن به عنوان کشور سوم از این مسابقه گفت: هنوز فیفا جوابی برای درخواست عراق نداده است. برگزاری بازی در اردن قطعی نیست چرا که فیفا نامه‌ای به ما نداده است.</p>
    </article>
  </body>
</html>