<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134399-pitino-pasiryzes-uz-dyka-treniruoti-graikijos-rinktine.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-07T19:21:00+00:00"/>
    <meta property="og:title" content="Pitino pasiryžęs už dyką treniruoti Graikijos rinktinę"/>
    <meta property="og:description" content="Į Graikiją atvykęs Rickas Pitino artimiausiu metu gali tapti šios šalies vyrų rinktinės vyriausiuoju treneriu. 67-erių specialistas, praėjusį sezoną dirbęs Atėnų „Panathinaikos“ klube, kartu su federacijos prezidentu George'u Vassilakopoulosu sės prie diskusijų stalo bei kalbėsis apie galimo bendradarbiavimo sąlygas. Viena iš jų, finansinė, panašu, jau buvo aptarta iš anksto. Pitino atskleidė tai ketinantis daryti tiesiog už dyką. „Pasakiau jiems, kad ..."/>
  </head>
  <body>
    <article>
      <h1>Pitino pasiryžęs už dyką treniruoti Graikijos rinktinę</h1>
      <address>
        <time datetime="2019-11-07T19:21:00+00:00">07 Nov 2019, 19:21</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-188681-any1000x1000.jpg">
          <img src="https://www.basketnews.lt/paveikslelis-188681-any630x500.jpg"/>
        </a>
      </figure>
      <p>Nuotr. BNS</p>
      <p>Į Graikiją atvykęs Rickas Pitino artimiausiu metu gali tapti šios šalies vyrų rinktinės vyriausiuoju treneriu.</p>
      <p>67-erių specialistas, praėjusį sezoną dirbęs Atėnų „Panathinaikos“ klube, kartu su federacijos prezidentu George'u Vassilakopoulosu sės prie diskusijų stalo bei kalbėsis apie galimo bendradarbiavimo sąlygas.</p>
      <p>Viena iš jų, finansinė, panašu, jau buvo aptarta iš anksto. Pitino atskleidė tai ketinantis daryti tiesiog už dyką.</p>
      <p>„Pasakiau jiems, kad man nereikia nė cento, – teigė JAV specialistas. – Man asmeniškai būtų garbė treniruoti Graikijos rinktinę. Man tai reikštų didžiulę garbę ir būtų verta milijonų. Myliu Graikijos žmones ir nenoriu už tai gauti pinigų. </p>
      <p>Trenerio darbą dirbu dėl meilės krepšiniui. Taigi, dėl to neimčiau nė cento.“</p>
      <p>Pitino penktadienį taip pat ketina apsilankyti OAKA arenoje, kurioje susitiks „Panathinaikos“ ir Valensijos „Basket“ ekipos. </p>
      <p>Graikijos rinktinė šių metų pasaulio čempionate liko 11-a ir negavo tiesioginio kelialapio į olimpines žaidynes. Vietą jose graikams, kaip ir lietuviams, teks išsikovoti per atranką, kuri bus vykdoma keturiais kvalifikaciniais turnyrais.</p>
    </article>
  </body>
</html>