<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/lespanya-buidada-les-provincies-on-vox-pot-pescar-vots-el-10n/noticia/2961760/"/>
    <meta property="og:site_name" content="CCMA"/>
    <meta property="article:published_time" content="2019-11-07T19:47:00+00:00"/>
    <meta property="og:title" content="L'Espanya buidada, les províncies on Vox pot pescar vots el 10N"/>
    <meta property="og:description" content="66 escons dels 350 en joc corresponen a les 26 circumscripcions menys poblades i són importants en una situació de bloqueig"/>
  </head>
  <body>
    <article>
      <h1>L'Espanya buidada, les províncies on Vox pot pescar vots el 10N</h1>
      <h2>66 escons dels 350 en joc corresponen a les 26 circumscripcions menys poblades i són importants en una situació de bloqueig</h2>
      <address><time datetime="2019-11-07T19:47:00+00:00">07 Nov 2019, 19:47</time> by <a rel="author">Albert Calatrava i Jordi Pons</a></address>
      <p>Amb el vent favorable de les enquestes, Vox s'ha llançat a la caça del votant de l'anomenada "Espanya buidada", les zones menys poblades, on hi ha <b>en joc 66 escons del 350</b>, importants en un context de bloqueig polític.</p>
      <p>Són <b>26 províncies</b>, bàsicament de <b>les dues Castelles, Galícia, Aragó i també Lleida</b>. Són les circumscripcions amb menys diputats a repartir, menys de cinc. En les últimes eleccions, el PSOE va recollir 27 escons en aquestes petites circumscripcions, i el PP, 20. Ciutadans hi va esgarrapar fins a 13 diputats.</p>
      <p> </p>
      <figure>
        <img src="https://www.ccma.cat/multimedia/jpg/6/3/1573153407036.jpg"/>
      </figure>
      <p>
        <i>Les 26 províncies menys poblades es reparteixen 66 escons</i>
      </p>
      <p>           </p>
      <p>La formació d'Albert Rivera va aconseguir diputats en fins a 40 províncies espanyoles. Ara, però, <b>la formació taronja sembla que serà la més afectada per l'increment de l'extrema dreta</b>, que tot indica que superarà els resultats de l'abril, quan va obtenir escó a 18 provincies.</p>
      <p> </p>
      <figure>
        <img src="https://www.ccma.cat/multimedia/jpg/3/1/1573153405213.jpg"/>
      </figure>
      <p>
        <i>Ciutadans va aconseguir representació a la majoria de províncies a les eleccions del 28 d'abril del 2019</i>
      </p>
      <p> </p>
      <p><b>Vox pot ser el tercer partit en moltes d'aquestes províncies</b>, segons Joan Rodríguez Teruel, professor de Ciència Política de la Universitat de València:</p>
      <blockquote>"A les eleccions de l'abril, Ciutadans va poder agafar d'allà uns 8-10 escons que tradicionalment haurien estat en mans de PP o el PSOE. La novetat, que ja veurem si es confirma aquest diumenge, és que Vox es convertirà en moltes d'aquestes circumscripcions, si no en totes, en el tercer partit."</blockquote>
      <p> </p>
      <figure>
        <img src="https://www.ccma.cat/multimedia/jpg/8/7/1573153403378.jpg"/>
      </figure>
      <p>
        <i>Vox va aconseguir 18 escons a les últimes eleccions generals</i>
      </p>
      <p> </p>
      <p>Els candidants saben que se la juguen també en les circumscripcions allunyades dels grans nuclis urbans, així que no han parat de fer picades d'ull durant la campanya.</p>
    </article>
  </body>
</html>