<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/video-denis-chalenko-vbivstvo-prioritetna-versiya-novini-ukrajini-50052274.html"/>
    <meta property="og:site_name" content="НВ"/>
    <meta property="article:published_time" content="2019-11-07T19:06:00+00:00"/>
    <meta property="og:title" content="Смерть підлітка в Прилуках: поліція назвала вбивство пріоритетною версією — відео"/>
    <meta property="og:description" content="Для правоохоронців пріоритетною є версія про вбивство, а не про нещасний випадок у справі про смерть 14-річного підлітка Дениса Чаленка в Прилуках Чернігівської області."/>
  </head>
  <body>
    <article>
      <h1>Смерть підлітка в Прилуках: поліція назвала вбивство пріоритетною версією — відео</h1>
      <h2>Для правоохоронців пріоритетною є версія про вбивство, а не про нещасний випадок у справі про смерть 14-річного підлітка Дениса Чаленка в Прилуках Чернігівської області.</h2>
      <address>
        <time datetime="2019-11-07T19:06:00+00:00">07 Nov 2019, 19:06</time>
      </address>
      <p>Про це заявив заступник глави Нацполіції Максим Цуцкірідзе, передає <a href="https://www.unian.ua/society/10747173-zagibel-pidlitka-u-prilukah-policiya-obicyaye-do-nastupnogo-tizhnya-rozibratisya-z-diyami-kopiv.html">УНІАН</a>.</p>
      <p>Як повідомляє пресслужба Нацполіції, Цуцкірідзе зустрівся з рідними загиблого підлітка. Він зазначив, що слідчі дії для встановлення обставин загибелі хлопця, тривають.</p>
      <p>У рамках кримінального провадження призначено низку експертиз, зокрема судово-медичну (повторна, проводиться в Києві), судово-цитологічну та судово-імунологічну.</p>
      <p>У той же час мати загиблого повідомила, що за нею стежать.</p>
      <p>«Якщо є загроза, ми готові надати охорону після офіційної заяви», - сказав Цуцкірідзе.</p>
      <figure>
        <iframe src="https://www.youtube.com/embed/u66r9s_YwGs" width="750" height="452" data-service="Youtube" scrolling="no"/>
      </figure>
      <p>Тіло 14-річного Дениса Чаленка було знайдено 29 жовтня на залізничній колії в Прилуках.</p>
      <p>У місцевій поліції відразу заявили, що хлопця збив потяг сполученням Прилуки-Гребінка. У той же час рідні вважають, що Дениса могли вбити четверо 16-річних хлопців, які погрожували йому по телефону.</p>
      <p>Після того як місцеві жителі влаштували мітинг під будівлею Прилуцького відділу поліції та <a href="https://nv.ua/ukr/ukraine/events/u-prilukah-palili-shini-pid-viddilom-policiji-novini-ukrajini-50051073.html">палили шини,</a> керівництво Національної поліції <a href="https://nv.ua/ukr/ukraine/events/zagibel-denisa-chalenka-rozsliduvannya-novini-ukrajini-50051203.html">прийняло рішення передати розслідування справи Головному слідчому управлінню.</a></p>
      <p>Дениса Чаленка поховали в Прилуках 5 листопада.</p>
    </article>
  </body>
</html>