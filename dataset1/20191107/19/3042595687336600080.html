<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/hyller-sjokkutspill-om-nato/71795597"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T19:10:29+00:00"/>
    <meta property="og:title" content="Hyller sjokkutspill om NATO"/>
    <meta property="og:description" content="Tysklands Angela Merkel og NATO-sjef Jens Stoltenberg tar avstand fra påstanden om at NATO-alliansen er «hjernedød». Uttalelsen vekker derimot begeistring i Russland."/>
  </head>
  <body>
    <article>
      <h1>Hyller sjokkutspill om NATO</h1>
      <h2>Tysklands Angela Merkel og NATO-sjef Jens Stoltenberg tar avstand fra påstanden om at NATO-alliansen er «hjernedød». Uttalelsen vekker derimot begeistring i Russland.</h2>
      <address><time datetime="2019-11-07T19:10:29+00:00">07 Nov 2019, 19:10</time> by <a rel="author">NTB I</a></address>
      <p>Frankrikes president Emmanuel Macron vekker begeistring i Moskva med sin advarsel om at NATO-alliansen er «hjernedød».</p>
      <figure>
        <img src="https://dbstatic.no/71795770.jpg?imageId=71795770&amp;width=512&amp;height=308"/>
        <figcaption><b>NATO:</b> Generalsekretær Jens Stoltenberg. Foto: REUTERS/Fabrizio Bensch Vis mer</figcaption>
      </figure>
      <p>«Dette er gylne ord. En presis beskrivelse av den nåværende tilstanden i NATO», skriver det russiske utenriksdepartementets talskvinne Maria Zakharova på Facebook.</p>
      <p>Kommentaren er en reaksjon på Macrons uttalelse om at NATO-alliansen er i ferd med å bli «hjernedød». Den franske presidenten kom med det oppsiktsvekkende utspillet i et intervju med Economist.</p>
      <h3>- Drastiske ord</h3>
      <p>Den tyske statsministeren mener slike kommentarer er unødvendige.</p>
      <p>- Den franske presidenten har brukt ganske drastiske ord for å uttrykke sitt syn. Det er ikke slik jeg opplever samarbeidet i NATO. Jeg synes ikke slike drastiske dommer er passende, selv om vi åpenbart strever med noen problemer, sa Angela Merkel da hun torsdag holdt pressekonferanse med NATOs generalsekretær Jens Stoltenberg i Berlin.</p>
      <p>- Jeg har sagt flere ganger at vi må ta skjebnen litt mer i egne hender i Europa. Men det transatlantiske partnerskapet er fullstendig uunnværlig for oss, fortsatte Merkel.</p>
      <figure>
        <img src="https://dbstatic.no/71795601.jpg?imageId=71795601&amp;width=1024&amp;height=615"/>
        <figcaption><b>ALLIANSE:</b> NATOs generalsekretær Jens Stoltenberg og Tysklands statsminister Angela Merkel under pressekonferansen i Berlin. Foto: Michael Sohn / AP / NTB scanpix Vis mer</figcaption>
      </figure>
      <h3>Stoltenberg enig</h3>
      <p>Stoltenberg sa seg enig med den tyske statsministeren.</p>
      <p>- NATO er sterkt, og USA, Nord-Amerika og Europa, vi gjør mer sammen enn vi har gjort på et tiår, sa han.</p>
      <p>Stoltenberg advarte mot ethvert forsøk på å skape avstand mellom Europa og USA.</p>
      <p>
        <b>- Det vil ikke bare kunne svekke alliansen, det transatlantiske båndet, det kan også splitte Europa. Så derfor må vi stå sammen, sa NATO-sjefen.</b>
      </p>
      <p>Også utenriksminister Ine Eriksen Søreide (H) maner til samhold i alliansen.</p>
      <p>- NATO er viktig for å ivareta Norges sikkerhet og våre interesser. Alliansen må stå samlet, og da er det også rom for saklig diskusjon og meningsbrytning uten splittende ordbruk, sier hun i en kommentar til NTB.</p>
      <h3>- Europa må tenke på seg selv</h3>
      <p>Bakteppet er et oppsiktsvekkende intervju med Frankrikes president Emmanuel Macron som ble publisert i det britiske nyhetsmagasinet <a href="https://www.economist.com/europe/2019/11/07/emmanuel-macron-warns-europe-nato-is-becoming-brain-dead">The Economist </a>tidligere torsdag.</p>
      <p>
        <b>- Det vi nå opplever, er at NATO-alliansen er hjernedød, sier Macron i intervjuet.</b>
      </p>
      <p>Han insisterer på at Europa må begynne å tenke strategisk på seg selv som en geopolitisk makt for å ikke miste kontrollen over egen skjebne.</p>
      <p>Under det timelange intervjuet, som ble gjort i Paris 21. oktober, sier han også at USA viser tegn til å snu ryggen til Europa.</p>
      <p>- Hvis vi ikke våkner opp, er det en betydelig risiko for at vi i det lange løp vil forsvinne geopolitisk, sier Macron.</p>
      <figure>
        <img src="https://dbstatic.no/71795725.jpg?imageId=71795725&amp;width=1024&amp;height=615"/>
        <figcaption><b>PRESIDENT:</b> Frankrikes president Emmanuel Macron. Foto: AP / NTB scanpix Vis mer</figcaption>
      </figure>
      <h3>- Ingen samordning</h3>
      <p>Han viser til Tyrkias nylige offensiv i Nord-Syria, som han mener viser en fullstendig mangel på samordning mellom USA og andre NATO-land når det gjelder strategiske beslutninger.</p>
      <p>
        <b>- Du har en ukoordinert aggressiv handling begått av en annen NATO-alliert, Tyrkia, i et område der våre interesser står på spill, sier den franske presidenten.</b>
      </p>
      <p>NATO-traktatens artikkel 5 innebærer at et angrep på ett medlemsland anses som et angrep på alle. På spørsmål om hva Macron mener om hvor effektiv artikkel 5 er, svarer han følgende:</p>
      <p>- Jeg vet ikke, men hva vil artikkel 5 bety i morgen? Hvis Bashar al-Assads regime bestemmer seg for gjengjeldelse mot Tyrkia, vil vi da forplikte oss til den? Det er et avgjørende spørsmål.</p>
      <h3>Tok USA i forsvar</h3>
      <p>I en tale i Berlin tidligere torsdag forsvarte Stoltenberg Trump-administrasjonen.</p>
      <p>
        <b>- USA svikter ikke Europa, tvert imot. De investerer i Europas sikkerhet, med flere soldater, infrastruktur og flere øvelser, sa Stoltenberg, ifølge nyhetsbyrået DPA.</b>
      </p>
      <p>USA har fortsatt 35 000 soldater stasjonert i Tyskland.</p>
      <p>Macrons uttalelser kommer i forkant av NATO-toppmøtet i Storbritannia i desember.</p>
    </article>
  </body>
</html>