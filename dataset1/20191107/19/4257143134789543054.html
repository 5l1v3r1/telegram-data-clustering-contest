<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/07/elemzok-nem-tudja-kikerulni-magyarorszag-a-nemet-visszaesest"/>
    <meta property="og:site_name" content="infostart"/>
    <meta property="article:published_time" content="2019-11-07T19:21:00+00:00"/>
    <meta property="og:title" content="Elemzők: nem tudja kikerülni Magyarország a német visszaesést"/>
    <meta property="og:description" content="Ugyan az elemzők még vitatkoznak, hogy a német gazdaság recesszió vagy hosszabb stagnálás elé néz, annyi bizonyos, hogy a magyar gazdaság is érzi a hatásokat. A romló német kilátások miatt az OTP Bank Elemzési Központja szerint 3 százalék közelébe csökkenhet jövőre a GDP-növekedés üteme az idei 5 után."/>
  </head>
  <body>
    <article>
      <h1>Elemzők: nem tudja kikerülni Magyarország a német visszaesést</h1>
      <address><time datetime="2019-11-07T19:21:00+00:00">07 Nov 2019, 19:21</time> by <a rel="author">Infostart / InfoRádió - Kiss Melinda Katalin</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/gazdasag/2019/11/07/nagyon-rossz-hirt-kuldott-magarol-a-nemet-gazdasag"/>
      </related>
      <h3>Ugyan az elemzők még vitatkoznak azon, hogy a német gazdaság recesszió vagy hosszabb stagnálás elé néz, annyi bizonyos, hogy a magyar gazdaság is érzi a hatásokat. A romló német kilátások miatt az OTP Bank Elemzési Központja szerint 3 százalék közelébe csökkenhet jövőre a GDP-növekedés üteme az idei 5 után.</h3>
      <p>Egyre pesszimistább a hangulat a német ipari szektorban. 2018 óta meredeken romlik az üzleti bizalom, a szektort az Egyesült Államok és Kína kereskedelmi háborúja mellett az autóipar gyengélkedése is visszafogja.</p>
      <p>Magyarországon egészen a 2019 augusztusi exportadatok megjelenéséig azt gondolhatták az üzleti szereplők, hogy talán elkerülhető a negatív hatások begyűrűzése. Azóta azonban már csak a mértékét latolgatják.</p>
      <p>Az OTP Bank Elemzési Központja szerint</p>
      <blockquote>mivel Németország továbbra is hazánk legfontosabb kereskedelmi partnere, ezért a német gazdaság lassulása jelentősen visszafogja majd a magyar növekedést is.</blockquote>
      <p>Prognózisuk szerint jövőre 3 százalék közelébe eshet vissza a magyar GDP-növekedés a 2019-es, 5 százalékot megközelítő szintről. A teljes magyar exporttevékenység 27 százaléka irányult Németországba 2018-ban.</p>
      <p>Az elemzők megállapították, hogy</p>
      <blockquote>6000 magyarországi vállalat működik német háttérrel vagy jelentősen támaszkodva a német piacra,</blockquote>
      <p>és ezek a cégek mintegy 300 ezer embernek adnak munkát.</p>
      <p>A kockázatnak leginkább kitett ágazat a feldolgozóipar, az autóipar, az elektronika a villamos és gépi berendezések gyártása mellett.</p>
      <p>Mivel ezek a cégek jelentős mértékben járulnak hozzá a hazai össztermék előállításához, ezért ha akadozik a kivitelük vagy a termelésük, azt a hazai beszállítóik is megérzik.</p>
      <p>Emellett a szolgáltatók is megérezhetik a német gyengélkedést, az elmúlt évben több mint 1420 milliárd forintos volument tett ki a szolgáltatások exportjának mértéke német relációban, ebből elsősorban a mintegy 300 milliárd forint értékű szállítást érintheti érzékenyen az ipar visszaesése.</p>
      <p>Az OTP elemzői szerint valójában már március óta stagnáláshoz közeli helyzetben van a német ipari termelés szintje,</p>
      <p>
        <mark>az elektronikai szektor kivételével</mark>
      </p>
      <p>pedig az alágazatok többségében hónapok óta stagnál vagy csökken a termelési szint.</p>
      <p>A hazai ipar mindig érzékenyen reagált a német ipari ciklus ingadozásaira, ezért az elemzők szerint bár soha nem látott erőben van a magyar gazdaság, aligha tudja elkerülni a kedvezőtlen hatásokat, ezért úgy vélik, akár két százalékkal is visszaeshet a jövő évi GDP-növekedési mutató.</p>
      <p>
        <i>Nyitókép: MTI/Vajda János</i>
      </p>
      <p>
        <b>Kapcsolódó hang</b>
      </p>
      <p>Német recesszió, magyar hatása - OTP-elemzés</p>
      <figure>
        <audio src="https://infostart.hu/audio/00004/00004f25b.mp3"/>
      </figure>
      <p> </p>
    </article>
  </body>
</html>