<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682909/paradidetai-tin-paraskevi-sta-kommata-to-nomoschedio-gia-tin-psif"/>
    <meta property="og:site_name" content="enikos.gr"/>
    <meta property="article:published_time" content="2019-11-07T19:22:00+00:00"/>
    <meta property="og:title" content="Παραδίδεται την Παρασκευή στα κόμματα το νομοσχέδιο για την ψήφο των αποδήμων"/>
    <meta property="og:description" content="Στη διάθεση των κομμάτων θα βρίσκεται αύριο, Παρασκευή, το σχέδιο νόμου..."/>
  </head>
  <body>
    <article>
      <h1>Παραδίδεται την Παρασκευή στα κόμματα το νομοσχέδιο για την ψήφο των αποδήμων</h1>
      <address>
        <time datetime="2019-11-07T19:22:00+00:00">07 Nov 2019, 19:22</time>
      </address>
      <p>Στη διάθεση των κομμάτων θα βρίσκεται αύριο, Παρασκευή, το <a href="http://www.enikos.gr/politics/681482/ta-vasika-simeia-tou-nomoschediou-gia-tin-psifo-ton-apodimon-sta-">σχέδιο νόμου για την ψήφο των αποδήμων</a>, όπως ανακοίνωσε ο υπουργός Εσωτερικών, σε τοποθέτησή του στην Ειδική Μόνιμη Επιτροπή Ελληνισμού της Διασποράς, στη Βουλή.</p>
      <p>Σύμφωνα με το χρονοδιάγραμμα, όπως το περιέγραψε ο <a href="http://www.enikos.gr/politics/681615/theodorikakos-ston-realfm-978-tha-itan-koroidia-oi-ellines-tou-ex">Τάκης Θεοδωρικάκος</a>, στόχος είναι το νομοσχέδιο να τεθεί σε δημόσια διαβούλευση την επόμενη εβδομάδα.</p>
      <p>Ο υπουργός Εσωτερικών διαβεβαίωσε ότι η κυβέρνηση θα τηρήσει τη συμφωνία που επιτεύχθηκε στη Διακομματική Επιτροπή της 22ας Οκτωβρίου, ενώ τόνισε ότι είναι μια ώρα ευθύνης για το πολιτικό σύστημα, να συναινέσει ώστε να δοθεί λύση σε αυτό το ζήτημα.</p>
      <p>Το τελικό αποτέλεσμα, όπως είπε, είναι προϊόν διακομματικών συμβιβασμών και πρόσθεσε πως αν ήταν μόνο στο χέρι της κυβέρνησης θα θεσμοθετούσε τη δυνατότητα να ψηφίζουν όλοι οι Έλληνες του εξωτερικού, χωρίς καμία διάκριση και μάλιστα με επιστολική ψήφο. Επανέλαβε ότι οι συμβιβασμοί ήταν αναγκαίοι προκειμένου η πρόταση να έχει τη σύμφωνη γνώμη από 200 βουλευτές ώστε να εφαρμοστεί.</p>
      <p>
        <b>Τι προβλέπει το νομοσχέδιο:</b>
      </p>
      <p>Το νομοσχέδιο θα περιλαμβάνει το σχέδιο συμφωνίας της Διακομματικής Επιτροπής που προβλέπει:</p>
      <p>1. Διεξαγωγή της ψηφοφορίας με αυτοπρόσωπη παρουσία του εκλογέα σε εκλογικά τμήματα που θα συσταθούν σε πρεσβείες, προξενεία, χώρους οργανώσεων απόδημων ή άλλους κατάλληλους χώρους.</p>
      <p>2. Η ψήφος των εκλογέων που ασκούν το εκλογικό τους δικαίωμα στα ανωτέρω εκλογικά τμήματα θα μετράει ισότιμα στο συνολικό εκλογικό αποτέλεσμα και, επομένως, για τη συνολική κατανομή των εδρών.</p>
      <p>3. Αυξάνονται σε 15 από 12 οι βουλευτές Επικρατείας. Οι εκλογείς στα τμήματα του εξωτερικού θα επιλέγουν (δίχως να θέτουν σταυρό προτίμησης) το ψηφοδέλτιο Επικρατείας του κόμματος που επιθυμούν. Εναπόκειται στα κόμματα αν θα επιλέξουν έναν ή περισσότερους υποψηφίους στο ψηφοδέλτιο επικρατείας, που θα προέρχονται από τον Ελληνισμό της Διασποράς.</p>
      <p>4. Δικαίωμα εγγραφής στους εκλογικούς καταλόγους του εξωτερικού έχουν οι εκλογείς οι οποίοι διαθέτουν ενεργό ΑΦΜ και τα τελευταία 35 χρόνια έχουν ζήσει δύο έτη στην Ελλάδα. Ο κ. Θεοδωρικάκος διευκρίνισε ότι η διετής παρουσία δεν είναι αναγκαίο να είναι συνεχής.</p>
      <p>Στην ίδια συνεδρίαση, ο βουλευτής του ΣΥΡΙΖΑ και α΄ αντιπρόεδρος της Επιτροπής, Γιάννης Αμανατίδης, σημείωσε ότι το κόμμα του επιφυλάσσεται να τοποθετηθεί έναντι της πρότασης της κυβέρνησης μέχρι τη συνταγματική αναθεώρηση του άρθρου 54 (για ΑΦΜ και 35ετία) και την κατάθεση του τελικού κειμένου του νομοσχεδίου. Τόσο ο ίδιος όσο και τα υπόλοιπα μέλη του ΣΥΡΙΖΑ επέμειναν στην πρόταση του κόμματος για δυνατότητα να εκλέγουν οι Έλληνες του εξωτερικού από 3 έως 12 βουλευτές στο ελληνικό Κοινοβούλιο, χωρίς η ψήφος τους να προσμετράται στο γενικό αποτέλεσμα. Όπως εξήγησαν, αυτή η λύση έχει δοθεί σε χώρες όπως το Ισραήλ, η Κύπρος, η Μάλτα και η Ιρλανδία, που έχουν όπως και η Ελλάδα μεγάλο αριθμό αποδήμων.</p>
      <p>Εκπρόσωποι της ομογένειας που έλαβαν τον λόγο, αναγνώρισαν ότι η διακομματική συμφωνία αποτελεί ένα πρώτο βήμα για την αντιμετώπιση ενός χρόνιου προβλήματος, αλλά εξέφρασαν προβληματισμό για τον αποκλεισμό της δυνατότητας επιστολικής ψήφου και για τη θέσπιση των προϋποθέσεων. Όπως είπαν, η διάθεση ελληνικού ΑΦΜ και κυρίως η υποχρέωση να αποδείξουν με έγγραφα τη διετή παραμονή τους στην Ελλάδα, θα αποκλείσει μεγάλο αριθμό Ελλήνων. Σημειώθηκε χαρακτηριστικά, ότι η λύση που δόθηκε διαχωρίζει τους Έλληνες σε αυτούς που την ημέρα των εκλογών θα προσέρχονται στις κάλπες για να ψηφίσουν και σε αυτούς που δεν θα έχουν αυτό το δικαίωμα και «θα βρίσκονται στο απέναντι πεζοδρόμιο».</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/681756/theodorikakos-epitychia-gia-olo-to-politiko-systima-kai-tin-enoti%0A%20%20%20%20%0A"/>
        <a href="http://www.enikos.gr/politics/681615/theodorikakos-ston-realfm-978-tha-itan-koroidia-oi-ellines-tou-ex%0A%20%20%20%20%0A"/>
        <a href="http://www.enikos.gr/politics/681560/psifistike-me-evreia-pleiopsifia-to-nomoschedio-gia-to-asylo-poio%0A%20%20%20%20%0A"/>
        <a href="http://www.enikos.gr/politics/681513/mitsotakis-i-ellada-apokta-ena-domimeno-kai-leitourgiko-systima-a%0A%20%20%20%20%0A"/>
        <a href="http://www.enikos.gr/politics/681482/ta-vasika-simeia-tou-nomoschediou-gia-tin-psifo-ton-apodimon-sta-%0A%20%20%20%20%0A"/>
        <a href="http://www.enikos.gr/politics/681463/kontra-chrysochodi-varoufaki-gia-to-asylo-sti-vouli%0A%20%20%20%20%0A"/>
        <a href="http://www.enikos.gr/politics/681436/apeftheias-i-syzitisi-stin-olomeleia-tou-nomoschediou-gia-to-asyl%0A%20%20%20%20%0A"/>
        <a href="http://www.enikos.gr/politics/681297/afti-einai-i-protasi-gia-tin-psifo-ton-apodimon-pou-syziteitai-st%0A%20%20%20%20%0A"/>
        <a href="http://www.enikos.gr/politics/681120/pyra-tis-antipolitefsis-kata-tis-kyvernisis-schetika-me-to-nomosc%0A%20%20%20%20%0A"/>
      </related>
    </article>
  </body>
</html>