<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/tiab-cea-mai-veche-companie-romaneasca-de-instalatii-lanseaza-o-agentie-pentru-digitalizare-industriala-cu-o-ocazia-implinirii-a-70-de-ani-de-la-infiintare-18553891"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-07T19:36:14+00:00"/>
    <meta property="og:title" content="TIAB, cea mai veche companie românească de instalaţii, lansează o agenţie pentru digitalizare industrială cu o ocazia împlinirii a 70 de ani de la înfiinţare"/>
    <meta property="og:description" content="Integratorul de sisteme TIAB România, parte a grupului francez Vinci, anunţă lansarea unei agenţii noi pentru digitalizare industrială cu ocazia unui eveniment ce marchează 70 de ani de la înfiinţarea companiei româneşti care a devenit în ultimele decenii unul dintre cei mai mari jucători din această industrie."/>
  </head>
  <body>
    <article>
      <h1>TIAB, cea mai veche companie românească de instalaţii, lansează o agenţie pentru digitalizare industrială cu o ocazia împlinirii a 70 de ani de la înfiinţare</h1>
      <address><time datetime="2019-11-07T19:36:14+00:00">07 Nov 2019, 19:36</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>Integratorul de sisteme TIAB România, parte a grupului francez Vinci, anunţă lansarea unei agenţii noi pentru digitalizare industrială cu ocazia unui eveniment ce marchează 70 de ani de la înfiinţarea companiei româneşti care a devenit în ultimele decenii unul dintre cei mai mari jucători din această industrie.</p>
      <p>„Sper că noi, cei de astăzi, vom reuşi să predăm tinerei generaţii şi generaţiilor viitoare acelaşi spirit şi aceeaşi dorinţă de a duce povestea frumoasă a TIAB mai departe. Şi dacă tot vorbim de continuare poveştii, într-o lună o nouă agenţie TIAB va porni la drum, pe drumul transformării digitale. Va fi greu, dar sunt convins că tânăra şi inovativa echipă care va răspunde de dezvoltarea acestui business împreună cu noi va reuşi să ofere pachete de soluţii complete pentru digitalizarea proceselor industriale şi nu numai”, spune Liviu Florea, director general TIAB, Vinci Energies România.</p>
      <p>Înfiinţată în 1949, cea mai veche companie românească de instalaţii a fost preluată în anul 2007 de grupul francez Vinci prin Vinci Energies.</p>
      <p>„De când am cumpărat TIAB am evoluat, am dezvoltat businessul şi ne bucurăm să fim în continuare un nume în piaţa din România şi să intrăm în noua etapă de dezvoltare”, a spus Bertrand Purel, director general, Vinci Energies Europa Centrală şi de Est, prezent la eveniment.</p>
      <p>Compania TIAB activează ca integrator de sisteme pentru industrie, terţiar şi infrastructură.</p>
      <p>În ceea ce priveşte sectorul de industrie, TIAB activează în mai multe domenii, de la materiale de construcţii şi industria chimică, şi până la automotive, FMCG (bunuri de larg consum), şi industria de petrol şi gaze, unde a lucrat de-a lungul timpului cu companii precum OMV Petrom şi Romgaz.</p>
      <p>La nivelul sectorului de infrastructură, TIAB operează în domenii precum transport – unde s-a remarcat prin proiecte precum Aeroportul „Henri Coandă” şi staţiile de metrou Laminorului şi Străuleşti din Capitală, unde a integrat instalaţiile electrice de tensiune, firul aerian de contact, instalaţiile sanitare şi de stingere incendiu, ventilaţii, telemecanică şi control acces.</p>
      <p>Celelalte domenii ce ţin de infrastructură în care operează TIAB ţin de producerea energiei, alimentare cu apă şi energie regenerabilă.</p>
      <p>TIAB mai activează şi în sectorul „terţiar”, aşa cum îl numeşte industria, unde lucrează cu spitale, coteluri, clădiri publice şi centre comerciale. Printre proiectele de referinţă din acest sector de activitate se numără Palatul Parlamentului, Camera de Comerţ şi Industrie Bucureşti sau Sala Polivalentă din Craiova.</p>
    </article>
  </body>
</html>