<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/uradna-razglasitev-delova-podjetniska-zvezda-leta-2019-je-podjetje-intra-lighting-246892"/>
    <meta property="og:site_name" content="Slovenske novice"/>
    <meta property="article:published_time" content="2019-11-07T19:31:00+00:00"/>
    <meta property="og:title" content="Uradna razglasitev: Delova podjetniška zvezda leta 2019 je podjetje Intra lighting"/>
    <meta property="og:description" content="KRANJ – Na Delovem poslovnem dogodku leta v Kongresnem centru Brdo pri Kranju so razglasili dobitnika naziva Delova podjetniška zvezda.    Medijska hiša Delo letos nadaljuje projekt Delove podj..."/>
  </head>
  <body>
    <article>
      <h1>Uradna razglasitev: Delova podjetniška zvezda leta 2019 je podjetje Intra lighting</h1>
      <h2>Svojega favorita so izbrali tudi bralci Dela.</h2>
      <address><time datetime="2019-11-07T19:31:00+00:00">07 Nov 2019, 19:31</time> by <a rel="author">S. N.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/07/1592961.jpg"/>
          <figcaption>Odgovorni urednik dela Uroš Urbas. FOTO: Tomi Lombar, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/07/1592954.jpg"/>
          <figcaption>Govornik na podelitvi nagrade Delove podjetniške zvezde je bil tudi predsednik DZ Dejan Židan. FOTO: Tomi Lombar, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/07/1592959.jpg"/>
          <figcaption>Podelitev nagrad Delove podjetniške zvezde. FOTO: Tomi Lombar, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/07/1592956.jpg"/>
          <figcaption>Podelitev nagrad Delove podjetniške zvezde. FOTO: Tomi Lombar, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/07/1592944.jpg"/>
          <figcaption>Podelitev nagrad Delove podjetniške zvezde. FOTO: Tomi Lombar, Delo</figcaption>
        </figure>
      </slideshow>
      <p>KRANJ – Na Delovem poslovnem dogodku leta v Kongresnem centru Brdo pri Kranju so razglasili dobitnika naziva Delova podjetniška zvezda. <br/> <br/>Medijska hiša Delo letos nadaljuje projekt <b>Delove podjetniške zvezde,</b> v okviru katerega smo lanskega novembra drugič podelili prestižni kipec enemu izmed nominiranih in po presoji strokovne žirije najboljših malih in srednjih podjetij v državi – prejelo ga je škofjeloško podjetje Polycom.</p>
      <figure>
        <iframe src="https://www.youtube.com/embed/_onUIR4g_QE" width="640" height="360" data-service="Youtube" scrolling="no"/>
      </figure>
      <p> <br/>Letos smo na podlagi seznama malih in srednjih podjetij, ki ga je pripravil partner projekta, Agencija RS za javnopravne evidence in storitve (Ajpes), izmed ožjega izbora 138 podjetij izbrali deset nominirancev, tj. podjetij, ki so izvozno in razvojno naravnana, s poslovnimi modeli prihodnosti, ki jih uporabljajo za utrjevanje položaja na trgu. Nominirana podjetja imajo najmanj tri milijone evrov letnih prihodkov, najmanj pet zaposlenih, dodana vrednost na zaposlenega pa znaša najmanj 35.000 evrov – medtem ko je najvišja dodana vrednost znašala kar 155.929 evrov. Nominiranci so leta 2018 skupaj ustvarili malo več kot 147 milijonov evrov čistih prihodkov od prodaje, več kot 13,4 milijona evrov denarnega toka iz poslovanja in nekaj več kot 7,6 milijona evrov čistega dobička.<br/> </p>
      <h3>Delova podjetniška zvezda 2019</h3>
      <p> <br/>Delovo podjetniško zvezdo je izbrala strokovna komisija, v kateri so bili poleg predstavnikov uredništva še predsednik komisije <b>Stojan Petrič</b>, predsednik nadzornega sveta skupine Kolektor,<b><i> </i></b>ter člani komisije: mag. <b>Aleš Cantarutti</b>, državni sekretar na Ministrstvu za gospodarski razvoj in tehnologijo RS, prof. dr. <b>Dušan Mramor</b>, profesor na Ekonomski fakulteti Univerze v Ljubljani, <b>Iztok Novak</b>, direktor podjetja Polycom Škofja Loka in dobitnik nagrade Delova podjetniška zvezda leta 2018, in<b> Luka Podlogar</b>, MBA, predsednik uprave Generali Investments.<br/> </p>
      <h3>Intra lighting iz Mirna</h3>
      <p> <br/>Podjetje<b> Intra lighting </b>je komisijo prepričalo z odličnimi finančnimi kazalniki, uspehom na tujih trgih z lastnim izdelkom in blagovno znamko, usmerjenostjo v razvoj, dizajn in zadovoljevanje potreb kupca, trajnostno naravnanostjo ter vizijo in ambicioznimi načrti.<br/> <br/>Proizvajalec arhitekturnih svetil, svetlobnih sistemov in pametnih rešitev razsvetljave iz Mirna pri Novi Gorici, ki je v lasti družine Furlan, je hitrorastoče, vendar stabilno podjetje. Čisti prihodki od prodaje so med letoma 2015 in 2018 zrasli za 87 odstotkov, na 31 milijonov evrov, od tega 88 odstotkov izvozijo v 68 držav okoli 500 kupcem. Še višja je rast denarnega toka iz poslovanja EBITDA, ki je v tem času zraslo z 1,2 milijona evrov na štiri milijone evrov, čisti dobiček pa z dobrih 140.000 evrov na 3,1 milijona evrov. Podjetje je bistveno izboljšalo dodano vrednost na zaposlenega, ki tako dosega za slovensko gospodarstvo nadpovprečnih 75.139 evrov. Stabilnost zagotavlja nezadolženost, saj je kazalnik neto dolga/EBITDA 1,49, delež dolgov v financiranju pa 28,59 odstotka.<br/> <br/>Poleg dobrih finančnih rezultatov Intra lighting gradi trdne temelje za prihodnost tudi z vlaganjem okoli 11 odstotkov prihodkov v raziskave in razvoj, preusmeritvijo podjetja iz produktno naravnanega v usmerjenega v uporabnika, z digitalizacijo procesov in sodelovanjem z izobraževalnimi ustanovami. Podjetje je bilo v zadnjih štirih letih dvakrat uspešno na evropskih projektih Eureka, kar kaže na usmerjenost v razvoj in mednarodno okolje.<br/> <br/>Raziskujejo in uveljavljajo neskončne možnosti, ki jih lahko dajo svetilkam. Ustvarjajo svetilke, ki bodo imele vonj in dodatne zaslone ter absorbirale hrup, se z ljudmi pogovarjale in se bodo v 99 odstotkih približale sončni svetlobi. Poudarjajo dizajn, kakovost in servis. Z lastno slovensko blagovno znamko so priznani med arhitekti in vlagatelji po svetu, na zahtevnem italijanskem trgu so celo med vodilnimi tremi ponudniki.<br/> <br/>Poudarjamo tudi trajnostno naravnanost podjetja. Svetila izdelujejo iz materialov, ki se v 93 odstotkih lahko reciklirajo, 42 odstotkov energije pridobijo iz lastne sončne elektrarne in nameravajo postati samopreskrbni, njihovi novejši avtomobili so hibridi …<br/> <br/>Vse navedeno daje trdna zagotovila, da bo podjetje Intra lighting uresničilo ambiciozne cilje 50 milijonov evrov prihodkov v petih letih ter vstop na vse celine z lastnimi podjetji in proizvodnjo ter da bo njihova zvezda sijala še naprej.<br/> </p>
      <h3>Preostalih devet podjetij, ki so se potegovala za laskavi naziv</h3>
      <p> <br/>Adheziv, A-soft, Avant car, Controlmatik ABW, Inea, Plastika Skaza, Real security, Robeta in Sap. Podjetja so predstavljena na spletni strani <a href="https://www.delo.si/delove-podjetniske-zvezde">https://www.delo.si/delove-podjetniske-zvezde</a>.<br/> </p>
      <h3>In zvezda po izboru bralcev Dela</h3>
      <p> <br/>Bralci Dela pa so na spletu za svojega favorita izbrali podjetje <b>Inea iz Ljubljane</b>, ki so mu podelili posebno priznanje Delove podjetniške zvezde 2019 po izboru bralcev.<br/> </p>
      <h3>Podporniki projekta</h3>
      <p> <br/>Projekt so podprli generalni pokrovitelj Generali Investments, veliki pokrovitelji Deloitte, Mercedes, Riko in Zavarovalnica Triglav, pokrovitelja FMR in Holding slovenske elektrarne, partnerji BTC, Klub slovenskih podjetnikov, Ljubljanske mlekarne, Pivovarna Laško Union, SIQ Ljubljana, Slovenski podjetniški sklad, Slowatch, Steklarna Hrastnik, Športna loterija, Telekom Slovenije in Transformacija, strokovni partner Ajpes in programski partner Planet GV.</p>
    </article>
  </body>
</html>