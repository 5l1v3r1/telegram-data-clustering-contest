<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-deyakih-otg-organizaciya-viborchogo-procesu-pid-zagrozoyu-zrivu-cvk-328853_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T19:06:00+00:00"/>
    <meta property="og:title" content="У деяких ОТГ організація виборчого процесу під загрозою зриву – ЦВК"/>
    <meta property="og:description" content="Партії та членів районних виборчих комісій закликають посприяти належній організації місцевих виборів у грудні."/>
  </head>
  <body>
    <article>
      <h1>У деяких ОТГ організація виборчого процесу під загрозою зриву – ЦВК</h1>
      <h2>Партії та членів районних виборчих комісій закликають посприяти належній організації місцевих виборів у грудні.</h2>
      <address>
        <time datetime="2019-11-07T19:06:00+00:00">07 Nov 2019, 19:06</time>
      </address>
      <p>У деяких об'єднаних територіальних громадах (ОТГ) організація виборчого процесу під загрозою зриву через невиконання членами районних виборчих комісій (РВК) своїх обовʼязків. Про це повідомила сьогодні пресслужба Центральної виборчої комісії.</p>
      <p><a href="https://dt.ua/POLITICS/cvk-priznachila-na-gruden-miscevi-vibori-v-dvoh-desyatkah-oblastey-326109_.html"><b>На 22 та 29 грудня було призначено перші вибори</b></a> депутатів сільських, селищних, міських рад ОТГ та відповідних сільських, селищних, міських голів, а також додаткові вибори депутатів рад.</p>
      <p>У деяких ОТГ організація виборчого процесу опинилася під загрозою зриву. Вказується, що у деяких РВК лише 60 відсотків членів здійснюють свої повноваження й в окремих комісіях керівний склад також ухиляється від виконання обовʼязків.</p>
      <p>Центрвиборчком звертається до політпартій з вимогою ще раз переглянути членів комісій, яких вони подавали до їх складу, та в стислі терміни вплинути на виправлення ситуації, аби РВК змогли вчасно сформувати територіальні та дільничні виборчкоми.</p>
      <p>ЦВК також нагадує членам виборчкомів, що за ухилення від виконання своїх повноважень, відповідно до ст. 157 Кримінального кодексу, передбачена відповідальність.</p>
      <p>Згідно з календарними планами основних заходів з підготовки та проведення виборів районні виборчі комісії зобов'язані до 9 та 16 листопада включно сформувати склад сільських, селищних, міських виборчих комісій. Також ці ж районні виборчі комісії відповідно до 6 та 13 грудня включно повинні утворити дільничні виборчі комісії для проведення виборів.</p>
      <p>Об'єднані територіальні громади створюються в Україні у рамках реформи децентралізації, що стартувала у 2015 році.</p>
      <p>З 25 жовтня 2015 року по 30 червня 2019 року в Україні вже відбулися перші вибори у 896 ОТГ.</p>
      <p>Детальніше про реформу читайте в матеріалі Ярослава Жаліла "<a href="https://dt.ua/internal/chi-z-iskri-polum-ya-zaymetsya-abo-sim-viklikiv-dlya-novogo-etapu-decentralizaciyi-292921_.html"><b>Чи з іскри полум'я займеться, або Сім викликів для нового етапу децентралізації</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>