<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/bosco-ntaganda-kongijski-terminator-skazany-przez-mtk-w-hadze,983748.html"/>
    <meta property="og:site_name" content="TVN24"/>
    <meta property="article:published_time" content="2019-11-07T19:21:10+00:00"/>
    <meta property="og:title" content="Masakry ludności i gwałty na dzieciach. &quot;Terminator&quot; z Konga usłyszał wyrok"/>
    <meta property="og:description" content="Kongijski generał i lider rebeliantów Bosco Ntaganda, znany jako Terminator został w czwartek skazany przez Międzynarodowy Trybunał Karny w Hadze na 30 lat więzienia. Sędziowie postanowili nie orz..."/>
  </head>
  <body>
    <article>
      <h1>Masakry ludności i gwałty na dzieciach. "Terminator" z Konga usłyszał wyrok</h1>
      <address><time datetime="2019-11-07T19:21:10+00:00">07 Nov 2019, 19:21</time> by <a rel="author">momo/adso</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/f2e1edb0-cf22-437a-b437-5b3a820cd880-480p.mp4"/>
        <figcaption>MTK skazał kongijskiego "Terminatora" Ntagandę na 30 lat więzienia<cite>Foto: PAP/EPA/Peter Dejong | Video: Reuters</cite></figcaption>
      </figure>
      <h3>Kongijski generał i lider rebeliantów Bosco Ntaganda, znany jako "Terminator" został w czwartek skazany przez Międzynarodowy Trybunał Karny w Hadze na 30 lat więzienia. Sędziowie postanowili nie orzekać kary dożywocia. 46-latek ma na sumieniu zbrodnie wojenne i zbrodnie przeciwko ludzkości.</h3>
      <related>
        <a href="https://www.tvn24.pl/wiadomosci-ze-swiata,2/terminator-skazany-mordowal-gwalcil-i-rekrutowal-dzieci-do-wojska,951859.html"/>
      </related>
      <p>Bosco Ntaganda, nazywany powszechnie "Terminatorem", został uznany za winnego wszystkich zarzucanych mu w akcie oskarżenia czynów.</p>
      <p>Udowodniono mu, że w latach 2002-2003 dopuszczał się w Kongu masakr ludności cywilnej oraz seksualnego wykorzystywania pojmanych w niewolę dzieci - powiedział przewodniczący składu sędziowskiego Robert Fremr z Czech.</p>
      <p>Zdaniem trybunału, Ntaganda ponosi także odpowiedzialność za zabójstwa, gwałty i zmuszanie dzieci do walki z bronią w ręku. Według sentencji wyroku, skazany był jednym z głównych dowódców rebelianckiego ugrupowania, określającego się jako Patriotyczne Siły Wyzwolenia Konga.</p>
      <h3>"Chcieli unicestwić lud Lendu"</h3>
      <p>Ugrupowanie to skupiało członków plemienia Hema, walczących o dominację nad bogatą w kopaliny prowincją Ituri na północnym wschodzie Demokratycznej Republiki Konga. Ich ataki kierowały się przede wszystkim przeciwko miejscowemu plemieniu Lendu. - Chcieli unicestwić lud Lendu - ocenił sędzia w trakcie wcześniejszej rozprawy.</p>
      <p>Po siedmiu latach przebywania w ukryciu Ntaganda oddał się w 2013 roku w ręce sprawiedliwości. Konsekwentnie utrzymywał, że jest niewinny. - Jestem rewolucjonistą, a nie zbrodniarzem - stwierdził.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/9e16d177-1068-47fd-afce-a92edf5e14e7.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>MTK skazał kongijskiego "Terminatora" Ntagandę na 30 lat więzienia<cite>Źródło: PAP/EPA/Peter Dejong</cite></figcaption>
      </figure>
      <related>
        <h4>Dowiedz się więcej...</h4>
        <a href="https://konkret24.tvn24.pl/r/ebola-w-kongu-walka-z-epidemia-i-z-fake-newsami,966696.html"/>
        <a href="https://www.tvn24.pl/wiadomosci-ze-swiata,2/terminator-skazany-mordowal-gwalcil-i-rekrutowal-dzieci-do-wojska,951859.html"/>
        <a href="https://www.tvn24.pl/wiadomosci-ze-swiata,2/kongijczycy-z-nowym-prezydentem-obserwatorzy-obawiaja-sie-rozruchow,899022.html"/>
        <a href="https://www.tvn24.pl/wiadomosci-ze-swiata,2/terminator-skapitulowal-poddal-sie-amerykanom,312754.html"/>
      </related>
    </article>
  </body>
</html>