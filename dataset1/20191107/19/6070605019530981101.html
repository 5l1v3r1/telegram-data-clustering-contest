<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-10-novembre-2019-asens-comuns-vot-socialista_0_2339766241.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T19:41:31+00:00"/>
    <meta property="og:title" content="Asens intensifica la seva caça pel vot socialista: &quot;Als socialistes que se senten enganyats per Sánchez, que no es quedin a casa&quot;"/>
    <meta property="og:description" content="El candidat d'En Comú Podem erigeix els comuns en el &quot;republicanisme efectiu&quot; davant d'ERC"/>
  </head>
  <body>
    <article>
      <h1>Asens intensifica la seva caça pel vot socialista: "Als socialistes que se senten enganyats per Sánchez, que no es quedin a casa"</h1>
      <h2>El candidat d'En Comú Podem erigeix els comuns en el "republicanisme efectiu" davant d'ERC</h2>
      <address>
        <time datetime="2019-11-07T19:41:31+00:00">07 Nov 2019, 19:41</time>
      </address>
      <p>Queda un dia perquè s'acabi la campanya del 10-N i els comuns intenten a contrarellotge fer forat entre l'electorat del PSC que no comparteix el gir que ha fet el PSOE. Aquest dimecres Pablo Iglesias es va plantar a Barcelona a la caça dels socialistes catalans que volen un govern progressista a tot l'Estat i aquest dijous ha sigut el candidat d'En Comú Podem, Jaume Asens, que ha aprofitat la relliscada de Sánchez amb la fiscalia per deixar-lo en evidència.</p>
      <p>"La sobreactuació del PSOE en campanya no és innocent, sinó que hi ha una voluntat d'apropar-se a la dreta", ha assegurat Asens. De fet, aquesta és la tesi que repeteixen des que ha començat oficialment la cursa per a les eleccions de diumenge. "Molts socialistes se senten enganyats amb Sánchez. A ells els diem que no es quedin a casa. Som el vot útil d'aquests socialistes que no renuncien als seus principis i programes", ha demanat Asens en un acte a Tarragona. </p>
      <p>És precisament en aquest gir dels socialistes on els comuns consideren que tenen un espai a recórrer. Creuen que poden convèncer els votants socialistes que no avalarien un pacte amb el PP, que defensen un model federal per tot l'Estat i una solució dialogada al conflicte català. Així, des de fa dies juguen a presentar el PSC com un partit desdibuixat dins el PSOE i que no té veu pròpia. "Votar el PSC és llançar una moneda a l'aire perquè no saps de quin cantó et caurà", afirmava fa dos dies la presidenta del grup parlamentari de Catalunya en Comú - Podem, Jéssica Albiach.</p>
      <p>Per contra, els comuns presumeixen de la seva aliança amb Unides Podem i fan servir la proposta de diàleg que van presentar abans de la campanya electoral com la prova que el partit de Pablo Iglesias es fa seves les iniciatives que presenten des de Catalunya. És per això que Asens ha demanat el vot pels comuns, perquè és l'única manera, ha dit, que "a l'altra banda de Catalunya" hi hagi Pablo Iglesias per dialogar.</p>
      <h3>Crida als votants "republicans decebuts amb ERC"</h3>
      <p>Aquest dijous, però, Asens no només ha apel·lat al votant socialista, d'on preveuen esgarrapar una bossa de vots de persones que no comparteixen el gir que ha fet el PSOE. El líder de la candidatura dels comuns al Congrés de Diputats també ha demanat el vot als "republicans" que estan desencantats amb ERC. "Als republicans que estan decebuts per ERC, som el vot útil del republicanisme", ha afirmat. </p>
      <p>A l'acte de Tarragona també hi ha participat la número dos de la candidatura per Barcelona, Aina Vidal, que ha assegurat que el compromís dels comuns és derogar la reforma laboral i també de les pensions. Per la seva banda, el candidat per Tarragona, Ismael Cortés, ha assegurat que quan En Comú Podem va irrompre al tauler polític el 2015 va fer un "escac al rei" i que en les properes eleccions poden donar "l'escac i mat". En aquest sentit, Cortés ha avisat que no s'arronsaran davant qualsevol pressió i que tornaran a forçar un govern progressista.</p>
    </article>
  </body>
</html>