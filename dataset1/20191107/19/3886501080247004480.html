<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119026-apaturaj-srbija-i-nato-razvili-snazno-partnerstvo-u-prakticnoj-saradnji?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-07T19:45:04+00:00"/>
    <meta property="og:title" content="Apaturaj: Srbija i NATO razvili snažno partnerstvo u praktičnoj saradnji"/>
    <meta property="og:description" content="Zamenik pomoćnika generalnog sekretara NATO za politička pitanja i bezbednosne politike Džejms Apaturaj izjavio je da su Srbija i NATO razvili snažno partnerstvo u praktičnoj saradnji u protekloj deceniji.&quot;Ovo partnerstvo je zasnovano na razumevanju da smo susedi, i da zajednički rad na pitanjima bezbednosti čini naše gradjane bezbednijim. Na primer, Srbija je 2018. godine bila domaćin velike NATO vežbe za reagovanje u slučaju nepogoda koja je doprinela našoj zajedničkoj spremnosti da se suočimo sa vanrednim situacijama kao što su poplave, zemljotresi i šumski požari&quot;, naveo je Apaturaj u izjavi povodom današnje posete delegacije Skupštine Srbije NATO-u.Apaturaj je rekao da su NATO i Srbija nedavno dogovorili i novi Individualni Akcioni Plan Partnerstva (IPAP) za period 2019-2021. i da su u tom dokumentu izloženi detalji koji predvidjaju saradnju dve strane u naredne dve godine i na koji način će NATO pomagati Srbiji u njenim naporima pri sprovodjenju reformi, saopštila je NATO vojna kancelarija za vezu u Beo…"/>
  </head>
  <body>
    <article>
      <h1>Apaturaj: Srbija i NATO razvili snažno partnerstvo u praktičnoj saradnji</h1>
      <address>
        <time datetime="2019-11-07T19:45:04+00:00">07 Nov 2019, 19:45</time>
      </address>
      <p><b>Zamenik pomoćnika generalnog sekretara NATO za politička pitanja i bezbednosne politike Džejms Apaturaj izjavio je da su Srbija i NATO razvili snažno partnerstvo u praktičnoj saradnji u protekloj deceniji.</b><br/><br/>"Ovo partnerstvo je zasnovano na razumevanju da smo susedi, i da zajednički rad na pitanjima bezbednosti čini naše gradjane bezbednijim. Na primer, Srbija je 2018. godine bila domaćin velike NATO vežbe za reagovanje u slučaju nepogoda koja je doprinela našoj zajedničkoj spremnosti da se suočimo sa vanrednim situacijama kao što su poplave, zemljotresi i šumski požari", naveo je Apaturaj u izjavi povodom današnje posete delegacije Skupštine Srbije NATO-u.<br/><br/>Apaturaj je rekao da su NATO i Srbija nedavno dogovorili i novi Individualni Akcioni Plan Partnerstva (IPAP) za period 2019-2021. i da su u tom dokumentu izloženi detalji koji predvidjaju saradnju dve strane u naredne dve godine i na koji način će NATO pomagati Srbiji u njenim naporima pri sprovodjenju reformi, saopštila je NATO vojna kancelarija za vezu u Beogradu.<br/><br/>"Današnja poseta članova srpskog parlamenta pokazuje da NATO i Srbija imaju aktivni politički dijalog i da smo fokusirani na jačanje medjusobnog razumevanja bezbednosne situacije u našem zajedničkom regionu", naveo je zvaničnik NATO.<br/><br/>Tokom posete Briselu, srpski poslanici su se sastali s nizom visokih zvaničnika NATO, navodi se u saopštenju i dodaje da su članovi delegacije, osim jasnih poruka da NATO u potpunosti poštuje Srbiju, njenu neutralnost i da je Srbija važan i cenjen partner NATO-a, imali priliku i da iz prve ruke čuju šta u stvari NATO partnerstvo znači za obe strane i kako je saradnja NATO i Srbije obostrano korisna.<br/><br/>U delegaciji Skupštine Srbije koja ja posetila NATO bili su poslanici Vesna Marković (Srpska napredna stranka), Gordana Čomić (Demokratska stranka), Branimir Jovanović (Socijaldemokratska partija Srbije) i Aleksandar Stevanović (Stranka moderne Srbije).</p>
    </article>
  </body>
</html>