<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/zelenskiy-obgovoriv-perspektivi-biznesu-v-ukrajini-z-naybilshimi-virobnikami-sigaret-638491.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T19:29:12+00:00"/>
    <meta property="og:title" content="Зеленський обговорив перспективи бізнесу в Україні з найбільшими виробниками сигарет"/>
    <meta property="og:description" content="Президент наголосив, що тютюнові компанії є одними з найбільших платників податків, і податкові надходження зростають"/>
  </head>
  <body>
    <article>
      <h1>Зеленський обговорив перспективи бізнесу в Україні з найбільшими виробниками сигарет</h1>
      <address>
        <time datetime="2019-11-07T19:29:12+00:00">07 Nov 2019, 19:29</time>
      </address>
      <h4>Президент наголосив, що тютюнові компанії є одними з найбільших платників податків, і податкові надходження зростають</h4>
      <p>Президент України Володимир Зеленський провів зустріч з найбільшими виробниками тютюнових виробів в Україні.</p>
      <p>Про це повідомляє <a href="https://www.president.gov.ua/news/volodimir-zelenskij-na-zustrichi-z-predstavnikami-najbilshih-58257">пресслужба президента.</a></p>
      <p>Учасники обговорили ситуацію на ринку, зокрема, інформацію щодо можливого перенесення хед-офісів компаній та зупинки роботи деяких тютюнових виробників.</p>
      <p>«Для нас важливе зростання інвестицій в економіку України, бо це – збільшення кількості робочих місць і податкових надходжень», – зазначив Глава держави.</p>
      <p>Президент наголосив, що тютюнові компанії є одними з найбільших платників податків, і податкові надходження зростають: за 9 місяців поточного року відрахування до бюджету збільшилися на 7,5% – майже до 30,5 млрд грн.</p>
      <p>Глава держави підкреслив, що для України є важливим питання покращення бізнес-клімату та забезпечення прогнозованості державної політики й регулювання ринків. Також, за його словами, у пріоритеті – боротьба з монополіями та побудова конкурентних ринків.</p>
      <p>Зеленський відзначив зацікавленість у нарощуванні експорту тютюнових виробів, виготовлених в Україні.</p>
      <p>Нагадаємо, що на думку експертів, наслідком введення торговельної націнки на сигарети для оптової та роздрібної торгівлі, що передбачена поправкою №8 депутата Дубинського до законопроекту №1049, може привести до значного зростання тіньового ринку та, як наслідок, втрати бюджету.</p>
      <p>За підрахунками фахівців, зростання контрабанди прогнозується з 8,4% до20%. В результаті такого значного зростання тіньового ринку бюджет недоотримає 9,1 млрд. грн <a href="https://www.epravda.com.ua/news/2019/10/21/652768/">(з них 6,6 млрд по акцизу, 2 слрд по ПДВ, 0,6 млрд по роздрібному акцизу)</a>.</p>
      <p>Нагадаємо, 4 жовтня Верховна Рада ухвалила в цілому проект Закону України «Про внесення змін до деяких законів України щодо запровадження єдиного рахунку для сплати податків і зборів, єдиного внеску на загальнообов'язкове державне соціальне страхування» - №1049.</p>
      <p>Як повідомлялося, Міністр розвитку економіки, торгівлі і сільського господарства Тимофій <a href="https://glavcom.ua/news/milovanov-nazvav-zupinku-tyutyunovoji-fabriki-u-prilukah-shantazhem-derzhavi-633823.html">Милованов назвав зупинку тютюнової фабрики у Прилуках шантажем держави.</a></p>
      <p>До відома, минулого тижня <a href="https://glavcom.ua/economics/finances/naybilshiy-virobnik-sigaret-v-ukrajini-zupiniv-virobnictvo-633490.html">найбільший виробник сигарет в Україні оголосив про зупинку виробництва.</a></p>
      <related>
        <a href="https://glavcom.ua/news/zelenskiy-pokazav-yak-vin-harchujetsya-v-fastfudi-638474.html"/>
        <a href="https://glavcom.ua/video/zelenskiy-vidverto-rozpoviv-pro-slugi-narodiv-uryad-posadki-i-normandskiy-format-638472.html"/>
        <a href="https://glavcom.ua/news/zelenskiy-vetuvav-zakon-pro-verifikaciyu-pensiy-ta-pilg-638436.html"/>
      </related>
    </article>
  </body>
</html>