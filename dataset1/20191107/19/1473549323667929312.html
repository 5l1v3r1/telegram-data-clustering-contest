<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/korea-poludniowa-rybacy-z-korei-polnocnej-przyznali-sie-do-zabicia-kapitana-i-15-czlonkow-zalogi-kutra,983764.html"/>
    <meta property="og:site_name" content="TVN24"/>
    <meta property="article:published_time" content="2019-11-07T19:38:00+00:00"/>
    <meta property="og:title" content="Zabili swojego kapitana i 15 członków załogi. Rybacy deportowani do Korei Północnej"/>
    <meta property="og:description" content="Seul deportował w czwartek dwóch północnokoreańskich rybaków, podejrzanych o zabójstwo 16 członków załogi swojego kutra. Mężczyźni w sobotę zbiegli do Korei Południowej, gdzie zostali zatrzymani. -..."/>
  </head>
  <body>
    <article>
      <h1>Zabili swojego kapitana i 15 członków załogi. Rybacy deportowani do Korei Północnej</h1>
      <address><time datetime="2019-11-07T19:38:00+00:00">07 Nov 2019, 19:38</time> by <a rel="author">momo/adso</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/04d5de61-80a0-49b9-a521-6f13d0ecd816-480p.mp4"/>
        <figcaption>Północnokoreańscy rybacy oskarżeni o zabójstwo 16 członków załogi<cite>Foto: Reuters | Video: Reuters</cite></figcaption>
      </figure>
      <h3>Seul deportował w czwartek dwóch północnokoreańskich rybaków, podejrzanych o zabójstwo 16 członków załogi swojego kutra. Mężczyźni w sobotę zbiegli do Korei Południowej, gdzie zostali zatrzymani. - Tacy przestępcy nie mogą być uznani za uchodźców w świetle prawa międzynarodowego - powiedział rzecznik południowokoreańskiego ministerstwa do spraw zjednoczenia Li Sang Min.</h3>
      <related>
        <a href="https://www.tvn24.pl/wiadomosci-ze-swiata,2/rosjanie-pokazali-jak-lapia-polnocnokoreanskich-klusownikow,970649.html"/>
      </related>
      <p>Według agencji prasowej Yonhap, mężczyźni przyznali się, że pod koniec października wraz z innym mężczyzną zabili kapitana kutra, który - jak stwierdzili - źle ich traktował. Następnie po kolei zabijali pozostałych członków załogi, którzy protestowali przeciwko ich działaniom, a ciała wyrzucali za burtę.</p>
      <p>Sprawcy początkowo chcieli wrócić do Korei Północnej i tam znaleźć schronienie, ale gdy ich łódź przybyła do północnokoreańskiego portu, jednego z nich zatrzymała tamtejsza policja. Pozostali dwaj zdecydowali się więc uciec łodzią na Południe.</p>
      <p>Jak pisze BBC, schwytanie mężczyzn, którzy w sobotę przekroczyli morską granicę między Koreami, zajęło południowokoreańskiej marynarce dwa dni.</p>
      <h3>"Podjęliśmy decyzję o ich deportacji"</h3>
      <related>
        <a href="https://www.tvn24.pl/wiadomosci-ze-swiata,2/niezidentyfikowany-obiekt-nad-granica-dwoch-korei-poderwali-mysliwce-piloci-sie-zdziwili,949276.html"/>
      </related>
      <p>Seul zwykle przyznaje azyl uciekinierom z Północy, ale tym razem miejscowe władze wskazały, że mężczyźni stanowią zagrożenie. Potraktowano ich więc nie jak uciekinierów, a jak przestępców.</p>
      <p>W czwartek 20-latek i 30-latek zostali odesłani z powrotem do Korei Północnej przez wieś Panmundżom na granicy obu państw koreańskich – podała agencja Yonhap. Była to pierwsza deportacja poprzez tę miejscowość. Seul i Pjongjang nie mają podpisanej umowy ekstradycyjnej.</p>
      <p>- Podjęliśmy decyzję o ich deportacji po ustaleniu, że zaakceptowanie ich w naszym społeczeństwie mogłoby stworzyć zagrożenie dla życia i bezpieczeństwa naszej ludności oraz że tacy przestępcy nie mogą być uznani za uchodźców w świetle prawa międzynarodowego - powiedział rzecznik południowokoreańskiego ministerstwa ds. zjednoczenia Li Sang Min.</p>
      <p>Rząd w Seulu planuje również odesłanie do Korei Północnej łodzi, na której schwytano mężczyzn – przekazali urzędnicy resortu.</p>
      <p>Ministerstwo ds. zjednoczenia ogłosiło w środę, że między styczniem a październikiem do Korei Południowej zbiegło 828 obywateli komunistycznej KRLD. Najnowsze dane wskazują, że liczba ucieczek utrzymuje się na stałym poziomie. W ostatnich latach liczba zbiegów wahała się w granicach 1000-1500 rocznie.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/uciekaja-spod-rzadow-kima-co-roku-ponad-tysiac-osob,983454.html"/>
        <a href="https://www.tvn24.pl/wiadomosci-ze-swiata,2/korea-polnocna-nowy-system-potrafi-calkowicie-zniszczyc-wrogie-cele,982200.html"/>
        <a href="https://www.tvn24.pl/wiadomosci-ze-swiata,2/dwa-pociski-nad-morzem-japonskim-seul-to-rakiety-korei-polnocnej,981943.html"/>
        <a href="https://www.tvn24.pl/wiadomosci-ze-swiata,2/kim-zada-likwidacji-infrastruktury-w-gorach-diamentowych-pismo-dotarlo-do-seulu,980463.html"/>
        <a href="https://www.tvn24.pl/wiadomosci-ze-swiata,2/kim-dzong-un-z-misja-w-spa,980341.html"/>
      </related>
    </article>
  </body>
</html>