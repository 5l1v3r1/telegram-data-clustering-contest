<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/turechchina-mozhe-vidkriti-migrantam-vorota-v-yevropu-50052275.html"/>
    <meta property="og:site_name" content="НВ"/>
    <meta property="article:published_time" content="2019-11-07T19:15:00+00:00"/>
    <meta property="og:title" content="Ердоган пригрозив відкрити мігрантам ворота в Європу"/>
    <meta property="og:description" content="Президент Туреччини Реджеп Таїп Ердоган під час візиту до Угорщини пообіцяв «відкрити ворота» в Європу для мільйонів мігрантів, якщо Анкарі не буде надана додаткова міжнародна підтримка."/>
  </head>
  <body>
    <article>
      <h1>Ердоган пригрозив відкрити мігрантам ворота в Європу</h1>
      <h2>Президент Туреччини Реджеп Таїп Ердоган під час візиту до Угорщини пообіцяв «відкрити ворота» в Європу для мільйонів мігрантів, якщо Анкарі не буде надана додаткова міжнародна підтримка.</h2>
      <address>
        <time datetime="2019-11-07T19:15:00+00:00">07 Nov 2019, 19:15</time>
      </address>
      <p>Про це повідомляє <a href="https://news.yahoo.com/erdogan-threatens-open-europe-gates-refugees-173416181.html">AFP.</a></p>
      <p>Свою погрозу він озвучив після переговорів з прем'єр-міністром Угорщини Віктором Орбаном, який в розпал міграційної кризи 2015 року відмовився прийняти прохачів притулку з країн Близького Сходу і Африки.</p>
      <p>Ердоган закликав країни ЄС надати додаткову фінансову підтримку його плану зі створення «зони безпеки» на північному сході Сирії.</p>
      <p>«Незалежно від того, чи буде підтримка, ми будемо продовжувати приймати наших гостей, але тільки до певного моменту. Якщо ми побачимо, що це не працює, як я вже говорив раніше, у нас не залишиться іншого вибору, окрім як відкрити ворота. Якщо ми відкриємо ворота, зрозуміло, куди вони підуть», — сказав Ердоган.</p>
      <p>У березні 2016 року, щоб покласти край міграційній кризі<a href="https://nv.ua/ukr/world/geopolitics/chas-nelegalnoji-migratsiji-v-jevrosojuz-zakinchilosja-zmi-povidomili-detali-samitu-jes-turechchina-102008.html">, Туреччина і ЄС підписали угоду,</a> за якою Анкара приймає у себе частину потоку біженців в обмін на багатомільярдну допомогу.</p>
      <p>Домовленість закрила так званий <a href="https://nv.ua/ukr/world/geopolitics/zakriti-balkani-v-zmi-potrapila-pidsumkova-zajava-samitu-jes-naperedodni-jogo-provedennja-101853.html">балканський маршрут</a> в Європу.</p>
    </article>
  </body>
</html>