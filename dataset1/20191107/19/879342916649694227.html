<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/07/novyna/polityka/zelenskyj-kermom-tesla-rozpoviv-pro-radu-obmin-polonenymy-ta-posadky-video"/>
    <meta property="og:site_name" content="Слово і Діло"/>
    <meta property="article:published_time" content="2019-11-07T19:03:05+00:00"/>
    <meta property="og:title" content="Зеленський за кермом Tesla розповів про Раду, обмін полоненими та «посадки» – відео"/>
    <meta property="og:description" content="Глава держави Володимир Зеленський записав відео за кермом електрокара Tesla, в якому поскаржився, як складно бути президентом."/>
  </head>
  <body>
    <article>
      <h1>Зеленський за кермом Tesla розповів про Раду, обмін полоненими та «посадки» – відео</h1>
      <address>
        <time datetime="2019-11-07T19:03:05+00:00">07 Nov 2019, 19:03</time>
      </address>
      <p><b>Глава держави <a href="https://www.slovoidilo.ua/persony/zelenskyi-volodymyr-oleksandrovych">Володимир Зеленський</a> записав відео за кермом електрокара Tesla, в якому поскаржився, як складно бути президентом</b>.</p>
      <p>Відповідне відео він опублікував на каналі в Youtube у четвер, 7 листопада.</p>
      <figure>
        <iframe src="https://www.youtube.com/embed/r7MUy2gowZ8" width="480" height="270" data-service="Youtube" scrolling="no"/>
        <figcaption>Будемо прощатися з тими, хто не зможе | Відверто з Президентом #2 | Про депутатів, уряд і посадки<cite>Зе!Президент</cite></figcaption>
      </figure>
      <p>За словами президента, у фракції «Слуга народу» є представники різних верств суспільства, і вони показують ставлення різних соціальних класів до проблем.</p>
      <p>«<i>Я розумію і нашого голову фракції, і Давидові (Арахамію, - ред.) складно, і заступникам фракції складно, чому? Тому що такої партії ніколи не було. 254 людини. Люди різні. Є люди, які розбираються в будь-яких законах, вони освічені, вони там провідні економісти, з практикою, з досвідом, юристи тощо. А є звичайні люди. Вони або фермери, або з будь-яких підприємств. Звичайні, прості люди. Вони, вибачте за таке слово, вони довго в'їжджають. І тому є помилки. Але, з іншого боку, вони показують і ставлення того чи іншого класу і підказують тобі, де є помилки в тих чи інших законах, тому вони є представниками різних верств суспільства, з різною ментальністю, з різним заробітком. І це дуже важливо. Тому поки що у нас у Верховній раді - у нас демократія. Але це поки що</i>», – заявив президент.</p>
      <p>Зеленський назвав головні теми зустрічі в Нормандському форматі.</p>
      <p>За його словами, на цій зустрічі, зокрема, слід обговорити формат нового обміну і формат виборів на Донбасі.</p>
      <p>«<i>Який далі план дій, в яких містах чи селах буде розведення військ, яким буде формат нового обміну, які терміни, який формат виборів на Донбасі буде... Всі ці питання треба обговорювати на нормандській зустрічі, а потім приходити до суспільства і казати: ось у нас є такі варіанти рішень. Жодних таємниць</i>», – сказав глава держави.</p>
      <p>«<i>З 2016-го цих зустрічей не було, давайте порахуємо, скільки людей загинуло за цей час. Нормандський формат спрямований на те, щоб оновити діалог, який може нас наблизити до припинення війни, повернення наших територій і повернення полонених</i>», – додав президент.</p>
      <p>Також Володимир Зеленський заявив, що через виснажливу ​​роботу президента наприкінці вечора він з людини перетворюється в організм.</p>
      <p>«<i>До цієї роботи, до цього звикнути не можна. Як кажуть люди: до хорошого швидко звикаєш, а це, реально, життя дуже складне, дуже складна професія, яка забирає всі сили, час та іноді бажання. Наприкінці вечора з людини перетворюєшся на який організм, який не хоче думати, робити, навіть не розуміє іноді, про що говорить сім'я</i>», – сказав Зеленський.</p>
      <p>За словами глави держави, робота президента втомлює не тільки його, а й сім'ю.</p>
      <p>Крім того Зеленський розповів про нові «посадки».</p>
      <p>«<i>Колишні політики не можуть зараз в цій системі, по-перше, це вже не схема, а система. Вони не можуть знайти для себе місце. І вони його не знайдуть. Поки ми живі, скажімо так. У нормальному сенсі цього слова. Вони можуть виїжджати тільки за кордон. Але не всі зможуть поїхати. І все люди все це бачать. Не дуже багато посадок? Поки що це не почалося? І згоден, і немає. Дивіться, справа Свинарчук є? Є. Пашинський є? Є. Далі, Микитась є? Є. Дубневич є? Є. Навіть у Верховній раді за Дубневича не всі голосували. Всі бояться, що до них буде таке ж ставлення. І правильно бояться. Воно буде таке</i>.</p>
      <p><i>А далі будуть вироки цим людям, про яких я сказав. А не будуть - будуть відкриті інші справи. І ніхто не буде зупинятися. У чому проблема швидких посадок - багато справ, повірте нам, є, до яких, ми зрозуміли, ми повинні підготуватися. А по-іншому ці люди будуть виходити на волю. Тому що всі ці справи розваляться в судах. Тому все буде. І з Катею Гандзюк, з цією справою, і з Павлом Шереметом, і всі ці справи в оборонній галузі - всі вони будуть</i> », - зазначив президент.</p>
      <p>Раніше <a href="https://www.slovoidilo.ua/2019/11/07/novyna/polityka/zelenskyj-proviv-nyzku-kadrovyx-rishen-sbu">Зеленський провів низку кадрових рішень в СБУ</a>.</p>
      <p>Також нагадаємо, <a href="https://www.slovoidilo.ua/2019/11/07/novyna/polityka/zelenskyj-vetuvav-zakonoproekt-pro-veryfikacziyu-derzhvyplat">Зеленський ветував законопроект про верифікацію держвиплат</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/28/novyna/polityka/kremli-nazvaly-novi-umovy-zustrichi-normandskmu-formati"/>
        <a href="https://www.slovoidilo.ua/2019/10/23/novyna/polityka/kreml-vidpoviv-slova-zelenskoho-pro-vykonannya-umov-normandskoho-formatu"/>
        <a href="https://www.slovoidilo.ua/2019/10/23/pogljad/polityka/normandska-zustrich-chomu-sytuacziya-ne-koryst-ukrayiny"/>
        <a href="https://www.slovoidilo.ua/2019/11/07/novyna/svit/ssha-nazvaly-jmovirne-imya-informatora-yakyj-poskarzhyvsya-rozmovu-trampa-zelenskoho"/>
      </related>
    </article>
  </body>
</html>