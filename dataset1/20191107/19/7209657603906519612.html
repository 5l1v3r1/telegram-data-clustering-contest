<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rimini/cronaca/matteo-sartori-assolto-violenza-sessuale-1.4874640"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-07T19:04:35+00:00"/>
    <meta property="og:title" content="Violenza sessuale, assolto l'ex calciatore del Rimini Matteo Sartori"/>
    <meta property="og:description" content="Insieme ad un amico era stato accusato da una brasiliana che però non è stata ritenuta credibile"/>
  </head>
  <body>
    <article>
      <h1>Violenza sessuale, assolto l'ex calciatore del Rimini Matteo Sartori</h1>
      <h2>Insieme ad un amico era stato accusato da una brasiliana che però non è stata ritenuta credibile</h2>
      <address><time datetime="2019-11-07T19:04:35+00:00">07 Nov 2019, 19:04</time> by <a rel="author">il Resto del Carlino</a></address>
      <p>Rimini, 8 novembre 2019 - <b>«E’ stato </b><b>un incubo</b> durato sei anni, <b>finalmente è finita</b>». <b>Matteo Sartori</b>, 28 anni, <b>ex calciatore del Rimini</b>, ha ancora la voce piena di rabbia e la vittoria giudiziaria difficilmente placherà l’amarezza. Insieme a un amico era alla sbarra <b>per violenza sessuale</b>, sequestro di persona e rapina, ma ieri sono stati assolti entrambi dal Tribunale. Ad accusarli, <b>una brasiliana,</b> di 41 anni, che non è stata ritenuta credibile.<br/><br/><b>I fatti </b>risalgono alla sera del <b>22 giugno del 2013</b>, quando i due amici avevano incrociato la strada <b>di due donne che cercavano un taxi</b>. Visto che non lo trovavano avevano offerto loro un passaggio, e di chiacchiera in chiacchiera avevano deciso <b>di finire la serata a casa di Matteo</b>, dove vive anche il padre.</p>
      <p>Fatta un po’ di strada però, una delle due aveva detto <b>di avere un appuntamento</b> e aveva chiesto di scendere. L’altra invece era rimasta,ma una volta arrivati a casa di Sartori, anche la brasiliana <b>aveva cambiato idea.</b> Da questo momento, le versione erano andate in due direzioni diametralmente opposte.</p>
      <p>La straniera aveva raccontato ai carabinieri che i ragazzi <b>si erano arrabbiati</b>, che le erano<b> saltati addosso palpeggiandola ovunque</b> e impedendole di scendere. I due amici invece aveva sostenuto che non c’era niente di vero, e che <b>l’avevano riportata indietro</b> e scaricata sulla strada, dopo che lei aveva cominciato a offenderli.</p>
      <p>Di lì a poco Sartori <b>aveva i carabinieri alla porta</b>. Le indagini si erano concluse <b>con il rinvio a giudizio di entrambi</b>, i ragazzi (difesi dagli avvocati Massimo Cerbari e Francesca Pieraccini), con la peggiore delle accuse, quella di violenza sessuale a cui si erano aggiunte quelle di sequestro di persona e<b> la rapina di una borsa</b>.<br/><br/><b>«Siamo </b><b>stati calunniati</b> – dice Sartori ancora pieno di rabbia – questa storia non doveva nemmeno andare avanti. Era evidente che era tutto inverosimile che era stato raccontato il falso, oltretutto quella sera in casa c’era anche mio padre. Ma sono andati avanti lo stesso. Per questo n<b>on ho scelto il rito abbreviato</b>, volevo che i testimoni venissero a raccontare tutto, e anche quella donna. Sapevo che erano tutte bugie e che la verità sarebbe saltata fuori. E così è stato». Ma questi sei anni per Sartori sono stati tremendi.</p>
      <p>«<b>Si è chiuso un incubo</b> – continua – questa brutta storia è finita, ma per tutto questo tempo io e la mia famiglia ci siamo portati addosso questo peso. Nessuno dovrebbe passare quello che ho passato io. E’ finita, sì, ma è stata dura».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>