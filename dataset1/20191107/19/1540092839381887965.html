<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/196625/dothike-se-dimosia-diavoyleysi-to-forologiko-nomosxedio-poies-elafrynseis-fernei-gia-epixeiriseis"/>
    <meta property="og:site_name" content="CNN.gr"/>
    <meta property="article:published_time" content="2019-11-07T19:50:57+00:00"/>
    <meta property="og:title" content="Δόθηκε σε δημόσια διαβούλευση το φορολογικό νομοσχέδιο – Ποιες ελαφρύνσεις φέρνει"/>
    <meta property="og:description" content="Μείωση φόρων για φυσικά και νομικά πρόσωπα, επέκταση του μέτρου της υποχρεωτικής διενέργειας ηλεκτρονικών πληρωμών στο 30% του εισοδήματος, επιμήκυνση του..."/>
  </head>
  <body>
    <article>
      <h1>Δόθηκε σε δημόσια διαβούλευση το φορολογικό νομοσχέδιο – Ποιες ελαφρύνσεις φέρνει</h1>
      <h2>Μείωση φόρων για φυσικά και νομικά πρόσωπα, επέκταση του μέτρου της υποχρεωτικής διενέργειας ηλεκτρονικών πληρωμών στο 30% του εισοδήματος, επιμήκυνση του χρόνου μέσα στον οποίο μπορεί να μεταφέρεται η φορολογική ζημιά των επιχειρήσεων, αναστολή του ΦΠΑ στις πωλήσεις όλων των ακινήτων οι οικοδομικές άδειες των οποίων εκδόθηκαν από την 1η Ιανουαρίου 2006 και μετά, αλλά και κίνητρα στις επιχειρήσεις για τη χορήγηση παροχών σε είδος, προβλέπει μεταξύ άλλων το φορολογικό νομοσχέδιο «Φορολογική μεταρρύθμιση με αναπτυξιακή διάσταση για την Ελλάδα του αύριο» που δόθηκε σήμερα σε δημόσια διαβούλευση από το υπουργείο Οικονομικών.</h2>
      <figure>
        <img src="https://cdn.cnngreece.gr/media/com_news/users/632/thanasis-koukakis-avatar.jpg"/>
      </figure>
      <p>Θανάσης Κουκάκης, CNN Greece 21:50 , 07 November 2019 - 22:22</p>
      <p>Σύμφωνα με την ανακοίνωση που εξέδωσε το υπουργείο Οικονομικών με το φορολογικό νομοσχέδιο <b>μειώνονται μαζικά φόροι εισοδήματος για νοικοκυριά και επιχειρήσεις</b>, αντί να αυξάνονται, επιβραβεύεται η επιχειρηματικότητα προς όφελος των εργαζομένων και της πραγματικής οικονομίας, αντιμετωπίζονται ευνοϊκά δράσεις εταιρικής κοινωνικής ευθύνης και παροχές υπέρ των εργαζομένων και προσελκύονται ξένοι επενδυτές στην Ελλάδα, αντί να διώχνονται, με κίνητρα να επενδύσουν στην Ελλάδα.</p>
      <p>Όπως αναφέρει το υπουργείο, βασικός πυλώνας των εισηγούμενων διατάξεων αποτελεί η φορολογική ελάφρυνση των φυσικών προσώπων και των επιχειρήσεων που τα τελευταία έτη επιβαρύνθηκαν σημαντικά, με την υιοθέτηση ευνοϊκότερων φορολογικών συντελεστών. <b>Οι κυριότερες φορολογικές ελαφρύνσεις περιλαμβάνουν:</b></p>
      <ul>
        <li>Μείωση του συντελεστή φορολογίας των επιχειρήσεων <b>από το 28% που είναι σήμερα στο 24%</b> για το 2019, ενισχύοντας με αυτό τον τρόπο μικρές και μεγάλες επιχειρήσεις.</li>
        <li><b>Καθιέρωση εισαγωγικού φορολογικού συντελεστή 9%</b> για φυσικά πρόσωπα, ελεύθερους επαγγελματίες, αγρότες, μισθωτούς και συνταξιούχους, από 22% που είναι σήμερα. Με τη μείωση αυτή αναμένεται να ευνοηθούν όχι μόνο όσοι έχουν εισόδημα κάτω των 10.000 ευρώ, αλλά το σύνολο των φορολογουμένων, αφού το εισόδημά τους φορολογείται κλιμακωτά. Επιπλέον, μειώνονται κατά μία ποσοστιαία μονάδα και οι συντελεστές για τα υψηλότερα εισοδήματα.</li>
        <li>Καθιέρωση χαμηλού <b>φορολογικού συντελεστή 10% για τα αγροτικά συνεταιριστικά σχήματα.</b></li>
        <li><b>Μείωση της προκαταβολής φόρου εισοδήματος στο 95% του φόρου</b> που προκύπτει για τα Νομικά πρόσωπα (για το 2018).</li>
      </ul>
      <p>Επιπρόσθετα, αναπροσαρμόζονται οι μειώσεις από το φόρο εισοδήματος για τη διατήρηση του αφορολογήτου, εφαρμόζονται μειωμένοι συντελεστές ΦΠΑ για τη στήριξη ευπαθών ομάδων (βρεφική προστασία), καθώς και για την κοινωνική προστασία και αποκαθίστανται διαπιστωμένες ανισότητες σε βάρος ευπαθών κοινωνικών ομάδων, ήτοι:</p>
      <ul>
        <li><b>Αύξηση του αφορολόγητου κατά 1.000 ευρώ για κάθε προστατευόμενο τέκνο</b>, ανεξαρτήτως αριθμού αυτών.</li>
        <li>Απαλλαγή από την εισφορά αλληλεγγύης όλων των ΑμεΑ με ποσοστό αναπηρίας <b>άνω του 80% ανεξαρτήτως της μορφής της αναπηρίας.</b></li>
        <li><b>Μείωση του ΦΠΑ για τα βρεφικά είδη από το 24%</b> που είναι σήμερα στον μειωμένο συντελεστή 13%.</li>
        <li>Μείωση του ΦΠΑ για τα κράνη των μοτοσικλετιστών και τα παιδικά καθίσματα από το 24% που είναι σήμερα στον μειωμένο συντελεστή 13%.</li>
      </ul>
      <p> </p>
      <p><b>Δείτε το φορολογικό νομοσχέδιο</b> <b><a href="https://www.cnn.gr/images/news/2019/11/07/Forologiko_nomosxedio.docx">ΕΔΩ</a>.</b></p>
      <h3>Προσέλκυση επενδύσεων </h3>
      <p>Ακόμη, στο φορολογικό νομοσχέδιο συγκαταλέγονται σημαντικά κίνητρα για την <b>προσέλκυση άμεσων ξένων κεφαλαίων και επενδύσεων.</b> Με στόχο την προσέλκυση επενδύσεων, αποσαφηνίζεται και απλουστεύεται η νομοθεσία για τη φορολογική κατοικία, ενώ <b>παράλληλα θεσπίζεται εναλλακτικός τρόπος φορολόγησης των εισοδημάτων αλλοδαπής προέλευσης με πληρωμή ετήσιου κατ’ αποκοπή φόρου</b> στις περιπτώσεις επενδύσεων άνω των 500.000 ευρώ.</p>
      <p>Περαιτέρω, <b>μειώνεται ο συντελεστής φορολόγησης των μερισμάτων από 10% σε 5%</b> και θεσπίζεται η υπό όρους απαλλαγή νομικών προσώπων που είναι φορολογικοί κάτοικοι Ελλάδας από το φόρο υπεραξίας μεταβίβασης τίτλων συμμετοχής. <b>Επίσης, προβλέπεται απαλλαγή από το φόρο εισοδήματος και την εισφορά αλληλεγγύης των τόκων εταιρικών ομολόγων εισηγμένων σε οργανωμένη αγορά.</b></p>
      <p>Με το νομοσχέδιο εισάγονται μέτρα για την επανεκκίνηση της οικονομίας σε σημαντικούς κλάδους με συνεισφορά στο ΑΕΠ της χώρας και που έχουν πληγεί ιδιαίτερα από την οικονομική κρίση. Ειδικότερα <b>αναστέλλεται η επιβολή ΦΠΑ στις οικοδομές με άδεια από 1-1-2006</b> και εφεξής και του φόρου υπεραξίας στη μεταβίβαση ακινήτων και εισάγονται κίνητρα για την πραγματοποίηση εργασιών που σχετίζονται με την ενεργειακή, λειτουργική και αισθητική αναβάθμιση κτιρίων, με τη χορήγηση έκπτωσης φόρου 40% για δαπάνες των σχετικών εργασιών.</p>
      <h3>Ενίσχυση της ανάπτυξης</h3>
      <p>Με το νέο φορολογικό νομοσχέδιο εισάγονται φορολογικά μέτρα για την ενίσχυση της βιώσιμης ανάπτυξης, όπως :</p>
      <ul>
        <li><b>Η εισαγωγή δέσμης μέτρων για την προώθηση χρήσης των μέσων μαζικής μεταφοράς</b> και οχημάτων μηδενικών ή χαμηλών ρύπων, παρακολουθώντας βέλτιστες πρακτικές άλλων κρατών-μελών.</li>
        <li>Η <b>ενίσχυση της εταιρικής κοινωνικής ευθύνης</b> και των παροχών στους εργαζόμενους, δίδοντας:</li>
      </ul>
      <ol>
        <li><b>Έκπτωση από τα ακαθάριστα έσοδα των επιχειρήσεων</b> για τις δαπάνες που αφορούν σε δράσεις Εταιρικής Κοινωνικής Ευθύνης,</li>
        <li>Παροχή κινήτρων στις επιχειρήσεις προκειμένου <b>να επιλέγουν την αγορά ή τη χρηματοδοτική μίσθωση οικολογικών αυτοκινήτων αντιρρυπαντικής τεχνολογίας</b>, για τη χορήγησή τους στους εργαζομένους τους.</li>
      </ol>
      <h3>Οι e- δαπάνες</h3>
      <p>Σημαντική παρέμβαση στην κατεύθυνση της διαφάνειας και του περιορισμού της φοροδιαφυγής είναι οι ρυθμίσεις για <b>την επέκταση των <a href="https://www.cnn.gr/eidhseis/tag/28744/hlektronikes-plhrwmes">ηλεκτρονικών συναλλαγών </a></b>που περιλαμβάνουν:</p>
      <ul>
        <li><b>Μείωση του ορίου από τα 500 στα 300 ευρώ για τις συναλλαγές με μετρητά.</b> Οι αγορές άνω των 300 ευρώ πρέπει να πραγματοποιούνται με ηλεκτρονικές συναλλαγές.</li>
        <li>Οι μισθωτοί, συνταξιούχοι, ελεύθεροι επαγγελματίες και εισοδηματίες <b>θα πρέπει να πραγματοποιούν δαπάνες ίσες με το 30% του πραγματικού τους εισοδήματος με ηλεκτρονικά μέσα</b>, με ποινή 22% επί της διαφοράς, σε περιπτώσεις που δεν επιτευχθεί το ανωτέρω όριο. Όπως ξεκαθαρίσθηκε από το υπουργείο Οικονομικών:</li>
      </ul>
      <ol>
        <li>Στον υπολογισμό του πραγματικού εισοδήματος <b>δεν περιλαμβάνεται το ποσό της εισφοράς αλληλεγγύης.</b></li>
        <li>Σε περίπτωση που έχουν πραγματοποιηθεί δαπάνες που αφορούν καταβολές φόρου εισοδήματος φυσικών προσώπων και ΕΝΦΙΑ, δανειακές υποχρεώσεις προς χρηματοπιστωτικά ιδρύματα και ενοίκια, οι οποίες υπερβαίνουν το 60% του πραγματικού εισοδήματος, <b>το απαιτούμενο ποσοστό δαπανών περιορίζεται από το 30% στο 20%.</b></li>
        <li>Στον φορολογούμενο του οποίου έχει κατασχεθεί ο λογαριασμός,<b> το όριο δαπανών περιορίζεται στις 5.000 ευρώ.</b></li>
        <li><b>Προβλέπονται εξαιρέσεις για φορολογούμενους</b> που έχουν αντικειμενικές δυσκολίες χρήσης ηλεκτρονικών μέσων πληρωμής.</li>
      </ol>
      <p>Τέλος, στο πλαίσιο ενίσχυσης της φορολογικής συμμόρφωσης προτείνονται τροποποιήσεις αναφορικά με τον εξωδικαστικό συμβιβασμό και αύξηση του αριθμού των δόσεων των υφιστάμενων ρυθμίσεων (πάγια ρύθμιση).</p>
      <p>
        <b>Η διαβούλευση του νομοσχέδιου θα διαρκέσει μέχρι τις 15.11.2019, ημέρα Παρασκευή και ώρα 08:00 π.μ.</b>
      </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/196598/poioi-exairoyntai-apo-to-30-ton-ilektronikon-apodeixeon">Ποιοι εξαιρούνται από το 30% των ηλεκτρονικών αποδείξεων</a>
        </li>
        <li>
          <a href="https://www.cnn.gr/oikonomia/story/196523/simera-se-dimosia-diavoyleysi-to-forologiko-nomosxedio">Σε δημόσια διαβούλευση σήμερα το φορολογικό νομοσχέδιο</a>
        </li>
        <li>
          <a href="https://www.cnn.gr/oikonomia/story/196529/forologiko-nomosxedio-poioi-exairoyntai-apo-to-30-ton-ilektronikon-apodeixeon">Φορολογικό νομοσχέδιο: Ποιοι εξαιρούνται από το 30% των ηλεκτρονικών αποδείξεων</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/25661/forologiko-nomosxedio">ΦΟΡΟΛΟΓΙΚΟ ΝΟΜΟΣΧΕΔΙΟ</a>
        </li>
        <li>
          <a href="https://www.cnn.gr/eidhseis/tag/14954/foros-eisodhmatos">ΦΟΡΟΣ ΕΙΣΟΔΗΜΑΤΟΣ</a>
        </li>
        <li>
          <a href="https://www.cnn.gr/eidhseis/tag/219/fpa">ΦΠΑ</a>
        </li>
        <li>
          <a href="https://www.cnn.gr/eidhseis/tag/303/epixeiriseis">ΕΠΙΧΕΙΡΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/26573/noikokyria">ΝΟΙΚΟΚΥΡΙΑ</a>
        </li>
        <li>
          <a href="https://www.cnn.gr/eidhseis/tag/23840/paroxes-se-eidos">ΠΑΡΟΧΕΣ ΣΕ ΕΙΔΟΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/07/196615/snapshot/2740365.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196623/snapshot/2678365.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196637/snapshot/76727103_10157826092878054_2741461106592579584_o.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196636/snapshot/2714346.jpg"/>
      </figure>
    </article>
  </body>
</html>