<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.appelmo.com/2019/11/07/i-10-migliori-giochi-horror-per-android-gds/"/>
    <meta property="og:site_name" content="AppElmo - Le App di Guglielmo"/>
    <meta property="article:published_time" content="2019-11-07T19:36:37+00:00"/>
    <meta property="og:title" content="I 10 migliori giochi horror per Android – GdS"/>
    <meta property="og:description" content="Dieci tra i migliori giochi horror per Android da provare da soli, al buio della propria stanza, tra alieni, zombie cannibali e oscure presenze."/>
  </head>
  <body>
    <article>
      <h1>I 10 migliori giochi horror per Android – GdS</h1>
      <address><time datetime="2019-11-07T19:36:37+00:00">07 Nov 2019, 19:36</time> by <a rel="author" href="https://www.appelmo.com/author/effekapppa/" target="_blank">GugliElmo</a></address>
      <p>Sin da quando, nel 2014, il primo titolo del brand Five Nights at Freddy’s venne rilasciato sul Play Store, i giochi horror per Android si sono moltiplicati. Nel tentativo di emulare la popolarità di uno dei precursori del genere “jumpscare” su smartphone, il market di Google è stato invaso da decine di titoli ispirati a leggende metropolitane (Slenderman, su tutte) oppure a tipiche ambientazioni del genere horror metropolitano, condividendo tuttavia con il brand di FNaF sia il gameplay che l’atmosfera. Per quanto non ci sia nulla di sbagliato nelle spaventose (ma economiche) strategie adottate da questi titoli per terrorizzare il giocatore, esistono molti altri generi e stili di gameplay che possono essere applicate per spaventare o anche solo inquietare chi ha il coraggio di affrontarli.</p>
      <p>In questa classifica di migliori giochi horror per Android vi proporremo dieci giochi horror che adottano differenti approcci alla paura: dall’avventura testuale al platform 8-bit, dalla gioco stealth al gestionale. Tutti giochi orrorifici che ci saprete poi dire, nei commenti, se vi hanno davvero spaventati!</p>
      <p>Siete pronti per scoprire i migliori giochi horror per Android?</p>
      <p><b>NOTA BENE</b>: a differenza di quanto avviene per le recensioni pubblicate sul nostro portale, i titoli proposti all’interno della rubrica Giochi di Stagione (GdS) non sono stati testati completamente dal nostro staff. Per quanto alcuni giochi possono essere stati inseriti per via della fama o della popolarità raggiunta nel loro settore, la loro selezione e la successiva inclusione è stata operata su criteri non meno rigorosi di quelli solitamente adottati.</p>
      <h3>ALIEN BLACKOUT</h3>
      <p><b>Prezzo</b>: <b><mark>0,99€</mark></b></p>
      <p><b>Genere</b>: <i>Puzzle, survival horror</i></p>
      <p>Nel <b>2014</b> (<i>anno di svolta per il genere horror, apparentemente</i>) <b>Alien: Isolation venne rilasciato </b>sulle principali piattaforme di gioco fisse. Un titolo che adottava <b>un approccio diverso</b> da quello riscontrabile nella gran parte della produzione videoludica dedicata al brand di Alien fino a quel momento reperibile sul mercato – e per questo, probabilmente, fu<b> un fallimento di vendite</b>. Non tutti evidentemente apprezzarono <b>l’idea di vedere la protagonista del gioco</b>, <b>Amanda Ripley</b> (<i>figlia di Ellen, protagonista originale del film Alien</i>), passare la maggior parte del tempo a <b>nascondersi</b> o – <i>nel migliore dei casi</i> –<b> fuggire incolume dagli incontri con lo Xenomorfo</b> o con <b>l’ostile ambiente della stazione Sevastopol</b>, dove l’avventura prendeva luogo.</p>
      <figure>
        <iframe src="https://www.youtube.com/embed/0PP1qm9chbw" width="1170" height="658" data-service="Youtube" scrolling="no"/>
      </figure>
      <p>Una simile introduzione è necessaria per comprendere <b>il contesto nel quale si ambienta <i>Alien: Blackout</i></b>. Il gioco, pur <b>discostandosi completamente dalle meccaniche di gameplay di Isolation</b> – <i>la limitata pulsantiera di un gioco touchscreen rende impossibile replicare la reattività richiesta dai pericoli di Sevastopol</i> – ne raccoglie spiritualmente sia<b> il senso di inquietudine</b>, sia <b>la claustrofobica costrizione</b> nel quale sia Amanda che i malcapitati visitatori della stazione Mendel si ritrovano.</p>
      <p>Nel corso del gioco vestirete i panni <b>della figlia della Ripley originale</b>, impegnata a <b>guidare i soccorsi giunti alla stazione Mendel della compagnia spaziale Weyland-Yutani</b>; attraverso una serie di<b> telecamere di sorveglianza</b> potrete, ma soprattutto dovrete<b> tenere d’occhio i movimenti</b> sia dei <b>membri dell’equipaggio</b> sia dello <b>Xenomorfo</b>, che si aggira per la stazione <b>dopo averne eliminato tutti i componenti</b>. Non pensiate però che solo chi si trova al di fuori della cabina di comando sia in pericolo – <b>nello spazio, l’alieno può trovarti, e sbranarti, ovunque.</b> Se infatti vi darete<b> troppo da fare con i comandi della stazione</b> (<i>aprendo e chiudendo porte, guidando i membri dell’equipaggio da un settore all’altro, spegnendo e accendendo i sensori di movimento</i>) <b>attirerete l’alieno</b>, che potrà <b>raggiungervi nel vostro nascondiglio</b>. Ogni livello è contraddistinto da <b>una planimetria specifica</b>, da <b>un timer </b>e da <b>un quantitativo di energia limitato</b>: tutte variabili che dovrete considerare non soltanto nel breve termine. Un puzzle-game estremamente complesso che <b>richiederà tutta la vostra capacità di concentrazione</b>, specialmente alla luce di un’<b>AI</b> che, come in Alien: Isolation, <b>è il vero punto forte </b>di Alien: Blackout: <b>intelligente</b> e <b>reattiva</b>, imparerà presto a non cascare più nei vostri trucchi per distrarne l’attenzione.</p>
      <p><b>Attenzione ai requisiti tecnici</b>, poiché non tutti gli smartphone potrebbero reggere la grafica estremamente complessa del gioco.</p>
      <p>
        <a href="https://play.google.com/store/apps/details?id=com.D3Go.mendel">Alien: Blackout</a>
      </p>
      <hr/>
      <h3>SANITARIUM</h3>
      <p><b>Prezzo</b>: <b><mark>3,99€</mark></b></p>
      <p><b>Genere</b>: <i>Punta-e-clicca</i></p>
      <p>Uscito per la prima volta nel <b>1998</b>, <i><b>Sanitarium</b></i> fu <b>un successo del genere dei giochi punta-e-clicca</b>, vendendo <b>oltre 300.000 copie negli Stati Uniti</b> e centinaia di migliaia di altre nel resto del mondo. Il porting per Android, pubblicato nel 2015 sul Play Store,<b> non delude né i fan di vecchia data</b>, <b>né quelli che si approcciano per la prima volta ad un’avventura estraniante</b> in un mondo dove la <b>pazzia</b> può assumere <b>molte facce</b> – tranne quella del protagonista.</p>
      <figure>
        <iframe src="https://www.youtube.com/embed/9tBM2QA_vEk" width="1170" height="658" data-service="Youtube" scrolling="no"/>
      </figure>
      <p>In Sanitarium prenderete infatti controllo di un <b>uomo</b>, finito chissà come <b>in un manicomio fatiscente</b> dove <b>gli internati sono sostanzialmente lasciati alla mercé di sé stessi</b> e <b>delle proprie follie</b>. Il protagonista non ricorda nulla di sé: il passato, il nome, <b>nemmeno la propria faccia</b>, avvolta da spesse garze applicategli all’arrivo al manicomio. <b>Vagherete dunque per le tipiche e meno tipiche ambientazioni horror</b> – un circo infestato, un<b> villaggio atzeco</b>, una città di <b>bambini deformi</b> – alla ricerca del <b>dr. Morgan</b>, il misterioso primario a capo della struttura e <b>sicuramente qualcosa di più di un semplice dottore</b>. Per quanto sia un gioco punta-e-clicca, <b>Sanitarium fa del suo meglio per inquietare il giocatore</b>, ed entra a buona ragione nella classifica dei migliori giochi horror per Android grazie ad un <b>comparto audio convincente</b>, una <b>narrazione sorprendente</b> che evita di cadere negli stereotipi del genere orrorifico – pur nel contesto di un gioco rilasciato venti e oltre anni fa – ed <b>un prezzo adeguato</b> alla lunghezza del titolo.</p>
      <p>
        <a href="https://play.google.com/store/apps/details?id=com.dotemu.sanitarium">Sanitarium</a>
      </p>
      <hr/>
      <h3>I HAVE NO MOUTH, AND I MUST SCREAM</h3>
      <p>
        <b>Prezzo: </b>
        <mark>
          <b>3,99€</b>
        </mark>
      </p>
      <p><b>Genere</b>: <i>Punta-e-clicca</i></p>
      <p>Similmente a Sanitarium, anche <i><b>I Have No Mouth, And I Must Scream</b></i> (<i>che per amore di brevità riassumeremo nell’acronimo IHNM</i>) è <b>un’avventura grafica di genere horror</b> rilasciata per la prima volta nel <b>1995</b>, il cui porting è stato eseguito sempre dalla software house Dotemu nel 2016.</p>
      <h3>I Have No Mouth</h3>
      <slideshow>
        <figure>
          <img src="https://www.appelmo.com/wp-content/uploads/2019/11/migliori-giochi-horror-per-android-1.jpg"/>
        </figure>
        <figure>
          <img src="https://www.appelmo.com/wp-content/uploads/2019/11/migliori-giochi-horror-per-android-2.jpg"/>
        </figure>
        <figure>
          <img src="https://www.appelmo.com/wp-content/uploads/2019/11/migliori-giochi-horror-per-android-3.jpg"/>
        </figure>
      </slideshow>
      <p>Le similitudini si fermano tuttavia al comparto tecnico. Dal punto di vista della trama, <b>IHNM nasce da un racconto pubblicato nel 1967</b> e scritto da <b>Harlan Ellison</b>, ambientato in un<b> futuro distopico</b> dove un <b>supercomputer</b>, chiamato <b>AM</b>, ha <b>preso il controllo della Terra uccidendone tutti gli umani</b> – tranne <b>cinque</b>. Alimentato solamente dal suo <b>odio</b> per il genere umano, <b>AM trascorre i primi 109 anni</b> del suo regno <b>torturando i poveri malcapitati</b>, sino al momento in cui prende il via il gioco vero e proprio: un’avventura punta-e-clicca nella quale<b> il giocatore assumerà il controllo dei sopravvissuti</b> per<b> superare una simulazione realizzata da AM</b>, con il fine di <b>costringere le sue vittime</b> (<i>considerati né più né meno di semplici “ratti da laboratorio”</i>) ad <b>affrontare</b> i propri <b>traumi</b> della vita passata e le proprie <b>paure</b>.</p>
      <p><b>IHNM esplora tematiche piuttosto complesse</b> e raramente trattate in un videogioco: <b>scelte etiche, comportamenti irrazionali, omicidio, stupro</b> sono solamente alcuni esempi, <b>infondendo un senso di profonda inquietudine</b> e <b>paranoia </b>che è il motivo per cui è stato inserito in questa classifica di migliori giochi horror. Il titolo, che dispone di più finali curati in collaborazione con lo stesso Ellison – <i>che fornisce la voce del supercomputer</i> – <b>non ha una durata eccessiva</b> (<i>nell’ordine delle tre ore di gameplay</i>) e ben si adatta alle dimensioni portatili di uno smartphone, per quanto vi sarà più comodo ascoltare il doppiaggio in inglese che leggere le fitte righe dei sottotitoli in italiano.</p>
      <p>
        <a href="https://play.google.com/store/apps/details?id=com.dotemu.ihnmaims">I Have No Mouth</a>
      </p>
      <hr/>
      <h3>FORGOTTEN MEMORIES</h3>
      <p><b>Prezzo</b>: <b><mark>3,69€</mark></b> (<i>in sconto</i>), <b>5,99€</b></p>
      <p><b>Genere</b>: <i>Survival horror</i></p>
      <p>Dimenticatevi i confortanti orrori dei giochi punta-e-clicca: <b><i>Forgotten Memories</i> vi trascinerà in un’ambientazione classica…mente terrorizzante</b>, un <b>manicomio</b> abbandonato,<b> riprendendo il gameplay e lo stile grafico</b> di uno dei brand più celebri ed apprezzati del genere: <i><b>Silent Hill</b></i>.</p>
      <figure>
        <img src="https://www.appelmo.com/wp-content/uploads/2019/11/migliori-giochi-horror-per-android-4.jpg"/>
        <figcaption>La copertina di Forgotten Memories</figcaption>
      </figure>
      <p>Gli sviluppatori hanno definito Forgotten Memories come una “<i>tragedia senza fine</i>” per la povera protagonista, <b>Rose</b>, <b>alla ricerca di una bambina in un luogo che sembra sospeso nel nulla</b>. I <b>parallelismi con il primo Silent Hill</b> ovviamente si sprecano – <b>nel bene e nel male</b>: secondo <a href="https://www.pocketgamer.com/articles/081415/improved-version-of-horror-classic-forgotten-memories-launches-for-android/">Pocket Gamer</a>, la versione per iOS di Fogotten Memories (uscita nel 2015) presentava un “<i>sistema di salvataggio punitivo</i>” e “<i>controlli traballanti</i>” <b>tipici di un’avventura orrorifica del tempo</b> appunto del primo Silent Hill (<i>uscito nel 1999</i>) delle quali effettivamente<b> il gioco si definisce “<i>il vero erede spirituale</i>“</b>. È possibile che siano stati risolti nella nuova edizione per Android, ma non sono problemi che comprometteranno la vostra esperienza di gioco: <b>rompicapi sparsi per l’ambientazione</b>, <b>nemici senza volto pronti a balzarvi addosso</b> dagli angoli più bui e <b>una trama complessa e articolata tra le fobie della protagonista</b> sono ciò che davvero vi metteranno alla prova.</p>
      <p>
        <a href="https://play.google.com/store/apps/details?id=com.psychoseinteractive.forgottenmemories">Forgotten Memories</a>
      </p>
      <hr/>
      <h3>REPORTER 1 &amp; 2</h3>
      <p><b>Prezzo</b>: <mark><b>0,59€</b></mark></p>
      <p><b>Genere</b>: <i>Survival horror</i></p>
      <p>Molto meno raffinati di Forgotten Memories, ma sicuramente <b>altrettanto efficaci nell’incutere sensazioni di paura</b> e terrore sono i giochi <i><b>Reporter 1 &amp; 2</b></i>: pur essendo<b> l’uno il seguito dell’altro</b> non sono collegati a livello di trama, condividendo solamente il protagonista.</p>
      <h3>Reporter 1 &amp; 2</h3>
      <slideshow>
        <figure>
          <img src="https://www.appelmo.com/wp-content/uploads/2019/11/migliori-giochi-horror-per-android-8.jpg"/>
          <figcaption>Reporter 1</figcaption>
        </figure>
        <figure>
          <img src="https://www.appelmo.com/wp-content/uploads/2019/11/migliori-giochi-horror-per-android-7.jpg"/>
          <figcaption>Reporter 2</figcaption>
        </figure>
      </slideshow>
      <p>Ispirati alla serie <i><b>Outlast</b> </i>(<i>anch’essa suddivisa in due capitoli</i>), <b>Reporter ne ricalca profondamente lo stile di gioco</b>, per quanto – per ovvie ragioni di budget – <b>la trama e le ambientazioni siano di respiro molto più corto</b>. Nei panni di un uomo ritrovatosi misteriosamente all’interno di una macabra abitazione,<b> Reporter 1 vi condurrà all’esplorazione di un incubo moderno</b>, dato che i riferimenti all’attualità non mancano – a partire dallo <b>smartphone</b>, la cui luce (<i>davvero abbagliante, e stiamo parlando della luminosità dello schermo!</i>) vi assisterà nell’esplorazione dell’ambiente di gioco. Meccanismo che viene leggermente modificato in <b>Reporter 2</b> (<i>lo smartphone viene sostituito da una telecamera, diventando così il parallelismo con Outlast ancora più sfacciato</i>), così come la <b>trama</b>, che diventa<b> più complessa</b>: <b>diviso tra sogno e realtà</b>, il nostro protagonista si trova ora ad <b>inseguire un incubo ricorrente</b> che sembra aver coinvolto anche i propri amici più cari.</p>
      <p>Reporter 1 &amp; 2 si qualificano tra i migliori giochi horror per Android per <b>un sapiente uso dell’oscurità</b>, per <b>la sensazione d’ansia trasmessa dagli ambienti claustrofobici</b> – più di una volta sarete costretti a fuggire all’interno di lunghi corridoi – e per<b> le migliorie visive e strutturali dimostrate dal secondo capitolo</b>, dove (<i>tra le altre cose</i>) viene finalmente sistemato l’inglese claudicante del primo Reporter. L’unico vero difetto di questa serie risiede forse in <b>un gameplay che non lascia spazio alle incertezze del giocatore</b>: nel primo titolo vi sarà chiesto di aprire una cassaforte contenente un indizio necessario per lo svolgimento della trama – e pare che <b>più di un giocatore abbia trovato questo passaggio di una difficoltà insormontabile</b>. Nel secondo la vera sfida sarà posta dalle <b>batterie della videocamera</b>: una volta esaurite, <b>non potrete continuare nel gioco per via dell’oscurità impenetrabile</b> delle ambientazioni. Visto tuttavia il costo contenuto, si tratta di un rischio accettabile.</p>
      <p><a href="https://play.google.com/store/apps/details?id=com.agaming.reporterdemo">Reporter 1</a> <a href="https://play.google.com/store/apps/details?id=com.agaming.reporterii">Reporter 2</a></p>
      <hr/>
      <h3>HORROR IN THE PACIFIC</h3>
      <p><b>Prezzo</b>: <b><mark>gratis</mark></b> (<i>2,09€ versione Pro</i>)</p>
      <p><b>Genere</b>: <i>Libro-game</i></p>
      <p>Di tutt’altra natura rispetto agli altri giochi horror per Android, <i><b>Horror in the Pacific</b></i> è <b>un’avventura testuale</b> che ricalca<b> la struttura di gioco di un libro-game</b>, benché <b>ne ampli il gameplay</b> introducendo un concetto di <b>spazialità</b> altrimenti sconosciuto.</p>
      <h3>Horror In The Pacific</h3>
      <slideshow>
        <figure>
          <img src="https://www.appelmo.com/wp-content/uploads/2019/11/migliori-giochi-horror-per-android-5.png"/>
        </figure>
        <figure>
          <img src="https://www.appelmo.com/wp-content/uploads/2019/11/migliori-giochi-horror-per-android-6.png"/>
        </figure>
        <figure>
          <img src="https://www.appelmo.com/wp-content/uploads/2019/11/migliori-giochi-horror-per-android-7.png"/>
        </figure>
      </slideshow>
      <p>Parte di una serie più vasta di titoli chiamata “<i>Horror in the darkness</i>” aventi tutti lo stesso protagonista, <b>Horror in the Pacific è la terza avventura </b>nella quale viene coinvolto il Nostro, <b>un investigatore privato chiamato a risolvere un caso di persona scomparsa</b> all’interno di un centro turistico nell’isola Malaki, nei pressi della Papua Nuova Guinea (<i>benché esistano più di 600 isole nell’arcipelago omonimo, non sembra esisterne veramente una con quel nome</i>). Il gioco è interamente <b>testuale</b> – <i>se non avete dimestichezza con la lingua inglese, <b>lasciate perdere</b>; se volete ampliare il vostro vocabolario, allora questo titolo <b>fa per voi</b></i> – ma ciononostante è possibile esplorarne a piacere i vari luoghi alla ricerca di oggetti, indizi e chiarimenti su quello che si configurerà, passo dopo passo, come<b> un horror ispirato palesemente ai romanzi di H.P. Lovercraft</b> ed ai suoi mostri spaventosi. Gli <b>enigmi</b> che vi verranno sottoposti <b>metteranno a dura prova la vostra immaginazione</b>, specialmente alla luce del fatto che si tratta di un gioco testuale che <b>richiede una certa abilità d’astrazione</b>, come quando – ad esempio – dovrete combinare due o più oggetti per formare un totem, o un altro strumento valido per proseguire nella storia.</p>
      <p>
        <a href="https://play.google.com/store/apps/details?id=nz.co.karmicshift.horror3">Horror In The Pacific</a>
      </p>
      <hr/>
      <h3>THE ROOM (SERIE)</h3>
      <p><b>Prezzo</b>: <b>variabile</b> (<b><mark>1,09€</mark> – <mark>5,99€</mark></b>)</p>
      <p><b>Genere</b>: <i>Rompicapo</i></p>
      <p>Può un <b>gioco di enigmi</b> entrare a pieno titolo in una classifica che tratta dei migliori giochi horror per Android? Sì, se parliamo della serie <i><b>The Room</b></i>: apprezzatissima<b> raccolta di enigmi, indovinelli e giochi di abilità mentale</b> suddivisa in <b>quattro capitoli</b> (<i>The Room 1, 2, 3 e The Room: Old Sins</i>), a partire dal secondo titolo (<i>attualmente in sconto a 1,19€</i>) assume<b> tinte progressivamente inquietanti</b>, mentre <b>la trama comincia a prendere forma</b> (<i>paradossalmente</i>) attorno ad una <b>materia misteriosa</b>, informe ed intradimensionale, chiamata <i><b>The Null</b></i>, ed a <b>un’entità maligna</b> che abita al suo interno.</p>
      <figure>
        <iframe src="https://www.youtube.com/embed/nGtPKjy50nQ" width="1170" height="658" data-service="Youtube" scrolling="no"/>
      </figure>
      <p>Senza fare grosse anticipazioni – forse vi abbiamo già raccontato fin troppo – vi possiamo comunque assicurare che <b>tutti i quattro giochi della serie</b> (<i>da completare rigorosamente in ordine, in quanto collegati in ordine cronologico</i>) non arrivano a spaventare o terrorizzare il giocatore; <b>trasmettono tuttavia un senso di disagio </b>che difficilmente ci si aspetterebbe da giochi di tale natura, rendendoli<b> unici nel suo genere</b>. Ad ogni modo, la difficoltà dei rompicapi vale da sé già il prezzo del biglietto.</p>
      <p>
        <a href="https://play.google.com/store/apps/developer?id=Fireproof+Games">The Room - Serie</a>
      </p>
      <hr/>
      <h3>THERE EVIL EXE</h3>
      <p><b>Prezzo</b>: <b><mark>gratis</mark></b></p>
      <p><b>Genere</b>: <i>Platform</i></p>
      <p>Membro di un genere sottorappresentato tra i giochi horror per Android, il <b>platform<i> There Evil Exe</i></b> fa parte di quella corta lista di <b>titoli non convenzionali</b> che si servono di <b>strategie meta-narrative</b> per <b>ambientare il giocatore</b> in un mondo dove persino <b>un’ambientazione priva di dettagli come solo una grafica in 8-bit</b> <b>può essere</b>, riesce a trasmettere un profondo senso di <b>inquietudine</b>, ed a tratti di genuino <b>terrore</b>, per i più suggestionabili.</p>
      <h3>There Evil Exe</h3>
      <slideshow>
        <figure>
          <img src="https://www.appelmo.com/wp-content/uploads/2019/11/migliori-giochi-horror-per-android-9-1.jpg"/>
        </figure>
        <figure>
          <img src="https://www.appelmo.com/wp-content/uploads/2019/11/migliori-giochi-horror-per-android-9.jpg"/>
        </figure>
        <figure>
          <img src="https://www.appelmo.com/wp-content/uploads/2019/11/migliori-giochi-horror-per-android-10.png"/>
        </figure>
      </slideshow>
      <p>Non lasciatevi ingannare dalla natura indie di questo titolo: <b>dotato di un gameplay articolato</b> che vi obbligherà a <b>pensare al di fuori degli schemi classici di un qualsiasi altro endless runner</b> per Android, presto vi troverete costretti a <b>combattere contro il gioco stesso</b>, “<i>posseduto</i>” da uno spirito maligno che farà di tutto per fermarvi – e soprattutto per spaventarvi. Per quanto infatti in altri contesti i percorsi utilizzati da There Evil Exe per condurre il giocatore a sobbalzare dalla sedia <b>sarebbero considerati ridondanti ed economici</b> (<i>e forse un po’ lo sono</i>), assumono<b> un significato più profondo e coraggioso all’interno di un gioco platform</b> già di per sé molto <b>impegnativo</b> ed originale, dove <b>si muore spesso</b> e nel quale <b>ogni livello si distingue dall’altro</b>. Lasciate perdere se siete invece facili alla frustrazione.</p>
      <p>
        <a href="https://play.google.com/store/apps/details?id=com.appsir.dereevilexegp">There Evil Exe</a>
      </p>
      <hr/>
      <h3>DISTRAINT 1 &amp; 2</h3>
      <p><b>Prezzo</b>: <b><mark>gratis</mark></b> (<i>Distraint 1</i>), <mark><b>3,69€</b></mark> (<i>Distraint 2, in sconto</i>)</p>
      <p><b>Genere</b>: <i>Avventura</i></p>
      <p>Rimanendo all’interno dei giochi in grafica pixel, <i><b>Distraint</b> </i>(<i>sia il primo che il secondo capitolo</i>) è<b> un horror psicologico</b> che immerge il protagonista in <b>una narrazione a tratti grottesca</b>, nonostante le costrizioni di <b>una grafica limitata sia nei dettagli sia nelle dimensioni</b> – lo spazio di schermo occupato effettivamente dalla schermata di gioco, al netto delle bande nere orizzontali, corrisponde alla metà circa di quello solitamente utilizzato dalle altre app.</p>
      <figure>
        <iframe src="https://www.youtube.com/embed/GD5QyWXVf3A" width="1170" height="658" data-service="Youtube" scrolling="no"/>
      </figure>
      <p>Nè nel primo né nel secondo Distraint proverete veramente paura o tratterrete il fiato dall’emozione; tuttavia <b>le ambientazioni, i personaggi e lo svolgimento dei fatti</b> vi porteranno ad<b> immedesimarvi in una vicenda triste e angosciosa</b> nella quale sia <b>Pryce</b> – il protagonista – che<b> gli altri personaggi sono vittime</b> di un gioco più complesso di loro. Pryce è un <b>esattore</b>: pubblicano moderno, Pryce si deve occupare di <b>sfrattare coloro che nessun’altro vorrebbe espellere,</b> come una povera vecchietta o un ragazzo intossicato dalla droga. <b>Il senso di colpa è il motore del primo Distraint</b>: esso cresce ad ogni puzzle risolto per procedere nella storia, <b>sino a seppellire il giocatore e lo stesso protagonista</b>. Nel corso dell’esplorazione delle ambientazioni avrete poi <b>la possibilità di scoprire i segreti terribili di chi ha abitato quei luoghi</b> prima, ma anche dopo il vostro arrivo.</p>
      <p><b>Distraint 2</b> prende piede direttamente dopo il finale del primo gioco: <b>un percorso catartico</b> che coinvolge Price e la sua volontà di redenzione da una vita amorale e abbietta. <b>Non lasciatevi tuttavia ingannare dalle premesse</b>: Distraint 2 <b>vi immergerà nuovamente in un mondo tetro</b> e <b>privo di colori sgargianti</b>, ma dominato da varie sfumature di verde, nero e rosso. Ovviamente persistono <b>le medesime caratteristiche del primo gioco</b>: enigmi e rompicapi dominano la scena. Vi suggeriamo di provare il primo capitolo, data la sua gratuità, e di procedere poi con il secondo, magari approfittando dello sconto in corso.</p>
      <p><a href="https://play.google.com/store/apps/details?id=com.winterveilstudios.DISTRAINT">Distraint 1</a> <a href="https://play.google.com/store/apps/details?id=com.winterveilstudios.DISTRAINT2">Distraint 2</a></p>
      <hr/>
      <h3>DIM LIGHT</h3>
      <p><b>Prezzo</b>: <b><mark>0,99€</mark></b></p>
      <p><b>Genere</b>: <i>Puzzle</i></p>
      <p><i><b>Dim Light</b> </i>(<i>che in inglese si traduce in “penombra”</i>) è la prova che <b>una buona idea è più che sufficiente a rendere un gioco estremamente godevole</b>, nonostante una grafica estremamente basica.</p>
      <figure>
        <iframe src="https://www.youtube.com/embed/fw5l9i6EjQA" width="1170" height="658" data-service="Youtube" scrolling="no"/>
      </figure>
      <p>Ma attenzione: così dicendo non intendiamo insinuare che il comparto grafico sia trascurato o poco curato; si tratta di un gioco che infatti <b>non ha bisogno di un design elaborato per spaventare il giocatore</b>, che si troverà alla fine dei <b>28 capitoli</b> di cui si compone a valutare Dim Light come uno dei migliori giochi horror per Android. Nei panni di <b>un internato rinchiuso in quello che all’apparenza sembra un manicomio</b>, ed armati di nient’altro che di una <b>torcia</b>, dovrete<b> attraversare stanze e corridoi infestati da zombi cannibali, ragni umanoidi</b> e altre creature che si annidano nella folle notte di questo ospedale. Il gameplay ruota attorno alla <b>natura stealth </b>del gioco ed al <b>comparto sonoro</b> dal quale <b>non si può prescindere</b>: i rumori vi aiuteranno a <b>distrarre i mostri, ad individuarli ed anche a superarli</b> (<i>quando non ne farete voi, di rumore</i>).</p>
      <p>I <b>controlli</b> sono <b>estremamente semplici</b> anche se un po’ troppo <b>legnosi</b>, specialmente nella versione joypad che, per quanto sia più comoda, rende ancora più difficile controllare<b> l’andatura del protagonista</b> – e scoprirete a vostre spese quanto quest’ultimo aspetto sia vitale per l’economia del gioco, ma soprattutto della salute del protagonista.</p>
      <p>
        <a href="https://play.google.com/store/apps/details?id=com.sanbae.dimlight">Dim Light</a>
      </p>
    </article>
  </body>
</html>