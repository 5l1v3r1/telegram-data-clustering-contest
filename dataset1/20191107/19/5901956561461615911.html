<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/po-20-letih-spet-ljubi-245967"/>
    <meta property="og:site_name" content="Slovenske novice"/>
    <meta property="article:published_time" content="2019-11-07T19:00:00+00:00"/>
    <meta property="og:title" content="Po 20 letih spet ljubi"/>
    <meta property="og:description" content="V svetu lepih in bogatih, ki jim žepe polni filmska iluzija, menjavanje partnerjev ni nič nenavadnega. Filmski zvezdniki se zaljubljajo in razhajajo kot po tekočem traku. Najbrž hitreje kot običa..."/>
  </head>
  <body>
    <article>
      <h1>Po 20 letih spet ljubi</h1>
      <h2>Igralec Keanu Reeves je Alexandro pokazal na rdeči preprogi. Njegovo zadnje uradno razmerje se je končalo leta 1999.</h2>
      <address><time datetime="2019-11-07T19:00:00+00:00">07 Nov 2019, 19:00</time> by <a rel="author">T. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/05/1573871.jpg"/>
          <figcaption>Svetu je pokazal, da spet ljubi in je ljubljen. FOTO: guliver/cover images</figcaption>
        </figure>
        <figure>
          <img src="https://www.slovenskenovice.si/images/slike/2019/11/05/1573877.jpg"/>
          <figcaption>Govorice o romanci so začele krožiti minuli mesec.</figcaption>
        </figure>
        <figure>
          <img src="https://www.slovenskenovice.si/images/slike/2019/11/05/1573874.jpg"/>
          <figcaption>Njegovo zadnje uradno ljubezensko razmerje sega v leto 1999 z Jennifer Syme.</figcaption>
        </figure>
        <figure>
          <img src="https://www.slovenskenovice.si/images/slike/2019/11/05/1573873.jpg"/>
          <figcaption>guliver/cover images Romantično so ga povezovali s Sandro Bullock, a med njima menda nikoli bilo več od prijateljstva. FOTO: guliver/cover images</figcaption>
        </figure>
        <figure>
          <img src="https://www.slovenskenovice.si/images/slike/2019/11/05/1573897.jpg"/>
          <figcaption>instagram Z Alexandro sta ga sprva povezovali poklicno sodelovanje in prijateljstvo. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/11/05/1573916.jpg"/>
          <figcaption>guliver/GETTY IMAGESBosta žalost in srčna bolečina zdaj izginili iz njegovega pogleda? FOTO: guliver/getty images</figcaption>
        </figure>
      </slideshow>
      <p>V svetu lepih in bogatih, ki jim žepe polni filmska iluzija, menjavanje partnerjev ni nič nenavadnega. Filmski zvezdniki se zaljubljajo in razhajajo kot po tekočem traku. Najbrž hitreje kot običajni smrtniki, vsekakor pa precej bolj odmevno in na očeh javnosti. Zato tedaj, ko kateri od hollywoodskih težkokategornikov na rdeči preprogi pokaže novo srčno izvoljenko (ali izvoljenca), komaj še trenemo z očmi.</p>
      <figure>
        <img src="https://www.slovenskenovice.si/images/slike/2019/11/05/1573916.jpg"/>
        <figcaption>Bosta žalost in srčna bolečina zdaj izginili iz njegovega pogleda? FOTO: guliver/getty images<cite>guliver/GETTY IMAGES</cite></figcaption>
      </figure>
      <p>A ne, ko gre za <b>Keanuja Reevesa</b>; če bi bil zaljubljeni sprehod po rdeči preprogi merilo, bi zanj lahko trdili, da v življenju še ni imel resnega dekleta. V svojih 35 letih v Hollywoodu se je zdaj namreč prvič sprehodil po rdeči prepogi držeč se za roke, zaljubljenih pogledov in nežnih dotikov.<br/>Ženske ga obožujejo. V preteklosti so ga povezovali z več filmskimi lepoticami, med drugimi s<b> Sandro Bullock</b>,<b> Amando de Cadenet </b>in <b>Claire Forlani</b>, a je vse te govorice bodisi preslišal bodisi zavrnil kot neutemeljene, češ da ga z njimi povezuje zgolj prijateljstvo.</p>
      <figure>
        <img src="https://www.slovenskenovice.si/images/slike/2019/11/05/1573874.jpg"/>
        <figcaption>Njegovo zadnje uradno ljubezensko razmerje sega v leto 1999 z Jennifer Syme.</figcaption>
      </figure>
      <p>To pa se je počasi začelo spreminjati, ko je v njegovo življenje vstopila vsestranska umetnica <b>Alexandra Grant</b>, s katero sta – sprva le poslovno – prvič staknila glavi leta 2011 pri ustvarjanju knjige Ode to Happiness, ki je bila igralčev knjižni prvenec. Keanu je spisal poezijo, Alexandra pa jo je opremila z ilustracijami, kar je bil očitno začetek ne le plodnega sodelovanja, temveč tudi lepega prijateljstva.<br/><br/>Pet let pozneje sta s skupnimi močmi izdala še knjigo Shadows, on vnovič kot pisec, ona spet v vlogi ilustratorke. Leta 2016 sta ustanovila založniško hišo X Artists' Books. »Nekateri ljudje so sanjači, ki imajo kopico idej, a jih ne uresničijo. Midva pa sva sanjača, ki si želiva svoje ideje tudi uresničiti, in to res storiva,« je o skupnem projektu založniške hiše dejala Grantova.<br/>Poslovno sodelovanje je preraslo v prijateljstvo, sčasoma pa so med Reevesom in Grantovo očitno začele preskakovati tudi iskrice. Kdaj, ni znano, a minuli mesec jima rastoče medsebojne naklonjenosti ni več uspelo skrivati.</p>
      <figure>
        <img src="https://www.slovenskenovice.si/images/slike/2019/11/05/1573877.jpg"/>
        <figcaption>Govorice o romanci so začele krožiti minuli mesec.</figcaption>
      </figure>
      <p>Paparaci so ju opazili med večerjo, s katere sta odšla objeta, kar je zagnalo kolesje govoric, da je privlačnemu zvezdniku po dveh desetletjih samskega življenja morda nekdo vendar ukradel srce. Njegovo zadnje uradno ljubezensko razmerje namreč sega v prelom tisočletja, ko mu je srce utripalo za <b>Jennifer Syme</b>, s katero si je Keanu že zamišljal družinsko idilo, a mu jo je ukradla usoda.<br/><br/>Ljubimkati sta začela v 90. letih prejšnjega stoletja, Jennifer je zanosila, a po osmih mesecih veselega pričakovanja je sledila največja žalost. Njuna hčerka <b>Ava</b> je bila mrtvorojena. Nesojeni starši, ki jih je trgala neznosna bolečina, so jo položili v grobek. Tragedija je pokopala tudi njuno razmerje, komaj leto in pol pozneje, ko sta ju povezovala le še prijateljstvo in skupna bolečina po izgubi otroka, pa je Jennifer umrla v prometni nesreči.<br/>»Žalost nikoli ne izgine, le spremeni svojo obliko,« je dejal zvezdnik, ki se je po dvojni izgubil zavlekel v osamo.</p>
      <blockquote>9 let je Alexandra mlajša od 55-letnega zvezdnika.</blockquote>
      <p>»Ljudje so v zmoti, ko pravijo, da čas zaceli vse rane. Resnica je, da ljudje, ki si jih ljubil, izginejo, ti pa ostaneš sam.« A čeprav je po letih prostovoljne izoliranosti poskušal znova sestaviti razbite koščke življenja in si ustvariti novo, je priznal, da je to vsakodnevni boj s samim seboj. »Rad bi se poročil in želim si otrok, a to je končni cilj. Zanj moram najprej stopiti na pot novega življenja,« je dejal, a vseeno še naprej skozi svoje dni stopal sam. Vsa leta do zdaj, ko se je na rdeči preprogi prvič pojavil z dekletom in več kot jasno pokazal, da ljubi in je ljubljen. Igralec in Alexandra namreč nista izpustila rok, si pred objektivi fotografov zaljubljeno zrla v oči in se smejala, kot bi množica okoli njiju ne obstajala in bi bila na svetu le onadva. </p>
    </article>
  </body>
</html>