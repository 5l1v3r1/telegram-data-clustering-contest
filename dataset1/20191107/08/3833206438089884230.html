<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Zloveshto-video-pokaza-ubiistvoto-na-mafiotskiya-bos-v-subota-911832"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-07T08:23:00+00:00"/>
    <meta property="og:title" content="Зловещо видео показа убийството на мафиотския бос в събота"/>
    <meta property="og:description" content="В началото на тази седмица се появи и видео от убийството на мафиотския бос Любомир Маркович, заснет..."/>
  </head>
  <body>
    <article>
      <h1>Зловещо видео показа убийството на мафиотския бос в събота</h1>
      <address>
        <time datetime="2019-11-07T08:23:00+00:00">07 Nov 2019, 08:23</time>
      </address>
      <p>В началото на тази седмица се появи и видео от <a href="https://www.plovdiv24.bg/novini/mejdunarodni/novini/mejdunarodni/Zastrelyaha-mafiotski-bos-18-910489">убийството на мафиотския бос Любомир Маркович</a>, заснето от охранителни камери.</p>
      <p>На него се вижда как Маркович стои на тротоара с няколко други млади мъже в близост до покрито футболно игрище ("балон") във Вождовац. Нападателят му се приближава към него отзад и е с качулка на главата.</p>
      <p>Маркович сякаш забеляза оръжието в ръката на стрелеца или го разпознава и хуква да бяга . Все още неидентифицираният нападател обаче го подгонва и го сваля с изстрел на земята. Изстрелва още четири, а най-смъртоносният е последният - в главата.</p>
      <p>Мотивът за убийството все още не е известен, като според информация на полицията, Маркович също е имал оръжие в себе си, но нападателят не му е дал шанс за реакция.</p>
      <p>Следователите издирват BMW X5, с което се предполага, че се е измъкнал убиецът.</p>
      <p>"Със сигурност килърът е имал отлична логистична подкрепа и мястото на покушението не е избрано случайно с оглед на близостта на магистралата", заяви разследващ полицай.</p>
      <p>Една от версиите е, че Маркович може да е паднал жертва на свои. Твърди се, че е възнамерявал да сформира нова фенска група сред "черно-белите" и се е заел да изпълни плана. Той е обсъждал това с Горан Клестан, известен още като Боске, лидер на Shadows. Създаването на тази група обаче се е забавило от изненадващата смърт на Клестан, който почина преди месец във фитнес зала, покосен от сърдечен удар.</p>
      <p>В Белград се говореше, че Боске ще бъде наследен от брат си Дарко в южната трибуна и Маркович е започнал преговори с него.</p>
      <p>Това обаче не се е харесало на други от влиятелните фигури сред "гробарите", които не са искали ново разцепление на сектора. Стигнало се е дори до физическа саморазправа с Дарко Клестан, който е бил пребит, но не е подал сигнал за кървавото нападение, твърди Блиц.</p>
      <figure>
        <iframe src="https://www.youtube.com/embed/yP7uZkUuq28" width="560" height="315" data-service="Youtube" scrolling="no"/>
      </figure>
    </article>
  </body>
</html>