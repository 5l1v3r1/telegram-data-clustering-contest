<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/judici-presos-politics-1-octubre/Borrell-que-Sanchez-Fiscalia-malinterpretar_0_2339766103.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T08:32:59+00:00"/>
    <meta property="og:title" content="Borrell assegura que les declaracions de Sánchez que feien saltar pels aires la independència judicial de la Fiscalia es van malinterpretar"/>
    <meta property="og:description" content="El ministre d'Exteriors en funcions matisa que l'executiu pot demanar al ministeri públic que actuï en defensa de l'interès general"/>
  </head>
  <body>
    <article>
      <h1>Borrell assegura que les declaracions de Sánchez que feien saltar pels aires la independència judicial de la Fiscalia es van malinterpretar</h1>
      <h2>El ministre d'Exteriors en funcions matisa que l'executiu pot demanar al ministeri públic que actuï en defensa de l'interès general</h2>
      <address>
        <time datetime="2019-11-07T08:32:59+00:00">07 Nov 2019, 08:32</time>
      </address>
      <p>El ministre d'Afers exteriors en funcions del govern espanyol i futur alt representant de la UE, Josep Borrell, ha intentat salvar els mobles de l'executiu en una entrevista a la Cope en què ha dit que <a href="https://www.ara.cat/judici-presos-politics-1-octubre/Pedro-Sanchez-Fiscalia-extradicio-Puigdemont_0_2339166166.html">les declaracions de Pedro Sánchez que van fer saltar pels aires ahir la independència judicial de la Fiscalia</a> es van malinterpretar. "Segons el propi estatut fiscal, [el govern espanyol] li pot demanar [a la Fiscalia] que actuï en defensa de l'interès general. Qualsevol persona ben intencionada que escolti això que no li busqui els tres peus al gat ho ha de poder entendre", ha defensat.</p>
      <figure>
        <img src="https://www.ara.cat/2019/10/31/politica/Sanchez-acte-politic-Viladecans_2335576558_67025212_117x66.jpg"/>
      </figure>
      <p>
        <a href="https://www.ara.cat/judici-presos-politics-1-octubre/Pedro-Sanchez-Fiscalia-extradicio-Puigdemont_0_2339166166.html">Sánchez passa per sobre de la independència judicial per extradir Puigdemont: "La Fiscalia depèn del govern"</a>
      </p>
      <p>Borrell ho ha comparat amb unes declaracions que va fer ell mateix en un acte ahir en què va parlar d'un "conflicte ètnic" a Catalunya, i després les va matisar: "En el sentit que hi ha un conflicte d’arrel identitària". "També se li podia haver tret punta a aquestes declaracions", ha afegit.</p>
      <p>"Entre decisions judicials només hi caben decisions judicials, afortunadament per a nosaltres", ha dit Borrell, que ha concretat que els estats no influeixen en el poder judicial. El govern espanyol no pot fer res contra el govern belga perquè qui pren la decisió d'extradir o no l'expresident Carles Puigdemont són els jutges belgues, que són independents del govern, assegura. De la mateixa manera, el govern espanyol no ha emès cap ordre, sinó que ho ha fet el jutge, aclareix.</p>
    </article>
  </body>
</html>