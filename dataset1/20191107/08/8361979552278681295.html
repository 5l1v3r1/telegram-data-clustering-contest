<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/top-100-bogatyh/kostyantin-zhevago-dosye-biografiya-statki-2019-skilki-groshey-u-zhevago-50051958.html"/>
    <meta property="og:site_name" content="НВ"/>
    <meta property="article:published_time" content="2019-11-07T08:08:00+00:00"/>
    <meta property="og:title" content="Топ-100 найбагатших українців. Чому Жеваго втратив статус мільярдера"/>
    <meta property="og:description" content="Костянтин Жеваго за останній рік втратив $250 млн. У результаті в рейтингу топ-100 найбагатших українців за версією НВ він опустився з сьомого на дев’яте місце."/>
  </head>
  <body>
    <article>
      <h1>Топ-100 найбагатших українців. Чому Жеваго втратив статус мільярдера</h1>
      <h2>Костянтин Жеваго за останній рік втратив $250 млн. У результаті в рейтингу топ-100 найбагатших українців за версією НВ він опустився з сьомого на дев’яте місце.</h2>
      <address>
        <time datetime="2019-11-07T08:08:00+00:00">07 Nov 2019, 08:08</time>
      </address>
      <p>За минулий рік бізнесмен Костянтин Жеваго втратив статус як народного депутата, так і мільярдера: його статок скоротився відразу на третину — з $1,06 млрд до $744 млн.</p>
      <p>Підкосило справи Жеваго падіння цін на акції його флагманської компанії Ferrexpo, які котируються на Лондонській біржі. Цьогоріч вони дешевшали двічі.</p>
      <p>Вперше — навесні, після того як аудиторська фірма Deloitte відмовилася працювати з Ferrexpo, засумнівавшись, що понад $33 млн, спрямованих компанією на благодійність, пішли саме на ці цілі. Тоді вартість акцій обвалилася майже на третину: за даними інвестаналітиків, капіталізація Ferrexpo просіла на $0,5 млрд, а сам Жеваго втратив $250 млн.</p>
      <p>Після того як влітку вартість акцій частково відновилася, восени на тлі зниження світових цін на залізорудну сировину вони подешевшали ще більше.</p>
      <p>Але ці неприємності — лише глобальний «цвыти» на тлі українських кримінальних «ягідок»: Держбюро розслідувань (ДБР) має намір домагатися оголошення Жеваго в міждержавний розшук. Бізнесмен фігурує як підозрюваний у справі про розтрату 2,5 млрд грн його банку Фінанси та кредит (сама фінустанова наразі в стані ліквідації). 27 вересня Жеваго навіть заочно повідомили про підозру. Сам підприємець перебуває на лікуванні за кордоном і звідти заперечує будь-які звинувачення на свою адресу.</p>
      <p>А 11 жовтня вже детективи НАБУ заочно повідомили Жеваго про підозру: за версією слідства бізнесмен не задекларував наявність фінзобов'язань на 19 млн грн.</p>
      <p>Трохи раніше один зі столичних райсудів постановив стягнути з екс-депутата більш як 1,5 млрд грн на користь НБУ в рахунок погашення заборгованості його банку за наданими раніше кредитами рефінансування. Ще майже 0,9 млрд грн суд вирішив відібрати у підконтрольного бізнесменові підприємства АвтоКрАЗ у рахунок заборгованості перед Ощадбанком.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/finance/u-zhevago-zayavili-o-vyborochnom-pravosudii-i-politicheskom-presledovanii-50047858.html">У Жеваго заявили про вибіркове правосуддя та політичне переслідування</a>
        </li>
        <li>
          <a href="https://nv.ua/ukr/biz/markets/zhevago-pishov-z-posadi-gendirektora-ferrexpo-novini-ukrajini-50050150.html">Жеваго тимчасово залишає посаду гендиректора Ferrexpo</a>
        </li>
      </ul>
    </article>
  </body>
</html>