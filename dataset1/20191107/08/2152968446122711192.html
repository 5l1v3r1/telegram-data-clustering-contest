<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sport/2019/11/07/real-unishtoji-galatasarai-brazilski-talant-s-hettrik.428830"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T08:49:00+00:00"/>
    <meta property="og:title" content="Реал унищожи Галатасарай, бразилски талант с хеттрик"/>
    <meta property="og:description" content="Аталанта спъна Ман Сити и взе първа точка | Dnes.bg"/>
  </head>
  <body>
    <article>
      <h1>Реал унищожи Галатасарай, бразилски талант с хеттрик</h1>
      <h2>Аталанта спъна Ман Сити и взе първа точка</h2>
      <address><time datetime="2019-11-07T08:49:00+00:00">07 Nov 2019, 08:49</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Реал Мадрид не показа милост и победи Галатасарай с разгромното 6:0 в двубой от Група А на Шампионска лига, игран на стадион "Сантиаго Бернабеу".</p>
      <p>Футболистите на Зинедин Зидан тотално доминираха в срещата и само за 14 минути игра вече водеха с 3 гола преднина. Първо Родриго (4', 7') отбеляза две бързи попадения, а малко след това Серхио Рамос (14') бе точен от дузпа. В края на първото полувреме Карим Бензема (45') нанесе четвърти шамар на гостите.</p>
      <p>През втората част кошмарът за Галатасарай продължи, като Бензема отново отбеляза за 5:0 в 81-та минута. В добавеното време на срещата Родриго (90+2') оформи крайния резултат и своя хеттрик в срещата.</p>
      <p>Така Реал остава на второто място в групата си с актив от 7 точки, с 5 по-малко от лидера Пари Сен Жермен и 5 повече от третия Брюж. Галатасарай е на дъното с 2 пункта.</p>
      <p>В друг мач от снощи Аталанта отложи класирането на Манчестър Сити за 1/8финалите в Шампионската лига, след като измъкна 1:1 у дома и взе първа точка в група С.</p>
      <p>Гражданите имаха сериозно предимство до почивката, но вкараха само един гол и след това бяха наказани, като в края трябваше и да треперят, след като вратарят Клаудио Браво бе изгонен и вместо него на голлинията трябваше да застане Кайл Уокър.</p>
      <p>В крайна сметка английският шампион остава лидер в групата с 10 точки, но все още не си е гарантирал място в следващия етап, независимо че Динамо Загреб и Шахтьор имат по 5 точки. Преследвачите завършиха 3:3 в другия двубой от групата.</p>
      <p>
        <a href="https://www.gol.bg/championsleague">
          <b>Всички новини и резултати около снощните мачове от Шампионската лига четете в Gol.bg</b>
        </a>
      </p>
    </article>
  </body>
</html>