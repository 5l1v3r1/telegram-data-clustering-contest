<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88901"/>
    <meta property="og:site_name" content="Denník politika"/>
    <meta property="article:published_time" content="2019-11-07T08:35:08+00:00"/>
    <meta property="og:title" content="Zisk automobilky BMW stúpol aj napriek vyšším výdavkom na nové technológie"/>
    <meta property="og:description" content="7.11.2019 (Webnoviny.sk) – Čistý zisk nemeckého výrobcu áut BMW v treťom kvartáli medziročne posilnil o 11,5 percenta na 1,55 mld. eur, keďže jeho výšku podporili nové produkované modely."/>
  </head>
  <body>
    <article>
      <h1>Zisk automobilky BMW stúpol aj napriek vyšším výdavkom na nové technológie</h1>
      <address><time datetime="2019-11-07T08:35:08+00:00">07 Nov 2019, 08:35</time> by <a rel="author">Webnoviny</a></address>
      <p>7.11.2019 (Webnoviny.sk) – Čistý zisk nemeckého výrobcu áut BMW v treťom kvartáli medziročne posilnil o 11,5 percenta na 1,55 mld. eur, keďže jeho výšku podporili nové produkované modely.</p>
      <p>Tržby automobilky sa zväčšili o 7,9 percenta na 26,67 mld. eur. Prevádzková marža, ktorá je kľúčovým ukazovateľom ziskovosti, stúpla na 6,6 percenta z úrovne 4,4 percenta, avšak nedostala sa do pásma 8 až 10 percent, ktoré je dlhodobým cieľom firmy.</p>
      <p>Zisk BMW posilnil napriek vyšším výdavkom na nové technológie, napríklad na výrobu elektrických vozidiel. Firma predpokladá, že dopyt po elektromobiloch sa do roku 2021 v porovnaní s rokom 2019 zdvojnásobí a do roku 2025 bude posilňovať o 30 percent ročne.</p>
      <p>Spoločnosť v treťom kvartáli zamestnávala 135 524 pracovníkov, čiže rovnaký počet ako pred rokom. Uviedla pritom, že počet zamestnancov neplánuje meniť, hoci naďalej prijíma kvalifikovaných pracovníkov a IT špecialistov, aby pracovali na vývoji samoriadených a elektrických automobilov.</p>
      <p>Viac k témam: <a href="https://www.webnoviny.sk/tag/zisk/"><u>zisk</u></a><br/>Zdroj: Webnoviny.sk – <a href="https://www.webnoviny.sk/zisk-automobilky-bmw-stupol-aj-napriek-vyssim-vydavkom-na-nove-technologie/"><u>Zisk automobilky BMW stúpol aj napriek vyšším výdavkom na nové technológie</u></a> © SITA Všetky práva vyhradené.</p>
    </article>
  </body>
</html>