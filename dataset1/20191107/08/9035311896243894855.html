<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/07/abd-iki-twitter-calisanina-suudi-arabistan-hukumetine-gizli-bilgileri-sizdirma-suclamasi"/>
    <meta property="og:site_name" content="euronews"/>
    <meta property="article:published_time" content="2019-11-07T08:54:06+00:00"/>
    <meta property="og:title" content="ABD: İki Twitter personeline Suudi Arabistan için çalıştığı suçlaması"/>
    <meta property="og:description" content="Amerika Birleşik Devletleri'nde eski iki Twitter çalışanın gizli ajan olarak kullanılmak üzere Suudi Arabistan tarafından çalıştırıldığı iddia edildi. Konu hakkında soruşturma başlatıldı."/>
  </head>
  <body>
    <article>
      <h1>ABD: İki Twitter personeline Suudi Arabistan için çalıştığı suçlaması</h1>
      <address><time datetime="2019-11-07T08:54:06+00:00">07 Nov 2019, 08:54</time> by <a rel="author">Yalcin Ademoglu</a></address>
      <p>Amerika Birleşik Devletleri'nde eski iki Twitter çalışanın gizli ajan olarak kullanılmak üzere Suudi Arabistan tarafından çalıştırıldığı iddia edildi. Adalet Bakanlığı konu hakkında soruşturma başlatıldığını açıkladı.</p>
      <p>Bakanlık, Suudi hükümet yetkililerinin, Twitter'ın eski iki çalışanının rejimi eleştiren Amerikan vatandaşları ve Suudi muhaliflerin kişisel hesaplarından e-mail ve IP adresleri gibi özel ve gizli verileri toplamak için görevlendirildiğinin iddia edildiğini belirtti.</p>
      <p>Amerika'da yaşayan Ahmad Abouammo ve Ali Alzabarah adlı Suudi Arabistan asıllı bu iki kişinin gizli hesaplarına binlerce dolar yatırıldığı ve dünyaca ünlü markaların kol saatleri ile ödüllendirildikleri de ileri sürülüyor.</p>
      <p>Suudi Arabistan soruşturma kapsamındaki casusluk iddialarını yanıtsız bıraktı.</p>
      <p>İddialar, muhalif Suudi gazeteci Cemal Kaşıkçı'nın 2 Ekim 2018'de İstanbul Başkonsolosluğunda öldürülmesi olayını akıllara getirdi.</p>
      <ul>
        <li>
          <a href="https://tr.euronews.com/2019/10/02/kasikci-cinayetinin-uzerinden-bir-yil-gecti-kim-ne-dedi-neler-yasand-surec-hangi-asamada">Kaşıkçı cinayetinin üzerinden tam bir yıl geçti: Kim ne dedi? Neler yaşandı? Süreç hangi aşamada?</a>
        </li>
        <li>
          <a href="https://tr.euronews.com/2019/09/26/amerika-birlesik-devletleri-suudi-arabistan-a-patriot-yolluyor">Amerika Birleşik Devletleri Suudi Arabistan'a Patriot yolluyor</a>
        </li>
        <li>
          <a href="https://tr.euronews.com/2019/07/18/abd-suudi-arabistan-a-500-asker-daha-gonderiyor-korfez-iran-nukleer-turkiye-s-400">ABD, Suudi Arabistan'a 500 asker daha gönderiyor</a>
        </li>
      </ul>
      <p>Amerika Birleşik Devletleri Merkezi Haberalma Teşkilatı'nın (CIA) 2 Ekim'de yaşanan olayda Kaşıkçı'nın öldürülmesi emrini Suudi Arabistan veliaht Prensi Muhammed bin Selman'ın verdiği sonucuna ulaştığı iddia edilmişti.</p>
      <p>Suudi Arabistan ise Kaşıkçı'nın konsoloslukta çıkan kavgada, kanun dışına çıkılarak öldürüldüğünü fakat Suudi Veliaht Prens Salman'ın olayla hiç bir ilgisi olmadığını <a href="https://tr.euronews.com/2018/10/23/suudi-arabistan-kasikci-cinayetine-karisan-herkes-hesap-verecek">belirtmişti.</a></p>
      <p>Cumhurbaşkanı Recep Tayyip Erdoğan da Kaşıkçı'nın planlı şekilde öldürüldüğünü söyleyerek, zanlıların Türkiye'de yargılanmasını <a href="https://tr.euronews.com/2018/10/23/ozel-cemal-kasikciyi-oldurmekle-suclanan-7-kisinin-pasaport-goruntuleri-yayinlandi">talep etmişti.</a></p>
      <h3>Suudi Arabistan'da 30 milyon Twitter kullanıcısı</h3>
      <p>Yaklaşık 90 milyon nüfusa sahip Suudi Arabistan'da nüfusun neredeyse üçte biri aktif olarak Twitter kullanıyor. İnsan Hakları İzleme Örgütü Orta Doğu uzmanlarından Adam Coogle bu durumun otoriter bir yapıya sahip Suudi rejimi için önemli endişe kaynağı olduğunu savunuyor.</p>
      <p>Kullanıcıları yıldırmak için farklı yollara başvuran krallık, büyük bir trol ordusuna sahip ve Twitter kullancılarına dönük sindirme ve bezdirme politikaları yürütüyor. Twitter'daki paylaşımlarından dolayı tutuklanan ya da hapis cezasına çarptırılanlar da var.</p>
      <p>Veliaht prensin eski danışmanlarından ve krallığın siber güvenlik direktörü Saud al-Qahtani, "#Karaliste" etiketini paylaşarak hükümet karşıtlarını belirleme yoluna gitmişti. Al-Qahtani 2017'de paylaştığı Twitter mesajında hükümetin anonim kullanıcıları tespit etmek için yeterli kaynağa sahip olduğunu da yazarak kullanıcılara gözdağı vermişti.</p>
    </article>
  </body>
</html>