<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/rus/publications/2019/11/7/653426/"/>
    <meta property="og:site_name" content="Экономическая правда"/>
    <meta property="article:published_time" content="2019-11-07T08:45:00+00:00"/>
    <meta property="og:title" content="Uber Украина: о ценах, заработке водителей, &quot;нелегалах&quot; Uber Shuttle и доходах, которые идут в Голландию"/>
    <meta property="og:description" content="В какой стране Uber платит налог с заработка в Украине, сколько зарабатывают водители, зачем нужна реформа такси, и почему UberShuttle работает без разрешений.(укр)"/>
  </head>
  <body>
    <article>
      <h1>Uber Украина: о ценах, заработке водителей, "нелегалах" Uber Shuttle и доходах, которые идут в Голландию</h1>
      <h2>В какой стране Uber платит налог с заработка в Украине, сколько зарабатывают водители, зачем нужна реформа такси, и почему UberShuttle работает без разрешений.(укр)</h2>
      <address>
        <time datetime="2019-11-07T08:45:00+00:00">07 Nov 2019, 08:45</time>
      </address>
      <p>Сервіс виклику таксі Uber працює в Україні з 2016 року і наразі доступний в семи містах. За приблизними розрахунками, <a href="https://www.epravda.com.ua/rus/publications/2019/07/9/649477/">51% ринку таксі</a> за кількістю поїздок сьогодні припадає саме на Uber.</p>
      <p>За <a href="https://www.facebook.com/brdo.ukraine/posts/710579445967801">оцінками</a> BRDO, річний оборот ринку становить приблизно 40 млрд грн, а 98% його учасників працює в "тіні" і не сплачує податки.</p>
      <p>Uber в Україні активно виступає за виведення ринку з тіні. При цьому в компанії не розголошують кількість автомобілів, зареєстрованих в сервісі, свої оцінки обсягу ринку, кількість поїздок і будь-яку іншу інформацію, за допомогою якої можна оцінити ринок.</p>
      <p>За приблизними оцінками, чистий комісійний дохід Uber в Україні може становити до 100 млн грн на місяць або навіть більше.</p>
      <p>Компанія розширює свою діяльність і запроваджує нові послуги. У травні <a href="https://www.epravda.com.ua/news/2019/05/14/647765/">Uber запустив</a> у Києві свою "маршрутку" – UberShuttle. Недавно журналісти громадського руху "ЧЕСНО" провели експеримент, який показав <a href="https://www.epravda.com.ua/publications/2019/10/15/652558/">чимало порушень</a> у роботі нового сервісу.</p>
      <p>"Рейд" активістів показав, що деякі водії не мають посвідчення потрібної категорії та <a href="https://www.chesno.org/post/3640/">порушують правила</a>, а мікроавтобуси нового сервісу курсують без необхідної для пасажирських перевезень дозвільної документації.</p>
      <p>На звернення журналістів громадського руху в Uber не реагували. Проте в компанії виявили бажання прояснити ситуацію після виходу на ЕП статті <a href="https://www.epravda.com.ua/publications/2019/10/15/652558/">"Нелегали Uber Shuttle"</a>, в якій описувались основні порушення.</p>
      <p>В Uber наголошують, що йдеться про "пілотний проект", який, як виявилось, може існувати безстроково. Також в компанії вважають, що шатли курсують за "динамічними маршрутами", які не належать до жодної з існуючих категорій пасажирських перевезень та не врегульовані законодавчо.</p>
      <p>На ці та інші питання ЕП відповів керівник з розвитку Uber в країнах Центральної та Східної Європи – 29-річний харків'янин Георгій Соколянський.</p>
      <p>Він закінчив юридичний факультет КНУ Шевченка, а також школу економіки Лундського університету (Швеція). З 2015-го він два роки працював консультантом в Ernst &amp; Young в Дубаї. У 2017 році його "захантили" у фінансовий відділ Uber в Амстердамі.</p>
      <p>В яку країну йдуть гроші з України, які Uber заробляє на комісії від перевезень? В якій країні Uber платить з них податки?</p>
      <p>За якою схемою сервіс співпрацює з водіями і як виплачує їм заробіток? Чому американська компанія на відміну <a href="https://www.epravda.com.ua/rus/publications/2019/07/9/649477/">від естонських конкурентів</a> не страхує поїздки пасажирів в Україні? І як працює UberShuttle?</p>
      <p>Про це ЕП поговорила з менеджером Uber.</p>
      <blockquote><b>Важливо знати.</b> Uber Technologies Inc – це американська міжнародна публічна компанія з Сан-Франциско. Створена в 2009 році. Вона створила однойменний мобільний додаток для пошуку, виклику і оплати таксі або роботи приватних водіїв і доставки їжі. У більшості випадків водії використовують свої власні автомобілі, а також машини таксопарків або партнерів. У більшості країн 80% оплати отримують водії, 20% перераховуються Uber. Сьогодні ринкова капіталізація Uber становить 52 млрд дол. У 2018 році оборот компанії склав 11,2 млрд дол, операційний прибуток - 2,8 млрд дол, чистий збиток - 1,8 млрд дол. В Україні сервіс працює з червня 2016 року. Сьогодні він доступний в семи містах: Київ, Львів, Одеса, Харків, Дніпропетровськ, Запоріжжя та Вінниця. Жителі України завантажили додаток Uber 3 млн разів.</blockquote>
      <h3>Навіщо Uber реформа ринку таксі</h3>
      <p><b>— Експерти вважають, що ринок таксі в Україні на 98%</b> <a href="https://www.epravda.com.ua/rus/publications/2019/07/9/649477/"><b>знаходиться в тіні</b></a><b>, а щорічний оборот ринку таксі тільки в Києві становить приблизно 192 млн дол. Ви як учасник ринку можете назвати оборот ринку Києва?</b></p>
      <p>— Мені важко відповісти, не розголошуючи наших операційних фінансових показників. Тому я не можу підтвердити якісь цифри. Але ви маєте рацію, дійсно ринок, на жаль, знаходиться в тіні. Є спроби вивести ринок з тіні, причому вони досить ефективні, як мені здається.</p>
      <p>Остання спроба, на яку ми покладаємо надії – це ініціатива Міністерства інфраструктури та Офісу ефективного регулювання (BRDO), які пропонують так звану реформу таксі. Реформа – не ідеальна, вона обмежить зростання ринку, але добре збалансує інтереси держави і водія.</p>
      <p>Офіс ефективного регулювання ініціював підписання учасниками ринку таксі <a href="https://www.epravda.com.ua/news/2019/07/11/649572/">меморандуму</a> про об'єднання зусиль для впровадження нової концепції законодавчого регулювання ринку таксі. Це чудово, тому що жодна служба таксі не може собі дозволити піти в хрестовий похід, намагаючись "відбілити" ринок. Але разом ми це можемо зробити.</p>
      <figure>
        <img src="https://eimg.pravda.com/images/doc/a/1/a147e94-uber-1.jpg"/>
        <figcaption>29-річний харків'янин Георгій Соколянський, керівник з розвитку Uber в країнах Центральної та Східної Європи<br/>фото Дмитра Єршова</figcaption>
      </figure>
      <p>
        <b>— Що вам дасть "відбілення" ринку, враховуючи, що Uber і так займає приблизно 50% ринку?</b>
      </p>
      <p>— Ми багато інвестуємо в Україну, і ми це робимо з дуже довгим горизонтом. Тому для нас важливо знизити ризики нашого бізнесу і регуляторна визначеність – це краще. Я буду щасливий мати бізнес з хорошим регулюванням. Це дозволить мені всередині нашої компанії швидше переконувати людей в тому, що Україна – це країна, куди потрібно інвестувати капітал і де треба впроваджувати технології.</p>
      <p>
        <b>— У що ви інвестуєте в Україні?</b>
      </p>
      <p> — Дві найбільші недавні інвестиції для нас – це запуски проектів Uber Shuttle і Uber Green. Uber Shuttle – це мікроавтобуси, Uber Green – це електромобілі.</p>
      <p> <b>— Скільки грошей Uber інвестував в ці проекти?</b></p>
      <p> — Не можу розкривати цифри. Можу сказати, що на платформі Uber Green зараз приблизно 300 автомобілів. Ми – платформа, тому це не наші автомобілі, не наш парк, але ми інвестуємо шляхом субсидування поїздок в ті продукти, які вважаємо важливими. Через півроку після запуску електромобілі Uber Green проїхали 8 млн км. Це немало.</p>
      <p>
        <b>— Давайте повернемося до Uber-таксі. Скільки у вас зараз машин в Україні і в Києві?</b>
      </p>
      <p> — Усі питання про операційні або фінансові показники ми можемо відкласти, тому що, на жаль, я не зможу відповісти ні на один з них. Я можу сказати, що Україна для нас один з найважливіших ринків регіону та один з найбільш швидкозростаючих.</p>
      <p> Мені здається, причина в тому, що з приходом Uber особиста мобільність вперше стала доступною багатьом людям за невелику ціну. І ми хочемо продовжувати працювати в цьому напрямку і по базових продуктах, і по інших, таких як Shuttle.</p>
      <p> <b>— З особистого досвіду можу сказати, що в Uber одні з найвищих цін на послуги таксі. Якщо я замовляю таксі через телефонну службу, це набагато дешевше.</b></p>
      <p>— Можливо це стосується деяких поїздок і деяких служб. Але ми і інші учасники ринку, коли встановлюємо ціну, орієнтуємося на те, щоб сталося якомога більше поїздок. Ми намагаємося балансувати інтереси водіїв, яким потрібно заробляти гроші та забезпечувати свою сім'ю, з інтересами пасажира.</p>
      <h3>В якій країні Uber платить податки з отриманого в Україні прибутку</h3>
      <p>
        <b> — Розкажіть про ланцюжок, який проходять гроші від пасажира, сервісу Uber до компанії Uber. Я сів, проїхав, заплатив. В яку країну пішли гроші, на яку юридичну особу?</b>
      </p>
      <p> — Ситуація стандартна і проста. Перше, що потрібно розуміти Uber – це технологічна платформа, а не оператор автомобілів, не перевізник. Що це означає на практиці? Що Uber заробляє комісію від (заробітку. – <i>ЕП</i>) водія.</p>
      <p>Отже, пасажир платить водію за перевезення. Якщо ви вибираєте безготівковий метод розрахунку, ми робимо еквайринг, тобто, ми знімаємо гроші з карти пасажира, віддаємо їх водієві за вирахуванням нашої комісії. Якщо ви вибираєте готівковий платіж, тоді гроші йдуть безпосередньо готівкою водієві, а ми забираємо комісію.</p>
      <figure>
        <img src="https://eimg.pravda.com/images/doc/d/0/d03da83-uber-2.jpg"/>
      </figure>
      <p> </p>
      <p>фото Дмитра Єршова</p>
      <p>
        <b>— Куди при цьому йдуть 25% комісії?</b>
      </p>
      <p> — На нашу нідерландську компанію. Чому Нідерланди? Це наша європейська штаб-квартира, в якій працюю, зокрема, і я, де відбувається софтверна розробка. Вона володіє додатком і правами на інтелектуальну власність. Відповідно, це та особа, яка також здійснює білінг поїздок.</p>
      <p>Це наша стандартна схема в тому числі для країн Європейського Союзу. Якщо не помиляюся, виняток – це Австрія. Через регуляторні причини там абсолютно інша система (прийому платежів. – <i>ЕП</i>). Але та схема проведення платежів, яка діє в Україні, є нашою стандартною, звичайною схемою.</p>
      <p>Зрозуміло, що у нас також є дочірня компанія Uber Україна, в стінах якої ми знаходимося, яка є місцевою українською юридичною особою та сплачує тут податки.</p>
      <p>
        <b>— Чи правильно я розумію, що податки з 25% комісії Uber платить в Нідерландах?</b>
      </p>
      <p> — Податки щодо Uber, який за нашою консолідованою звітністю, на жаль, не є прибутковою компанією – це цікаве питання. Але ті податки, які пов'язані з діяльністю української юридичної особи, включаючи податок на прибуток, сплачуються в Україні.</p>
      <p> <b>— Наскільки я розумію, українська юридична особа більше відповідає за маркетинг, рекламу та за якусь операційну діяльність.</b></p>
      <p>— Є певні податкові правила, які, по суті, розподіляють прибуток або збиток за юрисдикціями, по ринках. І, природньо, ми їм слідуємо ...</p>
      <p><b> — На базі</b> <a href="https://www.epravda.com.ua/publications/2019/07/9/649477/"><b>відкритих даних</b></a><b> Monobank я</b> <a href="https://www.epravda.com.ua/publications/2019/07/9/649477/"><b>рахував</b></a><b>, що оборот Uber тільки стосовно клієнтів Monobank становить 30 млн грн на місяць. Тобто, йдеться про оборот Uber в Україні обсягом сотні мільйонів гривень на місяць.  25% з них йде в Uber.</b></p>
      <p>
        <b>Компанія Uber заробляє в Україні 25% з цієї суми, але платить податки не в Україні. Як ви вважаєте, наскільки це правильно?</b>
      </p>
      <p>— Тут є кілька аспектів. Перше – наша ефективна комісія не 25%. 25% – це номінальна комісія. Ми також платимо бонуси водіям. Я не можу розголошувати, прибуткові чи збиткові ми в Україні. Але ми не говоримо про 25% грошей, які виходять з України.</p>
      <p>Друге, знову ж таки, за нашою консолідованою звітністю Uber в цілому – це збиткова компанія. Причому наша українська юридична особа – прибуткова. І ми платимо податок на прибуток в Україні. Саме стільки, скільки передбачено Податковим кодексом.</p>
      <p>
        <b>— Проте, як ми уже раніше визначили, ви платите податок з діяльності юрособи, що не пов'язана безпосередньо із заробітком на поїздках. Я правильно розумію?</b>
      </p>
      <p>— Я не хочу дуже глибоко йти в податкові правила, але відносно тієї діяльності, яка відбувається в Україні, податки платяться в Україні.</p>
      <p>
        <b>— Тобто, гроші, які Uber заробляє на поїздках українських таксистів в Україні, ви ведете в Нідерланди і потім платите податки в Україні?</b>
      </p>
      <p> — Ми ж не з виручки платимо податки, а з чистого прибутку. Чистого прибутку на консолідованому рівні у нас немає. При цьому є прибуток, який є в української юридичної особи, який ми платимо юридичній особі з Нідерландів за ті функції, які українська юридична особа виконує.</p>
      <p>Як ви правильно сказали, це операційні, маркетингові та інші послуги. Тому створюється ситуація, за якої ми платимо податок на прибуток в Україні, але при цьому загалом Uber не є прибутковою компанією.</p>
      <p>
        <b>— Прибуток при цьому в Україні є, але з неї, виходить, Україна не отримує податків?</b>
      </p>
      <p>— Отримує. Uber в Україні сплачує всі податки.</p>
      <p>
        <b> — Юридична особа, яка займається операційною діяльністю, маркетингом, рекламою. А основний бізнес – це перевезення.</b>
      </p>
      <p>— Якщо ми говоримо про податок на прибуток, то він сплачується з чистого прибутку. Дохід, по суті виручка, мінус витрати. Таким чином, чистий прибуток, а не виручка, розподіляється між різними ринками.</p>
      <p> <b>— А оскільки прибутку немає, то податки не платите?</b></p>
      <p> —Не зважаючи на те, що за консолідованою звітністю прибутку немає, українська юридична особа є прибутковою і сплачує податок на прибуток в Україні.</p>
      <p> <b>— А в цілому, із своєї діяльності як платформи таксі, в якій юрисдикції ви платите податки зараз?</b></p>
      <p>— Якщо ваше запитання полягає в тому, де знаходиться виручка, не прибуток, від нашої комісії, то вона знаходиться в Нідерландах. Але податки платяться не з виручки, а з чистого прибутку, і цей показник розподіляється на всіх ринках, на яких ми працюємо, в тому числі в Україні.</p>
      <p> В Україні позитивна прибутковість. Фінзвітність Uber Україна можна отримати з єдиного реєстру.</p>
      <h3> Схема співпраці з водіями і схема виплат</h3>
      <p>
        <b>— Ще питання про те, як ви виплачуєте водієві гроші. Ви укладаєте трудовий договір з водієм або водій повинен бути ФОПом, або ви платите просто як приватній особі?</b>
      </p>
      <p>— Ми не є роботодавцем водіїв. Насправді, вся філософія Uber полягає в тому, що для водія це можливість заробити гроші з вільним графіком, не маючи трудового розпорядку. Ми не говоримо водіям, коли їм виходити на лінію. Ви можете вийти один раз на півгодини і просто заробляти, коли ви вийшли. Тому ми не є роботодавцем.</p>
      <p>Як умова для співпраці ми просимо надати підтвердження, що є податкова реєстрація: юридична особа або фізична особа-підприємець. Тоді ти можеш співпрацювати з Uber безпосередньо. Деякі водії обирають можливість співпрацювати з Uber не безпосередньо, а через партнерів. Наприклад, автопарки.</p>
      <figure>
        <img src="https://eimg.pravda.com/images/doc/6/0/609e949-uber-3.jpg"/>
        <figcaption>фото Дмитра єршова</figcaption>
      </figure>
      <p>
        <b>— У чому переваги роботи через посередників, враховуючи, що вони беруть комісію 10%?</b>
      </p>
      <p>— На ринку існують різні комісії. Я підозрюю, що причина пов'язана з тим, що водії хочуть водити і не хочуть займатися бухгалтерією. Для водіїв важко відкрити ФОП. Можливо, об'єктивно це не так важко, але для водія це важко. Тому що ти хочеш водити, ти не хочеш ходити до Податкової.</p>
      <p>Необхідність шукати час на оформлення ФОП, ведення звітності, одна з причин, на мій погляд, чому я вважаю, що реформа таксі сучасна і конструктивна. Саме тому, що реформа йде до принципу "купи патент онлайн, заплати гроші онлайн і отримай дозвіл займатися перевезеннями". Таким чином, держава отримала гроші, але водієві не потрібно ходити до Податкової. Це одна з кращих рис цієї реформи.</p>
      <p> <b>— Виплати на карту або готівкою?</b></p>
      <p> — Щодо оплати поїздок готівкою: гроші залишаються у водія. Щодо безготівкових поїздок, то ми виплачуємо гроші на будь-який український рахунок.</p>
      <p> <b>— Скільки сьогодні заробляє водій Uber в Києві, якщо працює по 8 годин на день, крім вихідних?</b></p>
      <p>— Водій може заробляти на платформі Uber значно більше, ніж середня зарплата в Україні і більше, ніж на інших платформах, тому що у нас більше замовлень. Щоб дати вам орієнтир, чистий заробіток після комісії Uber, після витрат може бути в районі 25-30 тис гривень.</p>
      <p>Це після сплати всіх податків і витрат. Те, що я вважаю реалістичним.</p>
      <p> <b>— Чи застрахований пасажир і на яку суму? Чи були вже прецеденти, коли страхова здійснювала виплати на користь постраждалих пасажирів Uber?</b></p>
      <p>— Ми вимагаємо у водія підтвердження наявності поліса страхування відповідальності, але це саме відповідальність перед третіми особами. Uber зараз в Україні не пропонуємо страхування поїздок, тому що ми поки не знайшли механізму, який, на наш погляд був би ефективним в Україні.</p>
      <p> До речі, одна з умов майбутньої реформи таксі – вимога для водія мати поліс страхування не тільки відповідальності перед третіми особами, але також і страхування поїздки. Я вважаю, що це правильно. Ми намагаємося більше фокусуватися на уникненні аварій і не намагаємося зараз через механізми страхування перекласти фінансовий ризик для третіх сторін.</p>
      <h3>Як буде працювати касовий апарат в таксі</h3>
      <p> <b>— Президент нещодавно підписав закон про обов'язкове використання касових апаратів підприємцями. Як це відіб'ється на вартості поїздки на Uber?</b></p>
      <p>— Це залежить від того, як закон буде імплементований. Зараз ми спілкуємося з державною податковою службою, щоб спробувати правильно імплементувати це рішення. У нас є два принципи: ми за податкову прозорість і проти бюрократії.</p>
      <p>Фізично касовий апарат в кожній машині я вважаю бюрократією. Нам потрібно знайти спосіб ділитися даними так, щоб забезпечити податкову прозорість. Але ще краще, я вважаю, щоб пройшла реформа таксі, яка скаже: водій, ти можеш в інтернеті купити право працювати в таксі на місяць, квартал або рік, і тоді тобі не потрібно звітувати про твою виручку або прибуток, тому що це важко підтверджувати.</p>
      <p>
        <b>— Як ви оцінюєте ідею встановити додаток на смартфон і використовувати смартфон в якості касового апарату?</b>
      </p>
      <p>— Це однозначно краще, ніж фізичний касовий апарат. Таке рішення може працювати в таксі і працює в інших країнах. Якщо це рішення буде якісно імплементоване, тоді це буде хорошим рішенням.</p>
      <h3>Про пілотний проект Uber Shuttle</h3>
      <p><b>—</b> <b>Що таке пілот?</b></p>
      <p>— У нас є гіпотеза, яку ми хочемо перевірити. Для більшості людей в Україні таксі є занадто дорогим. Ми вирішили піти шляхом "комфортна й безпечна машина, але на кілька осіб". Відтак поїздка стає дешевшою для пасажира.</p>
      <p>Пілотом ми хочемо переконатися, що цей продукт потрібен людям у Києві. І ми вже маємо позитивні відгуки від пасажирів, які бажали мати новий, комфортний, безпечний та доступний за ціною сервіс.</p>
      <p>Також законодавче регулювання автобусних перевезень є складним. Ми вперше в Україні запустили продукт із динамічними маршрутами. Статичний маршрут, яким їздить громадський транспорт – від зупинки до зупинки. Шатли працюють від клієнта до клієнта в межах визначеного наперед меню, де можна зупинятися за правилами дорожнього руху.</p>
      <p>Ми співпрацюємо з органами місцевого самоврядування, аби знайти правильну модель або в межах чинного регулювання, або спільно дійти до його змін.</p>
      <p>Якщо цей продукт потрібен людям і є добрим для міста, тобто, він усуває затори та покриває місця, погано покриті громадським транспортом, ми маємо зробити так, щоб регулювання працювало для продукту, а не вбивати його через відсутність регулювання.</p>
      <p>Коли писалося законодавство за радянських часів, ніхто не міг подумати про додатки, смартфони чи динамічні маршрути (закон було ухвалено 2001 року – <i>ЕП</i>)</p>
      <p>
        <b>— На який строк зафіксовано пілот?</b>
      </p>
      <p>— У нас немає кінцевої дати. Якщо ми бачимо, що це потрібний продукт, то ми його продовжимо.</p>
      <figure>
        <img src="https://eimg.pravda.com/images/doc/9/5/95ab46c-uber-4.jpg"/>
        <figcaption>фото Дмитра єршова</figcaption>
      </figure>
      <p>
        <b>— Ви за півроку не визначили, чи потрібен він людям?</b>
      </p>
      <p>— Перші сигнали – дуже позитивні. Попит перевищує пропозицію, особливо в пікові години. Наше питання – знайти достатню кількість автобусів, які відповідають нашим стандартам якості. Що відрізняє пілот від постійного продукту? Те, що ми маємо разом з урядом та КМДА дійти розуміння, що ми знаходимо правильне регулювання, яке влаштує всі сторони.</p>
      <p>
        <b>— З ким це узгоджували та чи підкріплювали документально?</b>
      </p>
      <p>— Я не хочу вживати поняття "узгоджували". Бізнесу не потрібно узгоджувати проект із державою, якщо він відповідає закону.</p>
      <p>Ми мали розмови і з Києвом, і з Міністерством інфраструктури, і з іншими стейкхолдерами та знайшли порозуміння. Також почали розмови про те, яким має бути правильне регулювання таких продуктів.</p>
      <p>
        <b>— Чи є документ? Або це були просто усні домовленості?</b>
      </p>
      <p>— Я б не назвав це навіть домовленостями й точно не назвав би це узгодженням. Ми мали розмову про сервіс і наступні кроки. Потрібна єдина форма узгодження, щоб мати автобусний сервіс – це ліцензування. Кожен автобус, який бере участь у проекті — ліцензований. Це легко можна перевірити в публічній базі даних.</p>
      <p>Ми не є оператором чи автопарком цих автобусів, тому будь-який орган дасть вам відповідь, що Uber Shuttle не має ліцензії. Ми є інформаційною технологічною платформою. За законом, ліцензію отримує оператор.</p>
      <p>
        <b>— Чи здійснює Uber Shuttle регулярні перевезення?</b>
      </p>
      <p>— Ми вважаємо, що ця модель – протилежність нашій моделі. Що таке режим регулярних перевезень? Орган місцевого самоврядування сам визначає, що потрібен певний маршрут, оголошує конкурс, обирає перевізника, перевізник набуває права й обов'язку їздити за статичним маршрутом від зупинки до зупинки, не маючи змоги пропустити жодну зупинку та брати пасажирів на зупинках громадського транспорту.</p>
      <p>Шатл – це протилежність, динамічний маршрут. Потреба в маршруті визначена ринком. Продукт працює виключно за попереднім замовленням і в цьому весь сервіс. Саме тому ми вважаємо, що він не регулюється як "регулярні перевезення" у розумінні закону  "Про автомобільний транспорт".</p>
      <p>
        <b>— На вашу думку, чи є легальними шатли відповідно до чинного законодавства?</b>
      </p>
      <p>— Так, звісно, вони є легальними, але є певна регуляторна невизначеність, яка нам дуже не подобається. Думаю, і місту Києву, і міністерству теж. Через це ми не можемо інвестувати у продукт, відносно якого немає єдиної думки щодо регуляторної позиції.</p>
      <p>Якщо зайняти позицію, що продукт є ближчим до регулярних спеціальних перевезень, то він іде поза конкурсами КМДА. Але є паспорт маршруту – це досить бюрократична паперова процедура. 60 днів забирає схвалення маршруту на папері.</p>
      <p>Найскладнішим для нас і наших партнерів є те, що затвердити динамічний маршрут неможливо за законодавством.</p>
      <p>
        <b>— Які є напрацювання законодавства?</b>
      </p>
      <p>— Ми подали до Міністерства свої пропозиції, як ми бачимо це регулювання. Щойно це регулювання буде створене, ми будемо діяти відповідно до нього.</p>
      <p>
        <b>— Чи не вважаєте ви, що це той випадок, коли вседозволеність породжує вседозволеність?</b>
      </p>
      <p>— В Україні є конституційний принцип: усе, що не заборонено, є дозволеним. Щойно буде врегульовано питання перевезень для обмеженого кола користувачів за попереднім замовленням автобуса за динамічним маршрутом, ми будемо дотримуватися цих норм.</p>
      <p>
        <b>— Uber має договірні відносини з автопарками?</b>
      </p>
      <p>— Це юрособи або ФОПи, котрі мають ліцензії на перевезення. У нас обмежене коло автопарків, у якості послуг яких ми можемо бути впевненими.</p>
      <p>
        <b>— Скільки маршрутів у вас передбачено?</b>
      </p>
      <p>— Муніципальний транспорт має бути основою київського транспорту. Ми через наші дані щодо попиту бачимо, де є діри. Ми робили опитування користувачів. Також маємо аналітику, дє є попит і в який час.</p>
      <p>
        <b>— Чи думали ви про те, що в шатли зможуть пересідати водії власних автівок, які їдуть до столиці з передмість, розвантажуючи таким чином дороги?</b>
      </p>
      <p>— Саме так, це головна ідея.</p>
      <p>
        <b>— Чи пристосовані в такому разі автостоянки, на яких водій залишав би своє авто у тих місцях, де вже функціонують Uber Shuttle?</b>
      </p>
      <p>— Я не маю відповіді. Паркування є проблемою міста й нашою, зокрема. Було б цікаво з Департаментом транспортної інфраструктури КМДА спробувати знайти спільне рішення. Ми не маємо на меті облаштовувати паркомісця, це не є нашою функцією. Ми раді допомогти КМДА власними даними.</p>
      <p>
        <b>— Чи долучаються представники Uber до вибору водіїв для шатлів?</b>
      </p>
      <p>— У нас існують договірні відносини з автопарками. Ми є технологічною платформою. Ми не втручаємося в те, як автопарки ведуть свій бізнес. Є певні документи, які ми перевіряємо, зокрема реєстрацію ТОВ чи ФОП, з міркувань податкової прозорості.</p>
      <p>Але ми ані зараз, ані в майбутньому не проситимемо у співробітників трудові книжки. Наша домовленість із автопарками така: вони забезпечують певну кількість автобусів у певний час у певних місцях. Автопарк вирішує, як організувати роботу водіїв.</p>
      <p>З міркувань безпеки ми перевіряємо наявність водійських прав категорії D для автобусів з понад 15 місцями. Ми можемо гарантувати, що водії мають потрібну категорію.</p>
      <p>
        <b>— А як щодо категорії D1? Під час нашого експерименту поліція виписала водієві протокол. Він не мав права сідати за кермо мікроавтобуса на 12 місць, і тому чекали на людину з відповідною категорією прав, яка змогла б відігнати бус.</b>
      </p>
      <p>— Це питання до поліції. Згідно з Віденською конвенцією про дорожній рух, категорія D1 є підкатегорію D, тому що D важча і для великих автобусів.</p>
      <p>
        <b>— Чи організовує компанія навчання або тренінги для водіїв, як працювати з клієнтами?</b>
      </p>
      <p>— Проводимо інструктаж з користування додатком. Чим Uber відрізняється від решти перевізників? Якщо у вас був неввічливий водій або якщо він порушив ПДР, ви можете поставити йому одну зірочку – тоді рейтинг падає, і водій більше не може співпрацювати з проектом.</p>
      <p>
        <b>— Нам відомо, що за домовленістю з КМДА шатли не можуть здійснювати посадку пасажирів на зупинках громадського транспорту.</b>
      </p>
      <p>— Шатли – це не регулярні перевезення, тому не маємо права й не використовуємо ці зупинки. Але в нас визначено можливі місця зупинок, які мають відповідати ПДР.</p>
      <p>
        <b>— А що з графіком роботи водіїв?</b>
      </p>
      <p>—Графік водіїв – це питання автопарку. З міркувань безпеки ми робимо програмне обмеження – 12 годин. Це не визначено трудовим законодавством, бо ми не маємо трудових відносин. Це визначено безпекою пасажирів.</p>
      <p>Є дві речі: години, коли наявний сервіс на певному маршруті, і години роботи одного водія. Ми не вважаємо, що Uber повинен затверджувати правила внутрішнього трудового розпорядку для людей, які не є нашими працівниками.</p>
      <p>Що ми не будемо робити? Ми не диктуватимемо нашим партнерам-автопаркам, як їм організовувати свою роботу. Бо ми платформа, і це не наша справа. Що стосується штрафів водіїв: доки існує невизначеність, чи це регулярні перевезення, чи це режим, регулювання якого ще не створене, гадаю, будуть штрафи.</p>
      <p>
        <b>— Чи є вже напрацювання щодо врегулювання роботи шатлів?</b>
      </p>
      <p>— Так, ми подали до Міністерства власні пропозиції щодо того, як ми це бачимо. І це дасть змогу розв'язати це питання для всієї країни, а не лише для міста Києва.</p>
    </article>
  </body>
</html>