<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/07/boris-johnson-ez-az-egesz-egy-keresztezodesben-ragadt-csuklosbusz"/>
    <meta property="og:site_name" content="infostart"/>
    <meta property="article:published_time" content="2019-11-07T08:53:00+00:00"/>
    <meta property="og:title" content="Boris Johnson: ez az egész egy kereszteződésben ragadt csuklósbusz"/>
    <meta property="og:description" content="Feloszlatták a brit parlamentet és bizarr lemondásokkal beindult a választási kampány. A szigetországban december 12-én tartanak előre hozott választást. Boris Johnson kormányfő célja a győzelem és parlamenti többséggel a háta mögött a brexit véghezvitele."/>
  </head>
  <body>
    <article>
      <h1>Boris Johnson: ez az egész egy kereszteződésben ragadt csuklósbusz</h1>
      <address><time datetime="2019-11-07T08:53:00+00:00">07 Nov 2019, 08:53</time> by <a rel="author">Infostart / InfoRádió - Szvetnik Endre (London)</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/tudositoink/2019/11/06/mar-sztalin-is-felbukkant-a-brit-valasztasi-kampanyban"/>
        <a href="https://infostart.hu/kulfold/2019/11/06/feloszlott-a-brit-parlament"/>
        <a href="https://infostart.hu/kulfold/2019/11/05/brit-liberalisok-ha-mi-jovunk-nem-lesz-brexit"/>
        <a href="https://infostart.hu/tudositoink/2019/11/05/botot-dugott-a-kullok-koze-a-brit-politika-egyik-legmegosztobb-figuraja"/>
      </related>
      <h3>Feloszlatták a brit parlamentet és bizarr lemondásokkal beindult a választási kampány. A szigetországban december 12-én tartanak előre hozott választást. Boris Johnson kormányfő célja a győzelem és parlamenti többséggel a háta mögött a brexit véghezvitele.</h3>
      <p>Ellátogatott a királynőhöz, kiállt a média elé és bejelentette az előre hozott választásokat Boris Johnson, majd Birminghamben megtartotta első választási nagygyűlését. 1948 óta ez volt a második legrövidebb parlamenti időszak.</p>
      <p>A lendületes és optimistára kiszínezett kampánystart azonban kicsit kínosra sikeredett: lemondott a Walesi Ügyek Minisztere. Azért kellett távoznia, mert vádak szerint tudott arról, hogy</p>
      <p>
        <mark>egyik beosztottja kisiklatott egy nemi erőszakról szóló pert</mark>
      </p>
      <p>és nem tett ellene semmit.</p>
      <p>Johnson azonban energikus beszédet tartott, és megint a brexit megvalósítását ígére, majd azután azt, hogy egy jobb oktatási rendszert és jobb infrastruktúrát épít az országnak.</p>
      <p>A borzas imázst hátrahagyó és a szokásosnál elegánsabban felöltözött Johnson egy kereszteződésbe csúszott és kikerülhetetlen csuklósbuszhoz hasonlította a parlamenti brexitpatthelyzetet. „Ezt így nem folytathatjuk... ha többséggel térek vissza, működőképessé teszem a parlamentet”</p>
      <p>– ígérte.</p>
      <p>Az alternatíva az, hogy nyer a Munkáspárt, újabb brexitnépszavazást és újabb skót függetlenségi népszavazást tartanak – fejtegette.</p>
      <p>A legnagyobb ellenzéki erőt említve Johnson azt mondta, hogy</p>
      <p>
        <mark>a Munkáspárt „mindig kifogy más emberek pénzéből”</mark>
      </p>
      <p>és hiába ígérget, tudja, hogy politikája romba döntheti a gazdaságot.</p>
      <h4>Ezzel szemben...</h4>
      <p>Jeremy Corbyn munkáspárti pártvezér saját kampánynyitóján azt mondta: nagyon más miniszterelnök lesz, mert nem irányításra született, ahogy támogatói sem. Arról beszélt, hogy ő társai a hatalmat megosztva akarnak kormányozni, hogy az olyan emberek is szóhoz jussanak, akiknek nincsenek magas pozícióban ülő ismerőseik.</p>
      <p>A brexitről szólva a sokáig vacilláló Corbyn azt mondta: egyesíteni kell a népet, új népszavazás „mértékadó javaslatok alapján” és nem egy Donald Trumppal kötött, „katasztrofális” szabadkereskedelmi megállapodás.</p>
      <p>Corbyn számára kínos és kellemetlen a Munkáspárt második embere, Tom Watson váratlan lemondása. Watson és Corbyn között az utóbbi időben feszültté vált a viszony, de helyettes, aki élete 30 évét áldozta a Pártra, magánéleti üggyel indokolta távozását. Egy baráti körben viszont az egyik brit lap szerint ezt mondta: „A Munkáspárt már az a párt, amibe beléptem”. Centrista párttagok attól tartanak, hogy szavazóik egy része átpártolhat a brexitellenes Liberális Demokratákhoz.</p>
      <p>A két nagy erőn kívül a többi brit párt elkezdte a kampányolást. A Zöldek évente 100 milliárd eurónak megfelelő pénzt adnának „klímavédelemre”. A LibDem-ek pedig 1 százalékkal megemelnék a jövedelemadót és évi 2,2 milliárd fontot fordítanának a mentális egészségügyi szolgálatokra.</p>
      <p>
        <i>Nyitókép: MTI/AP/Frank Augstein</i>
      </p>
    </article>
  </body>
</html>