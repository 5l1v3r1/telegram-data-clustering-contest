<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/publications/zabudte-pro-las-vegas-yaki-nebezpeki-prihovuje-zakonoproekt-pro-legalizaciyu-gralnogo-biznesu-638286.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T08:00:00+00:00"/>
    <meta property="og:title" content="Забудьте про Лас-Вегас. Які небезпеки приховує законопроект про легалізацію грального бізнесу"/>
    <meta property="og:description" content="Верховна Рада збирається легалізувати гральний бізнес в Україні"/>
  </head>
  <body>
    <article>
      <h1>Забудьте про Лас-Вегас. Які небезпеки приховує законопроект про легалізацію грального бізнесу</h1>
      <address><time datetime="2019-11-07T08:00:00+00:00">07 Nov 2019, 08:00</time> by <a rel="author">Інна Михайлівська</a></address>
      <h4>Верховна Рада збирається легалізувати гральний бізнес в Україні</h4>
      <p>
        <i>Журналіст і редактор сайту «Наші Гроші» Юрій Ніколов відстежує історію створення нового закону з самого початку. Йому вдалося потрапити на закрите від суспільства засідання робочої групи, де представникам азартного бізнесу презентували законопроект.</i>
      </p>
      <p>
        <i>Своїми висновками він поділився на прес-конференції в медіа-центрі «Інформатор». Висновки ці невтішні. Основні з них такі: </i>
        <i>запис конференції на <a href="https://youtu.be/mllclTkuxPQ">YouTube</a>.</i>
      </p>
      <h3>Законопроект про легалізацію азартних ігор створювали таємно</h3>
      <p>Давид Арахамія (голова фракції «Слуга Народу», який відповідає за розробку законопроекту - ред.) казав, що над законопроектом працювали три окремі групи юристів. Одних він залучав сам, як Андрія Астапова (партнер юридичної фірми Eterna Law, яку <a href="https://apostrophe.ua/ua/article/society/2019-11-04/komanda-prezidenta-igraet-ne-za-tem-stolom-chto-ne-tak-s-novyim-zakonom-o-legalizatsii-igornogo-biznesa/28894">пов’язують з букмекерською конторою «Парі-Матч»</a> - ред.), Бориса Баума (російський бізнесмен, <a href="https://daily.rbc.ua/ukr/show/bukmekerskiy-perevorot-lobbiruet-zakonoproekt-1572431718.html">власник офшорного казино</a> First National Lotteri Ltd – ред.) запропонували інші люди, а також були треті юристи. Хтось у Мінфіні, хтось у Мінюсті, всі докладали зусиль.</p>
      <p>Законопроект писався в суцільній темряві, представників суспільства на етапі створення не підпускали взагалі. Я лише одного разу напівтаємно проникнув на засідання робочої групи, де Олександр Дубінський і Борис Баум представляли його перед представниками ігрової індустрії. Я там посидів, послухав і виніс висновок, що законопроект пишеться з урахуванням бізнесового інтересу. Всі «хотелочки» і дірочки ретельно враховані.</p>
      <h3>Тотальні гральні автомати замість лотерей і реальних букмекерських ставок</h3>
      <p>Лотерея – це краще, що людство придумало для полегшення ігрової залежності. Одні сидять на тяжкому героїні, а інші карамельки їдять. Так, вони гладшають від карамельок, проте це їх не вбиває так, як наркотик. Лотерея у цьому сенсі  має служити тією «карамелькою» - білою історією, яка відволікає людей від тяжких залежностей.</p>
      <p>Лотерея в цьому законопроекті вважається азартною грою. В іншому пункті сказано, що азартна гра дозволяється лише при наявності паспорту. Тепер уявіть собі: вам 25 років, алкоголь ви купляєте без паспорта, проте при купівлі лотерейного квитка зобов’язані показати паспорт. Чи сприятиме це популяризації лотерей, як найменш шкідливого з видів азартних ігор? Чи навпаки відштовхне людей від лотереї?</p>
      <p>В цьому документі визначення лотерейного білета допускає, що він може бути в «електронній формі». Далі пропонується миттєва лотерея. На чому вона розігрується? На лотоматах, які виглядають абсолютно так само, як ігрові автомати – величезні коробки, перед якими сидиш і граєш. І кожного разу тобі, по суті, випадає миттєвий лотерейний квиточок в електронній формі. Чим це відрізняється від ігрових автоматів? Нічим. Пунктів з такими автоматами пропонується створити не менше 1 тисячі по всій країні.</p>
      <p>Схожа ситуація з букмекерськими конторами.</p>
      <p>Зазвичай букмекери приймають ставки на певні спортивні події. Ви приходите, робите ставку, вам дають квиток. Але в законопроекті прописано, що квиток можуть видавати беттінг-машини і ставкомати. Вони нічим не відрізняються від звичайних ігрових автоматів!</p>
      <p>Так, через них можна зробити ставку на певний матч, а можна переключити в інший режим і зробити ставку на «віртуальний епізод». Наприклад, чи випадуть в ряд п’ять морквинок. І таких букмекерських пунктів лише у Києві дозволили зробити 320 штук!</p>
      <p>Експерти вважають, що законопроект треба відправити на доопрацювання. Якщо прийняти його в нинішній редакції - на вулицях ми отримаємо рівно те, що є зараз. Можливо, приберуть самі похабні кіоски, проте залишиться все те, що ми зараз бачимо – на перших поверхах житлових будинків, з яскравими вивісками, які заманюють людей.</p>
      <figure>
        <img src="https://glavcom.ua/img/forall/users/49/4935/0_121.jpg"/>
        <figcaption>Юрій Ніколов</figcaption>
      </figure>
      <h3>Авакову приготуватись</h3>
      <p>10 років азартний бізнес існував нелегально, що зробило Україну дуже мафіозною країною. Це почалось ще за роки Януковича, черговий виток відбувся у 2014-2015 роках, коли на вулицях в рази збільшилась кількість цієї зарази.</p>
      <p>Нинішня спроба створити легальний ігровий бізнес проектується з політичними розводками і підставами. Найбільша політична загроза в цій історії – для міністра внутрішніх справ Арсена Авакова. В останній редакції законопроекту говориться, що весь існуючий нелегальний гральний бізнес має припинити свою діяльність з 1 січня 2020 року. Тобто вже через 2 місяці, за які неможливо створити державну систему контролю.</p>
      <p>Але поліція з 1 січня має контролювати, щоб вся ця зараза в різних містечках і селах закрилася. Причому абсолютно цинічно виходить так, що на весь наступний рік поліції дають лише один інструмент – штрафи. Супер! Поліція буде ходити і штрафувати, штрафи сплачуватимуть або ні, і це все?</p>
      <p>Ігрова мафія щороку має оборот близько $1-2 млрд, за ці гроші вона давно перекупила всіх, хто мав до того стосунок. За кілька днів за помахом руки неможливо вирішити цю проблему.</p>
      <p>Автори законопроекту спершу мали б поцікавитись у поліції, коли вона зможе реально закрити всю ту історію, включно з внутрішніми перевірками, раптовими нальотами і т.д. Наскільки я розумію – вони не поцікавилися.</p>
      <h3>Забудьте про Лас-Вегас</h3>
      <p>Регулювати гральний бізнес в Україні буде Комісія з розвитку та регулювання азартного бізнесу. Комісія з розвитку?! Тобто, 90% людей не хочуть грати і виступають за те, щоб прибрати це з вулиць і захистити дітей від впливу салонів, а держава у відповідь створює комісію з розвитку грального бізнесу.</p>
      <p>Автори законопроекту просто за Фрейдом видають свій головний намір: створити з України величезну гральну зону. Це не приклад Лас-Вегаса, де гра обмежується одним містом. Це відрізняється від заяв президента Зеленського, який анонсував знищення нелегального ігрового бізнесу.</p>
      <p>Немає значення прізвище людини, яка буде призначена головою Комісії. Оскільки автори законопроекту написали, що «голова повноважного органу може бути зміщений з посади у разі грубого порушення службових обов’язків та наявності інших підстав, передбачених законом». Ну, на роботу спізнився на 15 хвилин, це ж прогул! Що буде робити керівник цього органу, щоби його не звільнили? Він буде виконувати всі хотєлочки - все, що йому будуть рекомендувати.</p>
      <h3>Яким має бути якісний закон про легалізацію грального бізнесу</h3>
      <p>Легалізація має призвести до кількох речей. По-перше, вона має зменшити кількість можливостей та опцій у звичайного українця програти свої гроші: перенесення в готелі, перенесення в курортні зони, витіснення з вулиць так, щоб цього не бачили люди. Доступ має бути ускладнено для того, щоб якийсь хлопець не «грохнув» у когось мобільний телефон, не здав його в ломбард і тут же через двері не програв усе.</p>
      <p>По-друге, прибрати це з вулиць, аби не популяризувати гральні ігри через дітей. Якщо дитина кожен день ходить до школи і бачить, що довкола купа цих салонів, – вона звикає до цього, як до барбершопів, кав’ярень та магазинів. У нас вже покоління дітей виросло з купою салонів на вулиці. Це ненормально і неправильно!</p>
      <p>Ігрова залежність, в яку потрапляють гравці – це проблема. Це хвороба. Навіщо ми робимо нормою хворобу?</p>
      <p>От є Лас-Вегас, коли треба їхати літаком, щоб десь пограти в пустелі. Може бути курортна зона під Одесою або Буковель – окей! А не вийшов з хати, витягнув останні гроші з сім’ї та пішов програвати.</p>
      <p>Ми є суспільством, де багато років так грали, тому купа людей хворіють на лудоманію (<i>залежність від азартних ігор – ред.</i>).</p>
      <p>Народні депутати, я прошу вас прислухатись до голосу розуму.</p>
      <p>
        <b>Інна Михайлівська, для «Главкома»</b>
      </p>
      <related>
        <a href="https://glavcom.ua/news/v-ukrajini-nabuv-chinnosti-zakon-pro-institut-ekonomichnogo-operatora--638279.html"/>
        <a href="https://glavcom.ua/country/politics/skandalna-sudova-reforma-zelenskogo-nabula-chinnosti--638271.html"/>
        <a href="https://glavcom.ua/news/gerus-opublikuvav-foto-pislya-biyki-z-lyashkom-638194.html"/>
      </related>
    </article>
  </body>
</html>