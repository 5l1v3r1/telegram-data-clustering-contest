<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/finance/fraport-anekampsan-ton-oktovrio-ta-perifereiaka-aerodromia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T08:24:30+00:00"/>
    <meta property="og:title" content="Fraport : Ανέκαμψαν τον Οκτώβριο τα περιφερειακά αεροδρόμια"/>
    <meta property="og:description" content="Με θετικό πρόσημο έκλεισε ο Οκτώβριος για τα 14 περιφερειακά αεροδρόμια που διαχειρίζεται η Fraport Greece."/>
  </head>
  <body>
    <article>
      <h1>Fraport : Ανέκαμψαν τον Οκτώβριο τα περιφερειακά αεροδρόμια</h1>
      <h2>Με θετικό πρόσημο έκλεισε ο Οκτώβριος για τα 14 περιφερειακά αεροδρόμια που διαχειρίζεται η Fraport Greece.</h2>
      <address><time datetime="2019-11-07T08:24:30+00:00">07 Nov 2019, 08:24</time> by <a rel="author">Κλώντζα Ολγα</a></address>
      <p>Με θετικό πρόσημο έκλεισε ο Οκτώβριος για τα 14 περιφερειακά αεροδρόμια που διαχειρίζεται η Fraport Greece.</p>
      <p>Μετά τον πολύ δύσκολο Σεπτέμβριο, που σημαδεύτηκε και στη χώρα μας από το ηχηρό «κανόνι» της Tomas Cook, τα περιφερειακά αεροδρόμια της χώρας έδειξαν να ανακάμπτουν.</p>
      <p>
        <a href="https://www.in.gr/2019/11/07/politics/proanakritiki-gia-novartis-ti-etoimazoun-polakis-tzanakopoulos-sti-synedriasi/">Προανακριτική για Novartis : Τι ετοιμάζουν Πολάκης – Τζανακόπουλος στη συνεδρίαση</a>
      </p>
      <p>Ως αποτέλεσμα, η ανάπτυξη των περιφερειακών αερολιμένων εκλεισε οριακά θετικά για το 10μηνο του 2019.</p>
      <p>Η συνολική αύξηση της επιβατικής κίνησης τον Οκτώβριο σε σχέση με τον αντίστοιχο μήνα του 2018 κινήθηκε στο 1,6%, με τα 14 αεροδρόμια να ξεπερνούν το φράγμα των 2,5 εκατ επιβατών.</p>
      <p>Η διεθνής επιβατική κίνηση είναι αυτή που βελτίωσε τα μεγέθη, σημειώνοντας αύξηση κατά 2,9%, τη στιγμή που η εγχώρια κίνηση στους 14 προορισμούς μειώθηκε κατά 2,4%. Παράλληλα, μειώση -αν και οριακή- σε ποσοστό 0,5% παρουσίασε και ο αριθμός των πτήσεων, γεγονός που παραπέμπει σε αυξημένες πληρότητες για τις αεροπορικές εταιρείες.</p>
      <p>Για τον Οκτώβριο, τη μεγαλύτερη αύξηση, της τάξεως του 20,6%, κατέγραψε το αεροδρόμιο της Μυκόνου, ενώ με άνοδο κατά 7% και πάνω από 288 χιλ. επιβάτες κινήθηκε το αεροδρόμιο των Χανίων.</p>
      <p>Στον αντίποδα, οι επιδόσεις σε Ζάκυνθο και Σκιάθο εμφάνισαν πτώση κατά 15,2% και 15,4% αντίστοιχα, γεγονός που αποδίδεται στη μεγάλη έκθεση των δυο τουριστικών προορισμών στην Tomas Cook.</p>
      <p>Υπενθυμίζεται ότι το «σοκ» του Σεπτεμβρίου είχε ως αποτέλεσμα αντίστοιχη πτώση κατά 1,6% της επιβατικής κίνησης στα 14 περιφερειακά αεροδρόμια, παρά το γεγονός ότι μεταξύ τους συγκαταλέγονται εκ των πλέον δημοφιλών τουριστικών προορισμών της χώρας.</p>
      <p>Στην πλειοψηφία τους τα αεροδρόμια είχαν αρνητικό ποσοστό, εξαιρουμένων των αεροδρομίων του Ακτίου (5,2%), της Μυκόνου (3,7%), της Σάμου (2,6%) και της Ζακύνθου (2,1%).</p>
      <p>Συνολικά, η αποτύπωση του 10μηνου έχει θετικό πρόσημο για τη Fraport Greece, με οριακή ανάπτυξη της τάξεως του 1% σε σχέση με το αντίστοιχο διάστημα πέρσι. Τα 14 αεροδρόμια ξεπέρασαν από τον Ιανουάριο έως και τον Οκτώβριο τα 28,5 εκατ. επιβάτες. Συγκεκριμένα, διακίνησαν 28.728.218 επιβάτες αντί 28.440.664 στο 10μηνο του 2018, σε σύνολο 231.361 πτήσεων.</p>
      <p>
        <a href="https://www.tovima.gr/2019/11/07/politics/mathiou-palmer-zimiogonos-kai-proklitiki-i-epektasi-ton-tourkikon-geotriseon-stin-elliniki-yfalokripida-kai-aoz/">Μάθιου Πάλμερ : «Ζημιογόνος και προκλητική» η επέκταση τουρκικών γεωτρήσεων σε ελληνική υφαλοκρηπίδα και ΑΟΖ</a>
      </p>
    </article>
  </body>
</html>