<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/07/scatta-lobbligo-dei-seggiolini-antiabbandono-cosa-si-rischia-senza-top10_20191107_090344/"/>
    <meta property="og:site_name" content="Askanews"/>
    <meta property="article:published_time" content="2019-11-07T08:03:44+00:00"/>
    <meta property="og:title" content="Scatta l’obbligo dei seggiolini antiabbandono, cosa si rischia senza"/>
    <meta property="og:description" content="Roma, 7 nov. (askanews) – Entra oggi in vigore il decreto del Ministero delle Infrastrutture e dei Trasporti che definisce le caratteristiche tecnico-costruttive dei dispositivi antiabbandono per bambini: l’entrata in vigore del decreto comporta anche l’immediato obbligo per i conducenti dei veicoli sui quali devono essere installati i seggiolini, che trasportino un bambino di età […]"/>
  </head>
  <body>
    <article>
      <h1>Scatta l’obbligo dei seggiolini antiabbandono, cosa si rischia senza</h1>
      <h2>Da oggi</h2>
      <address>
        <time datetime="2019-11-07T08:03:44+00:00">07 Nov 2019, 08:03</time>
      </address>
      <figure>
        <img src="http://www.askanews.it/wp-content/uploads/2019/11/20191107_090335_BE547D0E.jpg"/>
      </figure>
      <p>Roma, 7 nov. (askanews) – Entra oggi in vigore il decreto del Ministero delle Infrastrutture e dei Trasporti che definisce le caratteristiche tecnico-costruttive dei dispositivi antiabbandono per bambini: l’entrata in vigore del decreto comporta anche l’immediato obbligo per i conducenti dei veicoli sui quali devono essere installati i seggiolini, che trasportino un bambino di età inferiore a 4 anni di far uso, anche di un apposito dispositivo di allarme per prevenire l’abbandono del minore nel veicolo.</p>
      <p>Secondo il nuovo articolo 172 del Codice della Strada, chi trasporta in auto un bambino di età inferiore ai 4 anni senza un seggiolino munito di sistema antiabbandono (integrato nel seggiolino o separato) rischia una multa da 81 a 326 euro (pagamento entro cinque giorni 56,70 euro), la decurtazione di 5 punti dalla patente e la sospensione della patente da 15 giorni a due mesi se viene colto a commettere la stessa infrazione più di una volta nel giro di due anni.</p>
      <p>La Polizia ricorda in una nota che, secondo quanto previsto dal decreto, i dispositivi possono essere già integrati nel seggiolino, possono costituire una dotazione di base o un accessorio del veicolo, oppure essere indipendenti sia dal seggiolino sia dal veicolo. Non necessitano di omologazione, ma devono essere conformi alle prescrizioni tecniche riportate nell’allegato A al decreto.In particolare l’antiabbandono deve dare un segnale di allarme idoneo ad attirare tempestivamente l’attenzione del conducente attraverso appositi segnali visivi e acustici o visivi e aptici, percepibili all’interno o all’esterno del veicolo, nonché avere la capacità di attivarsi automaticamente ad ogni utilizzo, senza ulteriori azioni da parte del conducente.</p>
      <p>Prima dell’acquisto del dispositivo è quindi consigliabile verificare la conformità alle caratteristiche tecniche previste dalla norma, consultando la documentazione tecnica eventualmente messa a disposizione dal fabbricante.</p>
      <p>“Auspicavamo un margine di tempo maggiore interpretando la legge in modo più favorevole e con la concessione dei 120 giorni inizialmente previsti, così non è stato pertanto… genitori, nonni e accompagnatori affrettatevi!”, ha commentato l’Asaps, l’Associazione Sostenitori ed Amici della Polizia Stradale.</p>
      <p>sav/int5</p>
    </article>
  </body>
</html>