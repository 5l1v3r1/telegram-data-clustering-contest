<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/politics/papaggelopoulos-zita-eksairesi-4-vouleyton-apo-tin-proanakritiki/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T08:02:00+00:00"/>
    <meta property="og:title" content="Παπαγγελόπουλος : Ζητά εξαίρεση 4 βουλευτών από την Προανακριτική"/>
    <meta property="og:description" content="Δυναμιτίζεται η  πολιτική αντιπαράθεση ανάμεσα στην κυβέρνηση και τον ΣΥΡΙΖΑ με αφορμή την Προανακριτική για την Novartis"/>
  </head>
  <body>
    <article>
      <h1>Παπαγγελόπουλος : Ζητά εξαίρεση 4 βουλευτών από την Προανακριτική</h1>
      <h2>Δυναμιτίζεται η  πολιτική αντιπαράθεση ανάμεσα στην κυβέρνηση και τον ΣΥΡΙΖΑ με αφορμή την Προανακριτική για την Novartis</h2>
      <address><time datetime="2019-11-07T08:02:00+00:00">07 Nov 2019, 08:02</time> by <a rel="author">ΤοΒΗΜΑ Team</a></address>
      <p>Δυναμιτίζεται η  πολιτική αντιπαράθεση ανάμεσα στην κυβέρνηση και τον ΣΥΡΙΖΑ με αφορμή την <a href="https://www.tovima.gr/tag/%cf%80%cf%81%ce%bf%ce%b1%ce%bd%ce%b1%ce%ba%cf%81%ce%b9%cf%84%ce%b9%ce%ba%ce%ae/">Προανακριτική </a>για την <a href="https://www.tovima.gr/tag/novartis/">Novartis</a> , μετά και τη δήλωση του  πρώην αναπληρωτή υπουργού Δικαιοσύνης <a href="https://www.tovima.gr/tag/dimitris-papaggelopoulos/">Δημήτρη Παπαγγελόπουλου</a> ότι θα ζητήσει την εξαίρεση βουλευτών της Νέας Δημοκρατίας αλλά και του Κινήματος Αλλαγής από τις εργασίες της Προανακριτικής Επιτροπής της Novartis.</p>
      <p>Στη συνέχεια, ο συνήγορος του κ. Παπαγγελόπουλου, Δημήτρης Τσοβόλας, σε τοποθέτησή του στον Alpha 98,9, τόνισε πως θα καταθέσει αίτημα και υπόμνημα εξαίρεσης τεσσάρων μελών της Προανακριτικής Επιτροπής για τη Novartis.</p>
      <p>
        <a href="https://www.in.gr/2019/11/07/politics/proanakritiki-gia-novartis-ti-etoimazoun-polakis-tzanakopoulos-sti-synedriasi/">Προανακριτική για Novartis : Τι ετοιμάζουν Πολάκης – Τζανακόπουλος στη συνεδρίαση</a>
      </p>
      <p>Σύμφωνα με τον κ. Τσοβόλα το αίτημα θα στρέφεται κατά των βουλευτών της ΝΔ και του ΚΙΝ.ΑΛ., Θανάση Πλεύρη, Κώστα Καραγκούνη, Κωνσταντίνου Κυρανάκη και Βασίλη Κεγκέρογλου, αντίστοιχα.</p>
      <p>«Η απόφαση για εξαίρεση Πολάκη – Τζανακόπουλου είναι αυθαίρετη”, δήλωσε ο κ. Τσοβόλας και πρόσθεσε “είναι παράνομη και θα οδηγήσει σε ακύρωση της διαδικασίας. Δεν είναι δυνατόν η επιτροπή που λειτουργεί ως εισαγγελέας να κάνει αίτηση εξαίρεσης των μελών της και να αποφασίζει η ίδια που κάνει την αίτηση. Αυτό μπορεί να δημιουργήσει πρόβλημα για να μην προχωρήσει η διαδικασία».</p>
      <h3>Ετοιμάζουν νέο «σόου» Πολάκης και Τζανακόπουλος;</h3>
      <p>Μετά και από αυτή την εξέλιξη, με ιδιαίτερο ενδιαφέρον αναμένεται η σημερινή συνεδρίαση της Προανακριτικής για Novartis καθώς θα φανεί εάν ο ΣΥΡΙΖΑ και ειδικότερα οι βουλευτές <a href="https://www.tovima.gr/tag/paylos-polakis/">Παύλος Πολάκης</a> και <a href="https://www.tovima.gr/tag/dimitris-tzanakopoulos/">Δημήτρης Τζανακόπουλος</a> – οι οποίοι έχουν εξαιρεθεί από μέλη της επιτροπής – θα επιχειρήσουν να τινάξουν τη διαδικασία στον αέρα.</p>
      <p>Λίγες ώρες μετά την απόφαση της Προανακριτικής να εξαιρέσει τους δύο βουλευτές του ΣΥΡΙΖΑ, η αξιωματική αντιπολίτευση με οργισμένες αντιδράσεις απειλούσε ότι Πολάκης και Τζανακόπουλος δεν πρόκειται να αποχωρήσουν.</p>
      <p>Ωστόσο, τις τελευταίες ώρες ο ΣΥΡΙΖΑ φαίνεται να ρίχνει τους τόνους. Είναι χαρακτηριστικό ότι χθες, ο Δημήτρης Τζανακόπουλος αναφερόμενος στο θέμα είπε πως «εμείς δεν πρόκειται να κάνουμε εξαλλοσύνες».</p>
      <p>Το βέβαιο είναι ότι οι δύο βουλευτές θα παρευρεθούν στη συνεδρίαση της Προανακριτικής και μένει να δούμε πως θα χειριστούν το θέμα και οι δύο πλευρές. Ο πρόεδρος του ΣΥΡΙΖΑ τις τελευταίες ημέρες στήριξε τους δύο βουλευτές κάνοντας λόγο για αντιδημοκρατική απόφαση από την πλευρά της πλειοψηφίας των μελών της Προανακριτικής να τους εξαιρέσει.</p>
      <p>Το ερώτημα είναι εάν οι δύο βουλευτές προχωρήσουν σε μία ολιγόλεπτη καταγγελία της διαδικασίας και αποχωρήσουν ή αν θα αρνηθούν να φύγουν όπως έχει αποφασίσει η πλειοψηφία τινάζοντας έτσι τη διαδικασία στον αέρα.</p>
      <p>Από την πλευρά του ο πρόεδρος της Βουλής Κώστας Τασούλας έχει διαμηνύσει ότι η Επιτροπή θα συνεχίσει απρόσκοπτα το έργο της.</p>
      <p>
        <a href="https://www.tovima.gr/2019/11/07/politics/mathiou-palmer-zimiogonos-kai-proklitiki-i-epektasi-ton-tourkikon-geotriseon-stin-elliniki-yfalokripida-kai-aoz/">Μάθιου Πάλμερ : «Ζημιογόνος και προκλητική» η επέκταση τουρκικών γεωτρήσεων σε ελληνική υφαλοκρηπίδα και ΑΟΖ</a>
      </p>
    </article>
  </body>
</html>