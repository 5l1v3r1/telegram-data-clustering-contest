<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/lufthansino-kabinsko-osebje-zacelo-dvodnevno-stavk"/>
    <meta property="og:site_name" content="Primorske novice"/>
    <meta property="article:published_time" content="2019-11-07T08:52:47+00:00"/>
    <meta property="og:title" content="Lufthansino kabinsko osebje začelo dvodnevno stavko"/>
    <meta property="og:description" content="Kabinsko osebje nemškega letalskega prevoznika Lufthansa je opolnoči začelo 48-urno stavko. Družba je odpovedala 1300 letov, prizadetih bo 180.000 potnikov. Na ljubljanskem letališču zaradi stavke v sredo pozno popoldne še ni bil odpovedan noben let, so za STA pojasnili v družbi Fraport Slovenija, ki upravlja z letališčem."/>
  </head>
  <body>
    <article>
      <h1>Lufthansino kabinsko osebje začelo dvodnevno stavko</h1>
      <address><time datetime="2019-11-07T08:52:47+00:00">07 Nov 2019, 08:52</time> by <a rel="author">STA</a></address>
      <p>
        <b>Kabinsko osebje nemškega letalskega prevoznika Lufthansa je opolnoči začelo 48-urno stavko. Družba je odpovedala 1300 letov, prizadetih bo 180.000 potnikov. Na ljubljanskem letališču zaradi stavke v sredo pozno popoldne še ni bil odpovedan noben let, so za STA pojasnili v družbi Fraport Slovenija, ki upravlja z letališčem.</b>
      </p>
      <figure>
        <img src="https://static.primorske.si/foto/highres/gnweb/718711_218-leta.jpg"/>
      </figure>
      <p><b>FRANKFURT</b> &gt; Za danes je Lufthansa zaradi stavke odpovedala 700 letov, za petek pa 600. Večinoma gre za lete iz Nemčije.</p>
      <p>Potnikom, ki imajo vozovnico za let v času stavke, prevoznik ponuja možnost brezplačne menjave za drug let v prihodnjih desetih dneh. Za lete v Nemčiji ponujajo tudi menjavo za vozovnico za vlak.</p>
      <p>Pri letih z Letališča Jožeta Pučnika Ljubljana za četrtek in petek v sredo pozno popoldne ni bilo napovedanih sprememb, tako da naj bi lete - dvakrat dnevno v Frankfurt in enkrat dnevno v München - izvedli po planu.</p>
      <p>Sindikat Ufo, ki zastopa Lufthansino kabinsko osebje, je k stavki pozval v ponedeljek. Lufthansa je svoje zadnje upe polagala na delovno sodišče v Frankfurtu, kamor je vložila zahtevo za prepoved stavke, a jo je sodišče zavrnilo.</p>
      <p>Lufthansa se je na delovno sodišče obrnila že pred časom, da bi dobila mnenje o tem, ali je Ufo še pristojen za dogovarjanje o kolektivni spremembi plač. Po mnenju letalskega prevoznika je sindikat po odhodu številnih članov zaradi notranjih sporov izgubil reprezentativnost.</p>
    </article>
  </body>
</html>