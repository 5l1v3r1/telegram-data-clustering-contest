<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/07/futbolni_fanaty_z_ukrainy_frantsii_ta_nimechchyny_vlashtuvaly_masovu_biyku_1685617"/>
    <meta property="og:site_name" content="ZIK.UA"/>
    <meta property="article:published_time" content="2019-11-07T08:47:00+00:00"/>
    <meta property="og:title" content="Футбольні фанати з України, Франції та Німеччини влаштували масову бійку у центрі Львова"/>
    <meta property="og:description" content="Близько сотні футбольних фанатів з Німеччини, Франції та України уночі влаштували масову бійку на Галицькій площі у центрі Львова, постраждали двоє поліцейських."/>
  </head>
  <body>
    <article>
      <h1>Футбольні фанати з України, Франції та Німеччини влаштували масову бійку у центрі Львова</h1>
      <address>
        <time datetime="2019-11-07T08:47:00+00:00">07 Nov 2019, 08:47</time>
      </address>
      <p>
        <b>Близько сотні футбольних фанатів з Німеччини, Франції та України уночі влаштували масову бійку на Галицькій площі у центрі Львова, постраждали двоє поліцейських.</b>
      </p>
      <p> </p>
      <p>Про це повідомляє <a href="https://lv.npu.gov.ua/news/xuliganstva/policzejski-pripinili-masovu-bijku-futbolnix-fanativ-u-czentri-lvova/">пресслужба</a> поліції.</p>
      <p>«6 листопада, близько 23.15 на оперативну лінію102 до поліції надійшло повідомлення про масову бійку, що відбувається на площі Галицькій у Львові», – сказано в повідомленні.</p>
      <p>Як зазначається, на місце події негайно були скеровані екіпажі Управління патрульної поліції, бійці спецпідрозділу ТОР, Управління поліції охорони, слідчо-оперативна група та працівники інших підрозділів поліції Львівщини.</p>
      <p>Правоохоронці зуміли припинити бійку, участь в якій брали близько ста осіб – футбольні фанати з України, Франції та Німеччини. У відділ поліції доставлено дванадцятьох учасників бійки – з них четверо львів’ян віком 20-22 роки, інші – іноземці.</p>
      <p>При цьому під час припинення правопорушення травмовані двоє поліцейських, а також пошкоджено два службові автомобілі</p>
      <p>«Зараз правоохоронці встановлюють обставини події та особи учасників бійки. Вирішується питання правової кваліфікації», – додали в поліції.</p>
      <p>Нагадаємо, в Одесі <a href="https://zik.ua/news/2019/10/26/v_odesi_stalasya_biyka_mizh_inozemtsyamy_ta_mistsevymy_dvoie_zagyblyh_1677185">внаслідок бійки</a> групи іноземців із місцевими мешканцями загинуло двоє людей, іще один перебуває у важкому стані. Іноземців затримали.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/10/21/u_lvovi_zitknulysya_dvi_marshrutky_postrazhdalo_10_lyudey_1672615"/>
        <a href="https://zik.ua/news/2019/10/13/u_lvovi_legkovyk_skoiv_naizd_na_litnogo_cholovika_1666955"/>
        <a href="https://zik.ua/news/2019/10/03/u_lvovi_shukayut_vybuhivku_v_odnomu_z_torgivelnyh_tsentriv_1660185"/>
        <a href="https://zik.ua/news/2019/09/25/u_lvovi_tramvay_naihav_na_pishohoda_1653831"/>
      </related>
    </article>
  </body>
</html>