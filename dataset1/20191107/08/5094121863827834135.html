<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/na-delnika-v-byvale-poldi-kladno-spadla-zed-20191107.html"/>
    <meta property="og:site_name" content="Deník.cz"/>
    <meta property="article:published_time" content="2019-11-07T08:57:00+00:00"/>
    <meta property="og:title" content="Na dělníka spadla v areálu bývalé hutě Poldi zeď. Utrpěl úraz hlavy"/>
    <meta property="og:description" content="Ve čtvrtek ráno spadla v Kladně na dělníka betonová zeď. Muže odvezla záchranka do Prahy. Utrpěl úraz hlavy. Událost se stala na stavbě největšího logistického centra Lidl v České republice, které vzniká v areálu bývalé hutě Poldi nedaleko Buštěhradu. U případu zasahovali hasiči, záchranáři i policisté."/>
  </head>
  <body>
    <article>
      <h1>Na dělníka spadla v areálu bývalé hutě Poldi zeď. Utrpěl úraz hlavy</h1>
      <address><time datetime="2019-11-07T08:57:00+00:00">07 Nov 2019, 08:57</time> by <a rel="author">Kateřina Nič Husárová</a></address>
      <p>Jak potvrdila mluvčí hasičů Tereza Fliegerová, zraněná osoba nebyla pod sutinami. Na místo dorazily i dvě posádky zdravotníků. „Muž utrpěl úraz hlavy a zasahující lékař měl podezření na poranění hrudní páteře a otřes mozku. Po nezbytném ošetření a zafixování proti pohybu byl převezen do pražské motolské nemocnice,“ řekla mluvčí záchranářů Petra Effenbergerová.</p>
      <p>Proč k nehodě došlo, zjišťuje policie. „Prověřujeme, za jakých okolností k události na stavbě došlo a zda nebyla porušena bezpečnost práce,“ potvrdila policejní mluvčí Michaela Nováková.</p>
      <figure>
        <img src="https://g.denik.cz/20/2f/pes-ntop_denik-150-3x2.jpg"/>
      </figure>
      <aside>
        <a href="https://kladensky.denik.cz/zpravy_region/v-kysicich-napadli-zenu-volne-pobihajici-psi-20191106.html">V Malých Kyšicích napadli ženu volně pobíhající psi Přečíst článek ›</a>
      </aside>
      <p>Budoucí velkosklad začali stavět zjara. Skladovací plocha bude mít 60 tisíc metrů čtverečních a celková investice přesáhne více než tři miliardy korun.</p>
      <p>Centrum, kde najde práci až 500 lidí různých profesí, bude disponovat velkokapacitním parkovištěm pro 95 kamionů a zázemím pro jejich řidiče. „Naše páté logistické centrum v zemi vytvoří kapacitu potřebnou pro zásobování až 90 prodejen,“ řekl generální ředitel společnosti Lidl Česká republika Pavel Stratil a dodal, že pro firmu je důležitý i dopad stavby na životní prostředí. Veškerou ekologickou zátěž se proto snaží eliminovat a například využívat na vytápění objektu odpadní teplo z mrazáků či dešťovou vodu.</p>
      <figure>
        <img src="https://g.denik.cz/20/3d/sprejer-ilu-foto_denik-150-3x2.jpg"/>
      </figure>
      <aside>
        <a href="https://kladensky.denik.cz/zlociny-a-soudy/krimi-mix-sprejer-a-vykradene-auto-20191107.html">KRIMI MIX: Sprejer a vykradené auto Přečíst článek ›</a>
      </aside>
    </article>
  </body>
</html>