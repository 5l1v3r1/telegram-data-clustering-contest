<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/arcelor_mittal_boccia-6502674/news/2019-11-07/"/>
    <meta property="og:site_name" content="Agi"/>
    <meta property="article:published_time" content="2019-11-07T08:46:00+00:00"/>
    <meta property="og:title" content="&quot;Lo sapevo che con ArcelorMittal finiva male&quot; dice il ministro Boccia"/>
    <meta property="og:description" content="Il ministro per gli Affari regionali ricorda di essere stato uno dei pochi a manifestare perplessità sull'accordo con la società franco-indiana perché &quot;non dava garanzie adeguate sulle prospettive industriali&quot;"/>
  </head>
  <body>
    <article>
      <h1>"Lo sapevo che con ArcelorMittal finiva male" dice il ministro Boccia</h1>
      <h2>Il ministro per gli Affari regionali ricorda di essere stato uno dei pochi a manifestare perplessità sull'accordo con la società franco-indiana perché "non dava garanzie adeguate sulle prospettive industriali"</h2>
      <address><time datetime="2019-11-07T08:46:00+00:00">07 Nov 2019, 08:46</time> by <a rel="author" href="https://www.agi.it/authors/alberto-ferrigolo/" target="_blank">Alberto Ferrigolo</a></address>
      <p>“Non sono sorpreso, lo sapevo che con loro sarebbe finita così e in politica non c’è cosa peggiore” dice il ministro <b>Francesco Boccia</b> sull’ex Ilva in un’intervista al <b>Corriere della Sera</b>. E indica anche i responsabili del fallimento: “L’operazione è nata con Renzi, Calenda ed è stata chiusa con Di Maio”.</p>
      <p>In viaggio negli Stati Uniti, dove è in visita istituzionale, il ministro per gli <b>Affari regionali</b> dice anche che la sua “previsione funesta” è agli atti in Parlamento e alla fine “purtroppo si è realizzata”. E aggiunge: “<b>Michele Emiliano</b> e io dicevamo che era un errore assegnare l’azienda a Mittal e ci prendevano per matti. Tutti dicevano che quella con <b>ArcelorMittal</b> era una grande operazione, mentre io da deputato e da pugliese ero stato l’unico in Parlamento a dire che la cordata Mittal non dava garanzie adeguate sulle prospettive industriali”.</p>
      <related>
        <a href="https://www.agi.it/economia/ilva_arcelormittal_acciaio_cina_germania-6498477/news/2019-11-07/"/>
      </related>
      <p>Come la vicenda tarantina andrà a finire per il momento nessuno è in grado di saperlo, ma il ministro intima: “Se Mittal rispetta il contratto è benvenuta, se dice che <a href="https://www.agi.it/politica/conte_arcelormittal_ilva-6502080/news/2019-11-06/">ci sono 5.000 lavoratori di troppo</a> ne pagherà le conseguenze. Non accetteremo ricatti”. E promette: “Salveremo Ilva con <a href="https://www.agi.it/politica/giorgetti_ilva_arcelormittal-6495936/news/2019-11-06/">un’amministrazione straordinaria</a> seria, fatta da manager eccellenti. Abbiamo salvato tanti siti industriali in Italia, salveremo anche Ilva”, chiosa.</p>
      <p>Quindi, senza “scomodare Bondi sulla vicenda <b>Parmalat</b>”, la via del commissariamento Boccia non si sente di escluderla “assolutamente”, perché “l’Italia non può cedere al ricatto occupazionale e se il mercato non ce la fa, lo Stato ha il dovere di intervenire”. Su un possibile ritorno di <a href="https://www.agi.it/economia/ilva_ricorso_regione-4671178/news/2018-11-26/">Jindal</a>, la cordata in precedenza esclusa, la sola ipotesi “mi fa rabbrividire”, dice inorridito il ministro, che aggiunge pure: “Come Renzi sa quella cordata, che aveva dentro il gruppo Arvedi e un galantuomo come Del Vecchio, al quale nessuno ha chiesto scusa, offriva una prospettiva chiara e metteva insieme la centralità industriale e le ragioni dell’ambiente, indicando la strada della decarbonizzazione graduale. Ma la Repubblica in tutte le sue articolazioni scelse Mittal” solo perché aveva offerto 400 milioni in più.</p>
      <related>
        <a href="https://www.agi.it/politica/arcelormittal_lezzi_ho_una_sola_parola_resta_no_a_scudo_penale-6494868/news/2019-11-06/"/>
      </related>
      <p>Quanto allo scudo da ripristinare o meno, quella dicitura – sostiene ancora il ministro Boccia – “è la garanzia da offrire a chi avrebbe avuto la responsabilità delle bonifiche” ma è anche “finita <b>ostaggio della politica dei tweet</b> e degli slogan”. Quindi <a href="https://www.agi.it/politica/arcelormittal_m5s-6501620/news/2019-11-07/">lo scudo va riproposto</a>. “Il decreto scritto da Di Maio – sottolinea Boccia – era un’ottima mediazione, ma la Lezzi lo ha cancellato” tanto per non far nomi. Ma ora si litiga furiosamente tra Pd e 5 Stelle, anche se “è inutile” chiosa il ministro. Che però dice anche che il governo non è a rischio perché “il Pd è compatto sulle posizioni di Zingaretti, al proprio interno e nel rapporto con gli alleati. Non capisco perché il governo dovrebbe cadere su una vicenda così chiara”. Certo, “si è partiti con il piede sbagliato”.</p>
    </article>
  </body>
</html>