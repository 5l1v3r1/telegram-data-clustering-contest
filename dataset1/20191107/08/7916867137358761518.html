<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134380-cempionu-lygoje-sunkiai-sulaikomas-deividas-gailius-judame-teisinga-linkme.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-07T08:12:00+00:00"/>
    <meta property="og:title" content="Čempionų lygoje sunkiai sulaikomas Deividas Gailius: „Judame teisinga linkme“"/>
    <meta property="og:description" content="Deividas Gailius puikiai pradėjo sezoną FIBA Čempionų lygoje ir yra ne tik ryškus Klaipėdos „Neptūno“ (3-1) lyderis, bet ir vienas pastebimiausių pirmenybių krepšininkų. Per pirmąsias ketverias rungtynes, kuriose „Neptūnas“ laimėjo tris kartus, 31-erių 200 cm ūgio atakuojantis gynėjas vidutiniškai pelno po 17,3 taško. Tai yra penkioliktas geriausias rezultatas Čempionų lygoje ir nepralenkiamas „Neptūne“. Klaipėdiečių komandoje antras ..."/>
  </head>
  <body>
    <article>
      <h1>Čempionų lygoje sunkiai sulaikomas Deividas Gailius: „Judame teisinga linkme“</h1>
      <address><time datetime="2019-11-07T08:12:00+00:00">07 Nov 2019, 08:12</time> by <a rel="author">https://www.facebook.com/tomas.vanagas.52</a></address>
      <slideshow>
        <figure>
          <img src="https://www.basketnews.lt/paveikslelis-205954-any630x500.jpg"/>
          <figcaption>Nuotr.: FIBA</figcaption>
        </figure>
        <figure>
          <img src="https://www.basketnews.lt/paveikslelis-205952-any630x500.jpg"/>
        </figure>
        <figure>
          <img src="https://www.basketnews.lt/paveikslelis-205955-any630x500.jpg"/>
        </figure>
        <figure>
          <img src="https://www.basketnews.lt/paveikslelis-205950-any630x500.jpg"/>
        </figure>
        <figure>
          <img src="https://www.basketnews.lt/paveikslelis-205951-any630x500.jpg"/>
        </figure>
      </slideshow>
      <p>Nuotr.: FIBA Nuotr.: FIBA Nuotr.: FIBA Nuotr.: FIBA Nuotr.: FIBA</p>
      <p><a href="https://www.basketnews.lt/zaidejai/5550-deividas-gailius/statistika/lygos/148-fiba-cempionu-lyga/2019.html#1">Deividas Gailius</a> puikiai pradėjo sezoną FIBA Čempionų lygoje ir yra ne tik ryškus Klaipėdos „Neptūno“ (3-1) lyderis, bet ir vienas pastebimiausių pirmenybių krepšininkų.</p>
      <p>Per pirmąsias ketverias rungtynes, kuriose „Neptūnas“ laimėjo tris kartus, 31-erių 200 cm ūgio atakuojantis gynėjas vidutiniškai pelno po 17,3 taško. Tai yra penkioliktas geriausias rezultatas Čempionų lygoje ir nepralenkiamas „Neptūne“.</p>
      <p>Klaipėdiečių komandoje antras pagal rezultatyvumą yra Gytis Masiulis su 12-os taškų vidurkiu.</p>
      <p>Klaipėdietis Gailius per vidutiniškai 27 minutes taip pat atkovoja po 3,8 ir perima po 1,3 kamuolio, atlieka po 4 rezultatyvius perdavimus ir renka po 15 naudingumo balų.</p>
      <p>„Sezono pradžioje visi strigome – tiek asmeniškai, tiek kaip komanda. Kažkas nesiklijavo, nežinojome, ką turime daryti. Dabar viskas gerai. Smagu, kad tokie mano skaičiai, bet svarbiausia, jog laimime“, – po antrosios iš eilės pergalės Čempionų lygoje tinklalapiui „<a href="https://www.basketnews.lt/">BasketNews.lt</a>“ sakė Gailius.</p>
      <p>Šį sezoną Tomo Rinkevičiaus treniruojamoje ekipoje atakuojantis gynėjas turi dar daugiau užduočių nei praėjusį sezoną. Ankstesniame sezone jis FIBA Čempionų lygoje per penkis mačus atlikdavo po 7 metimus, o LKL per 26 rungtynes – po 9,3 metimo.</p>
      <p>Šį sezoną Gailius FIBA Čempionų lygoje per vidutiniškai 27 minutes atlieka po 11,8 metimo ir pataiko po 6.</p>
      <p>Kaip skiriasi Gailiaus vaidmuo Kazio Maksvyčio ir Tomo Rinkevičiaus treniruojame „Neptūne“?</p>
      <p>„Panašus. Dabar galbūt net daugiau gaunu užduočių. Turiu daryti viską: įmesti, ieškoti komandos draugų, apsiginti, atkovoti kamuolius“, – vardijo krepšininkas.</p>
      <figure>
        <iframe src="https://www.youtube.com/embed/V_yhpJS4wLQ" width="630" height="354" data-service="Youtube" scrolling="no"/>
      </figure>
      <p>Įskaitant kovas ir LKL, ir ČL, „Neptūnas“ jau laimėjo keturis sykius iš eilės, bet prieš tai uostamiesčio komanda rodė blogiausią savo žaidimą, kai per šešerias rungtynes laimėjo vos kartą.</p>
      <p>Tuomet buvo pralaimėta Kėdainių „Nevėžio“, Alytaus „Dzūkijos“, Vilniaus „Ryto“, Kauno „Žalgirio“ ir Dižono JDA ekipoms.</p>
      <p>Šiuo metu fiksuojama keturių pergalių serija buvo kurta nugalint Pasvalio „Pieno žvaigždes“, Salonikų PAOK, Prienų „CBet“ ir trečiadienio vakarą – Saragosos „Casademont“.</p>
      <p>„Reikėjo laiko suprasti, ko treneris iš mūsų nori, jam reikėjo laiko suprasti, ką galime mes. Jis gavo naujas pareigas ir reikėjo laiko. </p>
      <p>Nuo pat sezono mes strigome, sunkiai laimėjome ir prieš Alytų, galbūt prieš Uteną šiek tiek buvo lengviau. Nauji žaidėjai, naujas treneris. Reikia laiko. Nėra taip, kad ateisi ir viskas seksis. Viskas turi susiklijuoti, o tai nėra taip paprasta.</p>
      <p>Dabar žaidimas gerėja. Aišku, taisytinų dalykų yra nemažai, bet manau, kad judame teisinga linkme. Viskas gerai, bet dar nėra daug kuo džiaugtis“, – teigė Gailius.</p>
      <p>FIBA Čempionų lygoje „Neptūnas“ su trimis pergalėmis ir viena nesėkme D grupėje įsitvirtino antroje vietoje. Pirmoje pozicijoje – vienintelė nesuklupusi ir „Neptūną“ įveikusi Dižono komanda.</p>
      <p>„Kiek žaidėme, tai man labai patiko Dižonas. Manau, kad jie bus vieni iš grupės favoritų“, – pažymėjo krepšininkas.</p>
      <p>Pratęsti gerą savo seriją „Neptūnas“ bandys šeštadienį, kai namie susikaus su Panevėžio „Lietkabeliu“.</p>
      <h3>Fotogalerija</h3>
      <p>Nuotr.: FIBA Nuotr.: FIBA Nuotr.: FIBA Nuotr.: FIBA Nuotr.: FIBA Nuotr.: FIBA Nuotr.: FIBA Nuotr.: FIBA Nuotr.: FIBA</p>
      <figure>
        <img src="https://www.basketnews.lt/paveikslelis-205954-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205950-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205953-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205955-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205956-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205948-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205952-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205949-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205951-crop600x350.jpg"/>
      </figure>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-200278-crop100x150.jpg"/>
      </figure>
      <p><a href="https://www.basketnews.lt/zaidejai/5550-deividas-gailius.html">Deividas Gailius</a> Taškai: 15 Naudingumas: 19 Baudų metimai: 100% 4/4 Rezultatyvūs perdavimai: 6</p>
    </article>
  </body>
</html>