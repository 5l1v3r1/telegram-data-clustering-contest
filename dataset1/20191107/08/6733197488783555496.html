<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/audi-r8-rwd-supersport-prijizdi-i-jako-zadokolka-je-levnejsi-a-nejde-o-specialni-verzi"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-07T08:30:00+00:00"/>
    <meta property="og:title" content="Modernizované Audi R8 přijíždí i jako zadokolka. Je levnější a nejde o speciální verzi"/>
    <meta property="og:description" content="Audi R8 s pohonem jen zadních kol se teď stává plnohodnotnou variantou v nabídce."/>
  </head>
  <body>
    <article>
      <h1>Modernizované Audi R8 přijíždí i jako zadokolka. Je levnější a nejde o speciální verzi</h1>
      <h2>Audi R8 s pohonem jen zadních kol se teď stává plnohodnotnou variantou v nabídce.</h2>
      <address><time datetime="2019-11-07T08:30:00+00:00">07 Nov 2019, 08:30</time> by <a rel="author">Daniel Fuglevič</a></address>
      <p>Audi již dříve uvedlo speciální variantu supersportu R8 limitovanou na 999 kusů, která se vyznačovala absencí pohonu všech kol quattro. Tato purističtější verze se nyní vrací, ale se základem <a href="https://www.autorevue.cz/audi-r8-proslo-modernizaci-dostalo-jeste-ostrejsi-design-a-vyssi-vykon">v modernizovaném modelu</a> již zůstane napevno v nabídce bez omezené produkce. Audi také mění označení, z dřívější limitky RWS (Rear Wheel Series) přechází na klasické RWD (Rear Wheel Drive).</p>
      <related>
        <a href="https://www.autorevue.cz/video-audi-r8-2019-facelift-vyroba-v-tovarne-gyor-v-madarsku"/>
      </related>
      <p>Novinka R8 RWD přijíždí hned s karoserií kupé i otevřeného Spyderu. Zadokolky se budou od standardního quattra odlišovat bočními otvory sání v barvě karoserie, zatímco vrchní panel za oknem bude vždy (u kupé) lakován do leskle černého odstínu. Stejně tak RWD dostává i další hrstku černých exteriérových dílů, které lze volitelně vyměnit za karbon.</p>
      <p>Hlavní změny však přichází na pohonném ústrojí. Uprostřed uložený atmosférický desetiválec o objemu 5,2 litru zůstává, ve verzi RWD má ovšem výkon 397 kW (540 koní) a točivý moment 540 N.m. Tedy o 22 kW (30 koní) a 20 N.m méně než vozy s pohonem všech kol. Na druhou stranu RWD je samozřejmě zase lehčí.</p>
      <related>
        <a href="https://www.autorevue.cz/audi-r8-facelift-2019-cena-coupe-spyder-performance"/>
      </related>
      <p>Bez quattra totiž hmotnost R8 klesla o asi 65 kg, tedy na 1595 kg (suchá hmotnost bez řidiče) v případě kupé. Spyder RWD zhubl 55 kg na nynějších 1695 kg. S nižší váhou, ale zase bez pomoci přední nápravy, jsou nicméně dynamické schopnosti R8 RWD v přímce stále působivé. Kupé vystřelí z nuly na 100 km/h za 3,7 sekundy (Spyder 3,8 s) a maximálně dosáhne rychlosti 320 km/h (Spyder 318 km/h).</p>
      <p>R8 RWD si nehraje na speciální edici, tudíž bez pohonu všech kol vyjde rovněž levněji než standardní R8 quattro. Prozatím známe pouze německé cenovky. Kupé začne na 144.000 euro (asi 3,7 milionu korun) a Spyder na 157.000 euro (asi 4 miliony korun). V obou případech tedy o 22.000 euro (asi 560.000 Kč) levněji. Prodeje R8 RWD započnou v Evropě na začátku příštího roku.</p>
      <related>
        <h4>Určitě si přečtěte</h4>
        <a href="https://www.autorevue.cz/vw-uz-nikdy-nebude-jako-driv-vsechno-se-zmeni-za-par-tydnu-ve-frankfurtu"/>
        <a href="https://www.auto.cz/legendarni-rusky-traktor-kirovec-k-700-a-jeho-naslednici-kde-se-vzalo-jeho-jmeno-131944"/>
        <a href="https://www.autorevue.cz/test-ojetiny-ford-mondeo-je-to-nejlepsi-co-muzete-koupit-vazne"/>
        <a href="https://www.auto.cz/osm-veci-ktere-nova-skoda-octavia-dostava-vubec-poprve-a-jedna-kterou-prekvapive-ne-132000"/>
        <a href="https://www.autorevue.cz/karel-gott-a-jeho-auta-mel-porsche-911-i-golf-prvni-vuz-hned-naboural"/>
        <a href="https://www.autorevue.cz/slavny-navrhar-rozzuril-ferrari-stacila-jedna-nevinna-fotografie-se-supersportem"/>
        <a href="https://www.autorevue.cz/nova-skoda-superb-scout-do-detailu-presvedci-vas-stale-stejny-recept"/>
        <a href="https://www.autorevue.cz/barum-czech-rally-zlin-2019-program-vstupenky-mapa-rz-a-dalsi-informace"/>
        <a href="https://www.autorevue.cz/slabym-skodam-kamiq-a-scala-je-konec-nyni-mohou-mit-az-181-koni-a-305-nm"/>
        <a href="https://www.autorevue.cz/testujeme-novou-skodu-kamiq-ptejte-se-co-vas-zajima-nove-fotky-a-video"/>
        <a href="https://www.autorevue.cz/test-mazda-3-skyactiv-d-85-kw-valka-proti-mainstreamu"/>
        <a href="https://www.autorevue.cz/bmw-rady-3-touring-ma-ceske-ceny-kombik-zacina-lehce-nad-milionem-nafta-je-zaklad"/>
      </related>
    </article>
  </body>
</html>