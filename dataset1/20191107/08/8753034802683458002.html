<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/JoXGwX/nav-og-trygderetten-faar-til-sammen-45-millioner-kroner-for-aa-haandtere-trygdeskandalen"/>
    <meta property="og:site_name" content="Aftenbladet"/>
    <meta property="article:published_time" content="2019-11-07T08:46:21+00:00"/>
    <meta property="og:title" content="Nav og Trygderetten får til sammen 45 millioner kroner for å håndtere trygdeskandalen"/>
    <meta property="og:description" content="«En forrett» og «altfor lite» er opposisjonens reaksjon på regjeringens forslag om å bevilge 40 millioner kroner til Nav for håndtering av trygdeskandalen."/>
  </head>
  <body>
    <article>
      <h1>Nav og Trygderetten får til sammen 45 millioner kroner for å håndtere trygdeskandalen</h1>
      <h2>«En forrett» og «altfor lite» er opposisjonens reaksjon på regjeringens forslag om å bevilge 40 millioner kroner til Nav for håndtering av trygdeskandalen.</h2>
      <address><time datetime="2019-11-07T08:46:21+00:00">07 Nov 2019, 08:46</time> by <a rel="author">NTB</a></address>
      <p>Nav får 40 millioner kroner ekstra, mens Trygderetten får 5 millioner kroner for å håndtere trygdeskandalen. Det er altfor lite, mener opposisjonen.</p>
      <p>Pengene tildeles i 2020, opplyser Arbeids- og sosialdepartementet til NTB.</p>
      <p>Målet er blant annet å unngå lengre saksbehandlingstider, ifølge arbeids- og sosialminister Anniken Hauglie (H).</p>
      <p>– Å rydde opp i EØS-saken krever både tid og ressurser av Nav. Vi må sikre at også andre sårbare grupper som mottar tjenester fra Nav, får best mulig oppfølging mens arbeidet pågår, sier hun.</p>
      <h3>– Trengs åpenbart mer</h3>
      <p>Dette er altfor lite, mener SV-leder Audun Lysbakken.</p>
      <p>– Nav er allerede underfinansiert. Regjeringen kuttet 58,4 millioner bare i ABE-kutt i budsjettet for neste år, og det er åpenbart at det vil trengs mer for å rydde opp i denne skandalen, sier han.</p>
      <p>ABE er betegnelsen på regjeringens avbyråkratiserings- og effektivitetsreform.</p>
      <p>Rødt krevde i oktober ekstrabevilgninger til Nav som følge av trygdeskandalen. Partileder Bjørnar Moxnes er misfornøyd med summen regjeringen nå kommer med.</p>
      <p>– I fjor fikk Nav også ekstrabevilgning for oppfølging av dem som går på arbeidsavklaringspenger. Den er ikke gjentatt i år. Dette kan ramme tusenvis av mennesker, sier han.</p>
      <h3>– En forrett</h3>
      <p>Heller ikke Senterpartiet er fornøyd.</p>
      <p>– Det høres bare ut som en forrett. Dette kommer til å kreve masse ressurser, sier Per Olaf Lundteigen.</p>
      <p>Ap er usikre på om summen er nok til både å følge opp sakene som er feilbehandlet, og samtidig ivareta Navs tilbud.</p>
      <p>– En konsekvens av at staten har gjort feil, må ikke være at andre brukere av Nav får et dårligere tilbud, sier Aps Rigmor Aasrud.</p>
      <h3>Behandles av kontrollkomiteen</h3>
      <p>Trygderetten styrkes med 5 millioner kroner, også det i 2020. Regjeringen venter en økning i antall anker etter at Nav har behandlet sakene på nytt. Pengene skal brukes til flere rettsmedlemmer.</p>
      <p>Torsdag ble det også klart at Nav-saken oversendes til kontroll- og konstitusjonskomiteen på Stortinget.</p>
      <h3>Flere feilaktig dømt</h3>
      <p>Minst 48 personer er dømt for trygdesvindel på feil grunnlag, 36 av dem til fengsel, fordi Nav har feiltolket reglene om å ta med seg sykepenger, arbeidsavklaringspenger og/eller pleiepenger til andre EØS-land.</p>
      <p>I om lag 2.400 saker har Nav sendt ut urettmessig fått krav om tilbakebetaling av stønad.</p>
      <p>Saken ble kjent for offentligheten mandag forrige uke.</p>
      <p>
        <b>Flere saker om Nav-skandalen:</b>
      </p>
      <aside>
        <a href="https://www.aftenbladet.no/article/sa-qLxEVE.html">Trygdesvindel for 5 millioner kroner feilaktig anmeldt i fjor</a>
      </aside>
      <aside>
        <a href="https://www.aftenbladet.no/article/sa-opxB20.html">Har ikke fått penger fra Nav siden februar. Myndighetene vet ikke hvor mange som er i samme situasjon</a>
      </aside>
      <aside>
        <a href="https://www.aftenbladet.no/article/sa-dOaPmX.html">Rundt 30 nye straffesaker knyttes til Nav-skandalen</a>
      </aside>
      <aside>
        <a href="https://www.aftenbladet.no/article/sa-lAabgy.html">Nav-ofre krever Hauglie og Nav-ledelsens avgang</a>
      </aside>
    </article>
  </body>
</html>