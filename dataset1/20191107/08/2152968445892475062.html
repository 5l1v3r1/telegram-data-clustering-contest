<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/07/jenata-pokazala-sreden-pryst-na-trymp-specheli-mesten-vot.428828"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T08:40:00+00:00"/>
    <meta property="og:title" content="Жената, показала среден пръст на Тръмп, спечели местен вот"/>
    <meta property="og:description" content="Победа извоюва и сомалийка, подложена на заплахи | Dnes.bg"/>
  </head>
  <body>
    <article>
      <h1>Жената, показала среден пръст на Тръмп, спечели местен вот</h1>
      <h2>Победа извоюва и сомалийка, подложена на заплахи</h2>
      <address><time datetime="2019-11-07T08:40:00+00:00">07 Nov 2019, 08:40</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Жена, която беше уволнена, защото показала среден пръст при преминаването на кортеж на президента Доналд Тръмп в щата Вирджиния, спечели местни избори там, предаде Франс прес.</p>
      <p>Петдесет и две годишната Джули Бриксман, самотна майка с две деца, изгуби работата си като анализатор към компания-подизпълнител на правителството и армията, след като се появи снимка, на която през 2017 г. се вижда как тя кара колело и отправя неприличен жест към кортежа на Тръмп.</p>
      <p>След това уволнение симпатизанти на Тръмп я заплашвали и обиждали, но Демократическата партия поканила Джули за кандидат за място в надзорния съвет на окръг Лаудън. Във вторник Джули спечели място и увековечи победата си с туит, към който има препратка към снимката, коствала й работата. Опонентка на Джули беше републиканката Сюзън Волп.</p>
      <related>
        <a href="https://www.dnes.bg/world/2017/11/07/sreden-pryst-za-trymp-ili-kak-djuli-si-izpati-ot-liubov-kym-prezidenta.358494"/>
      </related>
      <p>На изборите във Вирджиния републиканците изгубиха контрола върху двете камари на местния парламент. Демократите държат сега всички постове в щата и това е необичаен обрат там от 90-те години на миналия век насам.</p>
      <p>Същевременно във втория по големина град в щата Мейн, в който има много африкански мигранти - Люистън, американка от сомалийски произход, беше избрана за член на градския съвет, предаде Асошиейтед прес, цитирана от БТА.</p>
      <p>Сафия Халид, която е на 23 години, е и най-младият член на общинския съвет. Тя е от Демократическата партия. Предизборната й кампания обаче беше белязана от заплахи и опити за компрометиране. Появи се снимка от ученическите й години, на която тя прави неприличен жест към камерата, за която Сафия каза, че е била детинска постъпка, направена, когато е била на 15 години.</p>
      <p>Сафия обаче получила и ненавистни послания от цялата страна, в които тя била обиждана заради цвета на кожата или религията й. Били отправени и призиви за линчуването й, а нейният домашен адрес бил публикуван от неин зложелател в група във Facebook. Халид е родена в Сомалия и е живяла в бежански лагер, преди да дойде в САЩ.</p>
      <p>От две десетилетия насам сомалийци започнаха да се местят в Люистън в търсене на жилища на достъпни цени. Сега градът с население 36 000 души е дом за над 5000 африканци.</p>
      <p>На местните избори в Мейн, който е вторият "най-бял" щат в страната, първо и второ поколение кандидати от четири африкански страни - Сомалия, Конго, Гана и Нигерия, спечелиха места в градските съвети и в училищните комитети.<br/> </p>
    </article>
  </body>
</html>