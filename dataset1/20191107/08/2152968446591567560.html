<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/07/stachka-v-lufthanza-otmenia-stotici-poleti.428826"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T08:20:00+00:00"/>
    <meta property="og:title" content="Стачка в &quot;Луфтханза&quot; отменя стотици полети"/>
    <meta property="og:description" content="Организирана е от синдиката на кабинния персонал | Dnes.bg"/>
  </head>
  <body>
    <article>
      <h1>Стачка в "Луфтханза" отменя стотици полети</h1>
      <h2>Организирана е от синдиката на кабинния персонал</h2>
      <address><time datetime="2019-11-07T08:20:00+00:00">07 Nov 2019, 08:20</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Двудневна стачка на кабинния персонал на германската авиокомпания Луфтханза започна днес, като се очаква да бъдат засегнати 1300 полета и 180 000 пътници, предаде ДПА.</p>
      <p>За днес са отменени 700 от планираните 3000 полета, а за утре 600 полета ще бъдат анулирани.</p>
      <p>Стачката е организирана от синдиката на кабинния персонал УФО (UFO) и е част от спор за заплатите и правния статут на синдиката, посочва Асошиейтед прес.</p>
      <p>Луфтханза изготвя алтернативно разписание и пътниците ще могат да намерят информация за полета си на сайта на превозвача. Предлагат се и опции за безплатно презервиране за друг полет, допълва ДПА.</p>
      <p>Вчера Франкфуртски съд отхвърли опита на компанията да блокира стачката. Луфтханза обяви, че ще обжалва.</p>
      <p>Повечето от полетите на Луфтханза, потеглящи от Германия са анулирани, включително много междуконтинентални връзки от Франкфурт и Мюнхен.</p>
      <p>Компаниите Суис, Остриън, Бръсълс еърлайнс и Еделвайс няма да бъдат засегнати, въпреки че са притежавани от Луфтханза. Може да бъде засегнат нискотарифният превозвач Юроуингс, който е филиал на Луфтханза./БТА/<br/> </p>
    </article>
  </body>
</html>