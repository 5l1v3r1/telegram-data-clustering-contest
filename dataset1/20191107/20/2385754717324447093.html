<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596283/tourkos-aksiomatouxos-i-gynaika-tou-mpagkntanti-mas-eipe-polla-gia-to-isis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T20:26:00+00:00"/>
    <meta property="og:title" content="Τούρκος αξιωματούχος: «Η γυναίκα του Μπαγκντάντι μας είπε πολλά για το ISIS»"/>
    <meta property="og:description" content="Η γυναίκα του αλ Μπαγκντάντι, έπειτα από την σύλληψή της, προέβη σε αρκετές αποκαλύψεις ενώ έδωσε και πολλές πληροφορίες για τις διεργασίες στα ενδότερα του..."/>
  </head>
  <body>
    <article>
      <h1>Τούρκος αξιωματούχος: «Η γυναίκα του Μπαγκντάντι μας είπε πολλά για το ISIS»</h1>
      <address><time datetime="2019-11-07T20:26:00+00:00">07 Nov 2019, 20:26</time> by <a rel="author">SigmaLive</a></address>
      <p><b>Η γυναίκα του αλ Μπαγκντάντι, έπειτα από την σύλληψή της, προέβη σε αρκετές αποκαλύψεις ενώ έδωσε και πολλές πληροφορίες για τις διεργασίες στα ενδότερα του Ισλαμικού Κράτους, όπως ανέφερε στο Γαλλικό Πρακτορείο Τούρκος αξιωματούχος.<br/></b> <br/>Ο αξιωματούχος τόνισε πως η σύντροφος του πρώην ηγέτη του Ισλαμικού Κράτους, όταν ερωτήθηκε για το όνομά της, απάντησε πως τη φωνάζουν Rania Mahmoud, ωστόσο στη συνέχεια κι έπειτα από έρευνες, έγινε γνωστό πως το πραγματικό της όνομα είναι Asma Fawzi Muhammad Al-Qubaysi.<br/> <br/>Μάλιστα, αποκαλύφθηκε πως ήταν η «πρώτη γυναίκα» του Μπαγκντάντι, ο οποίος σκοτώθηκε πριν από μερικές εβδομάδες, κατά την διάρκεια επιχείρησης των Αμερικανών στα εδάφη της Συρίας, όπου και τον εντόπισαν.<br/> <br/>Η γυναίκα συνελήφθη στις 2 Ιουνίου του 2018, στην επαρχία Χατάι, κοντά στα συριακά σύνορα, μαζί με άλλα 10 πρόσωπα, συμπεριλαμβανομένης της κόρης του Μπαγκντάντι, που τόνισε πως ονομάζεται Leila Jabeer. Οι οικογενειακοί δεσμοί των δυο γυναικών με τον πρώην αρχηγό του ISIS, επιβεβαιώθηκαν έπειτα από την εξέταση δείγματος DNA.<br/> <br/>«Ήμασταν σε θέση να επιβεβαιώσουμε αρκετά πράγματα, τα οποία ήδη γνωρίζαμε. Επιπλέον, μάθαμε νέες πληροφορίες που μας οδήγησαν σε μια σειρά από συλλήψεις, σε άλλα σημεία του κόσμου», ανέφερε ο αξιωματούχος.<br/> <br/>Πηγή: Πρώτο Θέμα </p>
    </article>
  </body>
</html>