<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596275/syskepsi-sto-proedriko-gia-to-xalloumi-makria-apo-ta-fota-tis-dimosiotitas"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T20:41:00+00:00"/>
    <meta property="og:title" content="Σύσκεψη στο Προεδρικό για το χαλλούμι μακριά από τα φώτα της δημοσιότητας"/>
    <meta property="og:description" content="Σύσκεψη για χαλούμι πραγματοποιήθηκε σήμερα στο Προεδρικό Μέγαρο, μακριά από τα φώτα της δημοσιότητας.    Σύμφωνα με πληροφορίες του ΣΙΓΜΑ, στο..."/>
  </head>
  <body>
    <article>
      <h1>Σύσκεψη στο Προεδρικό για το χαλλούμι μακριά από τα φώτα της δημοσιότητας</h1>
      <address><time datetime="2019-11-07T20:41:00+00:00">07 Nov 2019, 20:41</time> by <a rel="author">Κυριάκος Πενηνταέξ</a></address>
      <p><b>Σύσκεψη για χαλούμι πραγματοποιήθηκε σήμερα στο Προεδρικό Μέγαρο, μακριά από τα φώτα της δημοσιότητας. <br/></b> <br/>Σύμφωνα με πληροφορίες του ΣΙΓΜΑ, στο επίκεντρο βρέθηκε διάφορα ζητήματα, με κυριότερο την εγγραφή του προϊόντος ως Προστατευόμενη Ονομασία Προέλευσης.<br/> <br/>Όπως πληροφορείται στο ΣΙΓΜΑ, συμμετείχαν, μεταξύ άλλων, ο Υπουργός Γεωργίας, Κώστας Καδής, και ομάδα λειτουργών του υπουργείου εμπορίου. <br/> <br/>Αρμόδια κυβερνητική πηγή, η οποία δεν επιβεβαίωσε, αλλά ούτε και διέψευσε την πραγματοποίηση της σύσκεψης, αρκέστηκε στο να αναφέρει πως γίνεται μια εντατική προσπάθεια για διευθέτηση του ζητήματος του χαλουμιού, πριν να λήξει η θητεία της Ευρωπαϊκής Επιτροπής. <br/> <br/>Την ίδια ώρα, αιγοπροβατοτρόφοι και γεωργικές ανακοίνωναν διαμαρτυρία για αύριο, έξω από το υπουργείο Εμπορίου. Στόχος, να ασκήσουν πιέσεις προς την κυβέρνηση για να ολοκληρώσει αμέσως τις διαδικασίες του φακέλου. Σε διάσκεψη, κατήγγειλαν το υπουργείο Εμπορίου ότι δεν ασκεί αποτελεσματικό έλεγχο για εφαρμογή του προτύπου.<br/> <br/> «Ο Γιούνκερ κρατά τον φάκελο, ο Γιούνκερ φεύγει από την προεδρία της ΕΕ, επομένως αυτές οι μέρες είναι πολύ κρίσιμες», ανέφερε ο ΓΓ ΕΚΑ, Πανίκος Χάμπας. <br/> <br/> «Συμφώνησε ο Πρόεδρος της Δημοκρατίας στην παρουσία του Γιούνκερ εδώ στην Κύπρο μαζί με τον Ακιντζί ότι ο φάκελος έπρεπε να παραμείνει εν αδρανεία και εξ ου και βρίσκεται σήμερα στις Βρυξέλλες στο γραφείο του Γιούνκερ και δεν έχει προχωρήσει», σημείωσε ο ΓΓ ΠΕΚ, Μιχάλης Λύτρας. <br/> <br/> «Είναι ένα προϊόν που έχει ρίζα σε αυτό τον τόπο και αλίμονο αν τούτες οι ρίζες κοπούν», είπε ο Πρόεδρος της Νέας Αγροτικής Κίνησης, Τάκης Χριστοδούλου. <br/> <br/> «Καταστρέφοντας αυτό και όντας η Κύπρος ένα μικρό νησί δεν θα έχουμε να φάμε», ανέφερε ο Εκπρόσωπος του Παναγροτικού, Λοίζος Συμεού. <br/> <br/>Η αυριανή κινητοποίηση, έξω από το υπουργείο Εμπορίου, έχει προγραμματιστεί για τις έντεκα το πρωί. Σύμφωνα με πληροφορίες, αντιπροσωπεία των διαμαρτυρομένων θα επιδιώξει συνάντηση με τον Πρόεδρο της Δημοκρατίας για παράδοση υπομνήματος με τα αιτήματά τους.<br/> </p>
      <figure>
        <iframe src="https://www.youtube.com/embed/6m1I9VYqeV0" width="560" height="315" data-service="Youtube" scrolling="no"/>
      </figure>
    </article>
  </body>
</html>