<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/596276/kathodos-lout-stin-kypro-paramones-tis-trimerous"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T20:44:00+00:00"/>
    <meta property="og:title" content="Κάθοδος Λουτ στην Κύπρο, παραμονές της τριμερούς"/>
    <meta property="og:description" content="Με στόχο να ετοιμάσει προπαρασκευαστική έκθεση στον Γενικό Γραμματέα, ο οποίος στις 25 του μήνα θα υποδεχθεί στο Βερολίνο τους Αναστασιάδη και Ακιντζί,..."/>
  </head>
  <body>
    <article>
      <h1>Κάθοδος Λουτ στην Κύπρο, παραμονές της τριμερούς</h1>
      <address><time datetime="2019-11-07T20:44:00+00:00">07 Nov 2019, 20:44</time> by <a rel="author">Χρίστος Χαραλάμπους</a></address>
      <p><b>Με στόχο να ετοιμάσει προπαρασκευαστική έκθεση στον Γενικό Γραμματέα, ο οποίος στις 25 του μήνα θα υποδεχθεί στο Βερολίνο τους Αναστασιάδη και Ακιντζί, φτάνει την μεθ’ άλλη Παρασκευή στην Κύπρο, η Αμερικανίδα Ειδική Απεσταλμένη του Γκουτέρες, Τζέιν Χολ Λουτ.<br/></b> <br/>Σύμφωνα με ασφαλείς πληροφορίες του Σίγμα, η κυρία Λουτ θα βρίσκεται στην Κύπρο, αν όλα εξελιχθούν ομαλά Παρασκευή και Σάββατο, καθώς την Κυριακή 17 Νοεμβρίου ο Πρόεδρος της Δημοκρατίας θα αναχωρήσει για επίσημη επίσκεψη στο Βατικανό. Η επίσκεψη της θα επιβεβαιωθεί τελεσίδικα μέχρι την ερχόμενη Κυριακή.<br/> <br/>Όπως αναφέρουν διπλωματικές πηγές για το ποια θα είναι η αποστολή της Λουτ, δεδομένου ότι θα επίκειται η παρέμβαση του προϊσταμένου της, απέκλεισαν το ενδεχόμενο να επιχειρήσει να παρουσιάσει κάτι γραπτό, οι ίδιες πηγές ανέφεραν πως, αν και δεν ανοίγει ποτέ τα χαρτιά της, εντούτοις πρέπει να θεωρείται ρεαλιστικό στο πλαίσιο της διπλωματίας να επιχειρήσει να καταγράψει σε report προς τον Γενικό Γραμματέα πώς οι δύο κοινότητες αντιμετωπίζουν την τριμερή, ποιους στόχους έχουν και πού υπάρχει έδαφος συμφωνίας.<br/> <br/>Άλλωστε, είναι δεδομένο πως ο Αντόνιο Γκουτέρες θα θέλει να έχει καθαρή εικόνα από πριν ώστε στην συνάντηση να επικεντρωθεί εκεί που υπάρχει πρόβλημα, ώστε να στεφθεί με επιτυχία η προσπάθεια του.<br/> <br/> Η νέα επίσκεψη Λουτ στην Κύπρο θα γίνει έστω και αν δεν θα έχει συναντηθεί με την Τουρκία, όπως ήταν ο αρχικός προγραμματισμός. Η Άγκυρα όπως συνηθίζει το τελευταίο διάστημα, έχει την Αμερικανίδα στο περίμενε και δεν της κλείνει ραντεβού, χωρίς αυτό να αποκλείεται αν υπάρξει ανατροπή της τελευταίας στιγμής.<br/> <br/>Διπλωματικές πηγές στην Λευκωσία εκτιμούσαν πως αν δεν τα καταφέρει θα επιχειρήσει να μιλήσει με την Τουρκική πλευρά τουλάχιστον τηλεφωνικώς καθώς το πώς η Άγκυρα αντιμετωπίζει τις εξελίξεις είναι σημαντικός πυλώνας για την επιτυχία της τριμερούς.<br/> <br/>Στο μεταξύ, δύο και κάτι εβδομάδες πριν από την τριμερή του Βερολίνου το μόνο που είναι δεδομένο είναι πως ο κύριος Γκουτέρες, θα συναντηθεί με Αναστασιάδη και Ακιντζί στο πλαίσιο δείπνου εργασίας. Σε ό,τι αφορά το φορμάτ της συνάντησης, οι ενδείξεις είναι πως ίσως θα είναι 2+2+2. Γκουτέρες και Λουτ από τη μία και Αναστασιάδης – Μαυρογιάννης, Ακιντζί – Μπουρτζιού από την άλλη.<br/> <br/>Σε ό,τι δε αφορά το ενδεχόμενο άτυπης πενταμερούς, αυτό είναι ζήτημα που θα συζητηθεί εκεί και δεν υπάρχει προς το παρόν, όπως λέχθηκε, σχετική προεργασία.<br/> </p>
      <figure>
        <iframe src="https://www.youtube.com/embed/aScsj9syGP8" width="560" height="315" data-service="Youtube" scrolling="no"/>
      </figure>
    </article>
  </body>
</html>