<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/biznest-vdiga-zaplatite-s-5-tazi-godina-406139.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T20:24:00+00:00"/>
    <meta property="og:title" content="Бизнесът вдигна заплатите с 5% тази година"/>
    <meta property="og:description" content="Това твърди проучване на над 300 компании, работещи у нас"/>
  </head>
  <body>
    <article>
      <h1>Бизнесът вдигна заплатите с 5% тази година</h1>
      <address><time datetime="2019-11-07T20:24:00+00:00">07 Nov 2019, 20:24</time> by <a rel="author">Стандарт</a></address>
      <p>Тази година бизнесът плаща с 5% по-високи заплати - данните са на експерти по човешките ресурси след проучване на повече от 300 компании, които работят у нас. Само 7% от фирмите обаче повишават доходите на служителите си повече от веднъж годишно.</p>
      <p>Най-смело увеличават възнагражденията търговците на дребно - в хранителни или нехранителни вериги и в най-бързо разрастващия се сектор IT технологиите. Следва ги производството, въпреки че там, казват от бизнеса, трудно се намират хора за работа. Според проучването работодателите, които искат да плащат повече, отделят за хората си средно по 160 лева за Коледа, 100 лева за Великден и по 60 лева на месец за ваучери за храна. Най-социалните от бизнеса дават и по 20 лева за Осми март и за Деня на детето.</p>
      <p>Туристическата агенция на Здравка Чимева плаща на шестима служители да водят хората на хубави места. Като шеф тя много добре знае, че за работника парите са най-важното. Но не успява винаги да повишава заплатите. „Няма гарантирано производство, не е като завод. Някои колеги дават комисиони или бонуси да пътува член от семейството безплатно. И 1000, и 2000 бих дала. Е, сега, за Коледа и Нова година, ама хиляди левове не мога - нещо дребно, което да ги тонизира”, коментира управителката на туристическата агенция.</p>
      <p>Най-смело повишават доходите на хората си търговците на дребно - анализират експертите. И то не защото много искат, а им се налага, за да не напуснат. „Увеличение на заплатите се прави най-често и най-вече за да си задържим хората - това е”, обяснява Стела Юлзари, консултант в областта на човешките ресурси.</p>
      <p>Здравното осигуряване е придобивка, която все повече служители искат. А добрите шефове дават бонуси: за добри резултати, за голям проект, за силни продажби.</p>
      <p>Консултантите по човешки ресурси виждат, че западните фирми по-трудно пробиват в нашия Северозапад. И дават пример: търговски представител, който освен твърда заплата има и бонуси за добри продажби, получава навсякъде различно. Най-много в София, най-малко във Враца.</p>
      <p>Според експертите Пловдив ще настигне София по доходи след година-две. А прогнозите за 2020 г.: отново 5-6 процента увеличение на заплатите. Но не за всички. И не навсякъде.</p>
    </article>
  </body>
</html>