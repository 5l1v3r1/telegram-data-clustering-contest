<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/dia-recordar-revolucio_0_2340365972.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T20:13:48+00:00"/>
    <meta property="og:title" content="El dia per recordar una revolució"/>
    <meta property="og:description" content="No hi ha dubte que és tema de discussió entre els crítics cinèfils: ¿És Joker una pel·lícula feixista?"/>
  </head>
  <body>
    <article>
      <h1>El dia per recordar una revolució</h1>
      <h2>No hi ha dubte que és tema de discussió entre els crítics cinèfils: ¿És Joker una pel·lícula feixista?</h2>
      <address>
        <time datetime="2019-11-07T20:13:48+00:00">07 Nov 2019, 20:13</time>
      </address>
      <p>“<i> Recordin, recordin, el 5 de novembre. Conspiració, pólvora i traïció</i> ”. Un dels avantatges de les xarxes socials és la seva funció d’agenda. Si dimarts vau entrar a Twitter, segurament va estranyar-vos que <i>V de Vendetta</i>, la novel·la gràfica d’Alan Moore i David Lloyd portada al cinema per James McTeigue el 2005, fos el tema més comentat del dia. El motiu era que el 5 de novembre és la jornada en què V, l’enigmàtic protagonista, crida la població britànica a rebel·lar-se contra els governants d’un estat totalitari i distòpic. Òbviament, i aprofitant l’avinentesa, les comparacions amb l’actualitat estaven a l’ordre del dia. D’una banda, amb les proclames que arriben des de la plaça Universitat, amb un grup d’estudiants acampats per reclamar millores en clau nacional i social, i els disturbis que van sacsejar el país recentment. De l’altra, el gran èxit de <i>Joker,</i> una pel·lícula amb un missatge també revolucionari que ha provocat un profund debat al seu voltant.</p>
      <p>No hi ha dubte que és tema de discussió entre els crítics cinèfils: ¿És <i>Joker</i> una pel·lícula feixista? Les teories són diverses, i totes tenen part de raó: des que el film alliçona que fora de l’ordre només hi ha caos, fins a la presentació del revolucionari com un malalt mental populista, malvat i assassí. I la que pot semblar més recargolada però que ha pres força, la hipòtesi de les idees <i>incel</i> del protagonista -creença d’un grup d’homes heterosexuals que culpen les dones i el feminisme de la seva falta de vida sentimental-. Abans d’esguerrar l’argument amb <i>spoilers</i> -ja n’hi ha a la xarxa en quantitats industrials-, cal tornar a recordar <i>V de Vendetta</i>. Aquella pel·lícula no va provocar tant de debat en el seu moment: era revolucionaria sense ser reaccionària. S’inspirava en Guy Fawkes, que el 1605 conspirava contra el rei Jaume I d’Anglaterra i la burgesia de l’època. Volia fer explotar el Parlament, com a la pel·lícula. Sabeu quin dia? El 5 de novembre.</p>
    </article>
  </body>
</html>