<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545524.html/%D8%AF%D8%B9%D9%88%D8%AA-%D8%A8%D9%87-%D9%87%D9%85%DA%A9%D8%A7%D8%B1%DB%8C-%D8%A8%D8%B1%D8%A7%DB%8C-%D9%85%D9%87%D8%A7%D8%B1%D8%AA-%D8%A2%D9%85%D9%88%D8%B2%DB%8C-%D9%88-%D8%A7%D8%B4%D8%AA%D8%BA%D8%A7%D9%84-%D8%B3%D8%B1%D8%A8%D8%A7%D8%B2%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T20:12:00+00:00"/>
    <meta property="og:title" content="دعوت به همکاری برای مهارت‌آموزی و اشتغال سربازان"/>
    <meta property="og:description" content="سخنگوی قرارگاه مهارت‌آموزی کارکنان وظیفه نیروهای مسلح گفت: این قرارگاه از طرحهای اشخاص حقیقی و حقوقی درباره مهارت‌آموزی و اشتغال سربازان وظیفه استقبال و آنها را نیز دعوت به همکاری می‌کند."/>
  </head>
  <body>
    <article>
      <h1>دعوت به همکاری برای مهارت‌آموزی و اشتغال سربازان</h1>
      <address>
        <time datetime="2019-11-07T20:12:00+00:00">07 Nov 2019, 20:12</time>
      </address>
      <p>سخنگوی قرارگاه مهارت‌آموزی کارکنان وظیفه نیروهای مسلح گفت: این قرارگاه از طرحهای اشخاص حقیقی و حقوقی درباره مهارت‌آموزی و اشتغال سربازان وظیفه استقبال و آنها را نیز دعوت به همکاری می‌کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سردار موسی کمالی با اشاره به برگزاری جلسه قرارگاه  مرکزی مهارت‌آموزی کارکنان وظیفه نیروهای مسلح، اظهار کرد: این جلسه در راستای همکاری، هم‌افزایی و تفاهم با دستگاه‌های اجرایی کشور به منظور مهارت‌آموزی و اشتغال سربازان وظیفه با حضور وزیر کشور برگزار شد.</p>
      <p>سخنگوی قرارگاه مهارت‌آموزی کارکنان وظیفه نیروهای مسلح افزود: وزیر کشور ضمن حمایت کامل از اقدام ستاد کل نیروهای مسلح برای مهارت‌آموزی و اشتغال کارکنان وظیفه این کار را یک اقدام خداپسندانه دانسته و از همکاری وزارت کشور و استانداران با ستاد کل نیروهای مسلح درباره مهارت‌آموزی و اشتغال کارکنان وظیفه در چارچوب تفاهم‌نامه‌ای که بین طرفین تنظیم و امضا می‌شود، استقبال کرد.</p>
      <p>مشاور عالی قرارگاه مهارت‌آموزی کارکنان وظیفه نیروهای مسلح تصریح کرد: در راستای همکاری و هم‌افزایی دستگاه‌های اجرایی کشور و نیروهای مسلح برای استفاده از ظرفیت سربازی برای مهارت‌آموزی و اشتغال جوانان سرباز تاکنون 21 تفاهمنامه با مبادی ذیربط امضاء و ابلاغ شده و چند تفاهم‌نامه نیز در برنامه سال 98 قرار دارد.</p>
      <p>وی افزود: از تمام دستگاه‌های کشور که در حوزه مهارت‌آموزی و اشتغال فعالیت و نقش‌آفرینی می‌کنند برای استفاده از ظرفیت سربازی و نیروهای مسلح برای رشد و توسعه مهارت‌آموزی و اشتغال دعوت به همکاری می‌شود.</p>
      <p>کمالی متذکر شد: قرارگاه مهارت‌آموزی کارکنان وظیفه نیروهای مسلح از طرحهای اشخاص حقیقی و حقوقی درباره مهارت‌آموزی و اشتغال سربازان وظیفه استقبال و آنها را نیز دعوت به همکاری می‌کند.</p>
    </article>
  </body>
</html>