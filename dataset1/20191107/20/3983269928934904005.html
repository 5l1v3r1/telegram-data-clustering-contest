<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/diagnosticat-a-madrid-el-primer-cas-de-dengue-transmes-per-via-sexual-a-europa/noticia/2961767/"/>
    <meta property="og:site_name" content="CCMA"/>
    <meta property="article:published_time" content="2019-11-07T20:24:00+00:00"/>
    <meta property="og:title" content="Diagnosticat a Madrid el primer cas de dengue transmès per via sexual a Europa"/>
    <meta property="og:description" content="El contagi es va produir entre dos homes un dels quals havia viatjat a Cuba i a la República Dominicana"/>
  </head>
  <body>
    <article>
      <h1>Diagnosticat a Madrid el primer cas de dengue transmès per via sexual a Europa</h1>
      <h2>El contagi es va produir entre dos homes un dels quals havia viatjat a Cuba i a la República Dominicana</h2>
      <address><time datetime="2019-11-07T20:24:00+00:00">07 Nov 2019, 20:24</time> by <a rel="author">Redacció 324</a></address>
      <p>L'Hospital Ramón i Cajal va notificar al setembre el <b>primer contagi</b> de <b>dengue</b> per <b>transmissió sexual</b> a Espanya i Europa. Va ser entre <b>dos homes</b> residents a Madrid. Segons la investigació, un d'ells va contraure la infecció en un altre país i li va transmetre a un autòcton.</p>
      <p>El primer cas que es va detectar va ser d'un home que no havia sortit d'Espanya en els 45 dies previs al començament dels símptomes. La seva <b>parella</b> havia tingut un quadre semblant deu dies abans i havia <b>viatjat a Cuba i la República Dominicana</b> durant el període d'incubació, per la qual cosa es va considerar que es tractava d'un cas importat.</p>
      <p>Els afectats van tenir <b>relacions sexuals</b> sense protecció a principis de setembre. Les mostres de semen van donar positiu i el brot del virus que es va trobar en totes les mostres és idèntica i coincideix amb la que està circulant ara mateix a Cuba.</p>
      <p>Aquest cas és el primer de probable transmissió sexual del virus del dengue en una zona sense presència de mosquits vectors i el primer entre homes que tenen sexe entre ells.</p>
      <p>Segons la Direcció General de Salut Pública de la Comunitat de Madrid, es tracta d'una <b>via poc freqüent </b>i de baixa rellevància epidemiològica, per la qual cosa el risc per a la població es considera molt baix.</p>
      <p>El dengue és una malaltia causada per un <b>virus</b> que habitualment es transmet a través de la picada d'un <b>mosquit</b> i és endèmica en països d'Amèrica, el sud-est asiàtic i a Àfrica.</p>
      <p>Els <b>símptomes</b> són malestar generalitzat, febre alta, mal de cap i una erupció a la cara que s'estén pel coll, el tòrax i les extremitats.</p>
    </article>
  </body>
</html>