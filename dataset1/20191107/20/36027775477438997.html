<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/07/erdogon-al-bagdodiyning-bolasi-ham-qolga-olinganini-xabar-qildi/?utm_source=daryo"/>
    <meta property="og:site_name" content="Daryo"/>
    <meta property="article:published_time" content="2019-11-07T20:23:00+00:00"/>
    <meta property="og:title" content="Erdo‘g‘on Al-Bag‘dodiyning bolasi ham qo‘lga olinganini xabar qildi"/>
    <meta property="og:description" content="Biroq Turkiya davlat rahbari bolaning jinsi haqida ma’lumot bermagan"/>
  </head>
  <body>
    <article>
      <h1>Erdo‘g‘on Al-Bag‘dodiyning bolasi ham qo‘lga olinganini xabar qildi</h1>
      <address>
        <time datetime="2019-11-07T20:23:00+00:00">07 Nov 2019, 20:23</time>
      </address>
      <p>Turkiya prezidenti Rajab Toyyib Erdo‘g‘on xavfsizlik xizmati xodimlari IShID sobiq yetakchisi Abu Bakr al-Bag‘dodiyning farzandini ham qo‘lga tushirganini ma’lum qildi. Bu haqda “TASS” <a href="https://tass.ru/mezhdunarodnaya-panorama/7087778">xabar berdi</a>.</p>
      <figure>
        <img src="https://s.daryo.uz/wp-content/uploads/2019/11/Erdogan-Baghdadi-07-11-2019.jpg"/>
        <figcaption>Foto: The Frontier Post</figcaption>
      </figure>
      <p>“Bola DNK tekshiruvidan o‘tkazildi va uning al-Bag‘dodiyning farzandi ekanligi tasdiqlandi. IShID sobiq yetakchisining qarindoshlari Turkiyadagi deportatsiya markazida bo‘lib turibdi. Adliya vazirligi ularga aloqador ishlar bo‘yicha qonun doirasida kerakli chora-tadbirlarni amalga oshiradi”, — deya ta’kidlagan Erdo‘g‘on. Biroq Turkiya davlat rahbari bolaning jinsi haqida ma’lumot bermagan.</p>
      <p>6-noyabr kuni Turkiya prezidenti al-Bag‘dodiyning opasi va uning oila a’zolari hibsga olinganini tasdiqlagan va IShID rahnamosining xotini ham Suriyada qo‘lga tushirilganini <a href="https://daryo.uz/2019/11/06/erdogon-turkiya-suriyada-al-bagdodiyning-xotinini-ham-hibsga-olganini-malum-qildi/">e’lon qilgandi</a>.</p>
      <aside><b>Mavzuga doir:</b><br/><a href="https://daryo.uz/2019/10/28/tortinchoq-bola-ayollarni-zorlovchi-birinchi-raqamli-terrorchi-ishid-yetakchisi-abu-bakr-al-bagdodiyning-hayot-yoli/">Tortinchoq bola, ayollarni zo‘rlovchi, birinchi raqamli terrorchi. IShID yetakchisi Abu Bakr al-Bag‘dodiyning hayot yo‘li</a> <a href="https://daryo.uz/2019/10/27/rossiya-iroq-suriya-turkiya-va-kurdlarga-rahmat-yoxud-ishid-yetakchisi-qanday-yoq-qilindi-video/">IShID yetakchisi Abu Bakr al-Bag‘dodiy qanday yo‘q qilindi?</a></aside>
      <p>Abu Bakr al-Bag‘dodiy 27-oktabrda Suriyaning Idlib viloyatida AQSh harbiylarining havodan yo‘llagan hujumi natijasida <a href="https://daryo.uz/2019/10/27/oav-aqsh-operatsiyasi-vaqtida-ishid-yetakchisi-abu-bakr-al-bagdodiy-oldirildi/">o‘lgan</a>. AQSh prezidenti Donald Tramp Iroq, Suriya, Amerika, Rossiya, Turkiya va kurdlarga operatsiyadagi hamkorlik uchun minnatdorchilik bildirgan va Bag‘dodiyning o‘limi haqidagi ma’lumotni rasman <a href="https://daryo.uz/2019/10/27/aqsh-prezidenti-donald-tramp-ishid-rahnamosining-oldirilganini-elon-qildi/">tasdiqlagan</a>. IShID sobiq rahbarining jasadi qoldiqlari dengizga <a href="https://daryo.uz/2019/10/28/bagdodiyni-uning-asosiy-yordamchilaridan-biri-orqali-topishgan-sobiq-ishid-rahnamosining-jasadi-qoldiqlari-ham-dengizga-oqizilishi-mumkin/">oqizilishi</a> va tashkilot rahbarligini kelib chiqishi turkman millatiga mansub iroqlik sobiq zobit Abdulla Qardosh egallashi <a href="https://daryo.uz/2019/10/28/bagdodiyni-uning-asosiy-yordamchilaridan-biri-orqali-topishgan-sobiq-ishid-rahnamosining-jasadi-qoldiqlari-ham-dengizga-oqizilishi-mumkin/">taxmin qilingandi</a>. Keyinchalik IShID vakillari ham rahnamo halok bo‘lganligini tasdiqladi va AQShdan qasos olishni <a href="https://daryo.uz/2019/11/01/ishid-al-bagdodiyning-olimi-uchun-aqshdan-qasos-olishga-vada-berdi/">va’da berdi</a>. IShID terroristik tashkilotida Bag‘dodiyning o‘rnini Abu Ibrohim al-Hoshimiy al-Qurayshiy <a href="https://daryo.uz/2019/11/06/al-bagdodiy-olimidan-oldin-choponlar-libosida-yurgan-va-xavfsizligi-haqida-kop-qaygurgan/">egallagan</a>. 4-noyabr, yakshanba kuni Suriyaning Aleppo viloyatida Turkiya harbiylari Bag‘dodiyning opasi 65 yoshli Rasmiya Avad va uning oila a’zolarini <a href="https://daryo.uz/2019/11/05/turkiyada-al-bagdodiyning-opasi-va-uning-oila-azolari-hibsga-olindi/">qo‘lga olgan</a>. 7-noyabrda AQSh davlat departamenti IShID terrorchilik tashkilotining yetakchisi Abu Bakr al-Bag‘dodiyning o‘rnini egallagan yangi rahnamo ham tez orada yo‘q qilinishini <a href="https://daryo.uz/2019/11/07/aqsh-davlat-departamenti-ishidda-al-bagdodiy-ornini-egallagan-yangi-yetakchi-ham-yoq-qilinadi/">ma’lum qildi</a>.</p>
      <p>
        <i>IShID ekstremistik guruhi jahonning bir qator mamlakatlari va xalqaro tashkilotlar tomonidan “terrorchilik tashkiloti” deb topilgan.</i>
      </p>
    </article>
  </body>
</html>