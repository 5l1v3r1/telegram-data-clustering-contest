<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/clanok/1981717?page=1"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-07T20:19:00+00:00"/>
    <meta property="og:title" content="Pri Ríme zaznamenali zemetrasenie s magnitúdou 4,4"/>
    <meta property="og:description" content="Nehlásia materiálne škody ani zranenia."/>
  </head>
  <body>
    <article>
      <h1>Pri Ríme zaznamenali zemetrasenie s magnitúdou 4,4</h1>
      <h2>Nehlásia materiálne škody ani zranenia.</h2>
      <address><time datetime="2019-11-07T20:19:00+00:00">07 Nov 2019, 20:19</time> by <a rel="author">RÍM/TASR</a></address>
      <p>Zemetrasenie s magnitúdou 4,4 zaznamenali vo štvrtok v kopcovitej oblasti zhruba 100 kilometrov juhovýchodne od talianskej metropoly Rím, v ktorej obyvatelia taktiež pocítili otrasy. Informovala o tom agentúra DPA s tým, že z oblasti bezprostredne nehlásili materiálne škody či zranenia.</p>
      <p>K zemetraseniu došlo o 18.35 h SEČ. Hypocentrum otrasov sa nachádzalo v hĺbke 14 kilometrov pri meste Balsorano, informoval taliansky Inštitút pre geológiu a vulkanológiu (INGV).</p>
      <p>Balsorano leží zhruba 130 kilometrov juhovýchodne od Ríma. Štvrtkové otrasy boli citeľné v niektorých častiach Ríma, ako aj iných talianskych mestách vrátane Neapola.</p>
      <p>Taliansko je na zemetrasenia pomerne náchylné. V auguste 2016 prišlo pri silnom zemetrasení s magnitúdou 6,2 v meste Amatrice ležiacom v strednej časti krajiny o život takmer 300 osôb.</p>
    </article>
  </body>
</html>