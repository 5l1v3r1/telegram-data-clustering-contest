<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/faalt-rockstar-met-red-dead-redemption-2-voor-pc-33057"/>
    <meta property="og:site_name" content="Apparata"/>
    <meta property="article:published_time" content="2019-11-07T20:12:00+00:00"/>
    <meta property="og:title" content="Faalt Rockstar met Red Dead Redemption 2 voor PC?"/>
    <meta property="og:description" content="De release van Rockstar's western epos gaat niet zo soepel op PC."/>
  </head>
  <body>
    <article>
      <h1>Faalt Rockstar met Red Dead Redemption 2 voor PC?</h1>
      <h2>De release van Rockstar's western epos gaat niet zo soepel op PC.</h2>
      <address><time datetime="2019-11-07T20:12:00+00:00">07 Nov 2019, 20:12</time> by <a rel="author" href="https://www.apparata.nl/nieuws/author/yannickspinner" target="_blank">yannickspinner</a></address>
      <p>Er was nagenoeg niets wat Rockstar eind vorig jaar verkeerd deed met Red Dead Redemption 2 voor consoles. De game was eigenlijk in <a href="https://www.apparata.nl/nieuws/red-dead-redemption-2-reviews-10-10-en-beter-dan-gta-v-28768">bijna ieder opzicht perfect</a>. Hetzelfde zou je denken van de <a href="https://www.apparata.nl/nieuws/officieel-dit-is-red-dead-redemption-2-voor-de-pc-trailer-32806">langverwachte PC-versie van RDR2</a>, maar helaas voor desktop gamers lijkt Rockstar behoorlijk de plank mis te slaan met deze versie.</p>
      <p>Volgens <a href="https://www.polygon.com/2019/11/7/20952369/red-dead-redemption-2-rdr2-pc-gameplay-freeze-crash">Polygon</a> begint het gezeur al met het installeren. RDR2 moet via Rockstar’s eigen launcher geïnstalleerd worden, maar tijdens het downloaden van de bestanden stopte de launcher er telkens mee. Hierdoor duurt het al belachelijk lang om de gigantische downloadbestanden te downloaden. Okay, niet zo gigantisch al <a href="https://www.apparata.nl/nieuws/cod-modern-warfare-vereist-absurde-hoeveelheid-schijfruimte-32717">die van Modern Warfare</a>, maar toch. Dat probleem zou deels verholpen zijn, maar al heb je de bestanden gedownload, dan nog zou de western constant crashen.</p>
      <p>Gamers die de game weten op te starten zitten daarentegen nog niet lekker in het zadel. Zo gaat er in de PC-community al lang het verhaal rond dat RDR2 zelfs met de snelste grafische kaart op de markt (die voor tenminste €1300 over de toonbank gaat) niet op de hoogste grafische settings te spelen is. En zelfs op acceptabele settings, met solide frames per seconde, zou de game iedere minuut volledig bevriezen.</p>
      <p>Kortom, spelers zijn uiteraard onder de indruk van de prachtige, meeslepende en uitzonderlijk gedetailleerde game, maar kunnen er op het moment <a href="https://www.reddit.com/r/reddeadredemption/comments/drzr42/pc_freezes_every_few_minutes/">nog niet van genieten</a>. Nu is een ‘port’ van deze statuur niet niks; RDR2 is <a href="https://www.apparata.nl/nieuws/red-dead-redemption-2-singleplayer-tientallen-uren-plezier-28615">een van de grootste</a> en technisch indrukwekkendste games van deze generatie en dat gaat uiteraard hand in hand met wat flinke kinderziektes. Vooralsnog lijkt het om wat geheugenlekken en optimalisatieproblemen te gaan maar één ding is zeker: de lancering van RDR 2 voor PC is lang niet zo soepel als die voor console en dat is natuurlijks hartstikke zonde.</p>
    </article>
  </body>
</html>