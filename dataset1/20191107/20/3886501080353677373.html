<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119029-un-pozvale-vladu-i-opoziciju-bolivije-da-obnove-dijalog-i-mir?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-07T20:15:05+00:00"/>
    <meta property="og:title" content="UN pozvale vladu i opoziciju Bolivije da obnove dijalog i mir"/>
    <meta property="og:description" content="Ujedinjene nacije su pozvale bolivijsku vladu i opoziciju da obnove dijalog i mir pošto je i treća osoba poginula u uličnim sukobima započetim posle predsedničkih izbora 20. oktobra.Limbert Gusman, 20-godišnji student, sinoć je umro u bolnici u gradu Kočabamba, posle sukoba pristalica i protivnika socijalističkog predsednika Bolivije Eva Moralesa, u kojima je povredjeno oko 90 ljudi.Kancelarija UN u Boliviji pozvala je vlasti da istraže slučaj i osudila &quot;netoleranciju i nasilje&quot; u toj zemlji.&quot;Ništa ne opravdava sukobe medju Bolivijcima, a smrt gradjana je nezamisliva&quot;, navode UN.Morales, koji je povodom smrti Gusmana izrazio saučešće na Tviteru, rekao je da je student žrtva nasilja promovisanog od političkih grupa koje podstiču rasnu mržnju.Tokom prošlonedeljnih sukoba u provinciji Santa Krus, uporištu opozicije, dve osobe su ubijene iz vatrenog oružja.Moralesovi protivnici ne priznaju rezultate izbora prema kojima je dugogodišnji predsednik Bolivije osvojio dovoljno glasova za pobedu u prvom krugu, dok on optužuje…"/>
  </head>
  <body>
    <article>
      <h1>UN pozvale vladu i opoziciju Bolivije da obnove dijalog i mir</h1>
      <address>
        <time datetime="2019-11-07T20:15:05+00:00">07 Nov 2019, 20:15</time>
      </address>
      <slideshow>
        <figure>
          <img src="https://static.beta.rs/thumbs/c2f29eac.591x371.jpg"/>
        </figure>
        <figure>
          <img src="https://static.beta.rs/thumbs/d971f8a5.570x371.jpg"/>
        </figure>
        <figure>
          <img src="https://static.beta.rs/thumbs/e829e264.595x371.jpg"/>
        </figure>
        <figure>
          <img src="https://static.beta.rs/thumbs/17c54f83.595x371.jpg"/>
        </figure>
        <figure>
          <img src="https://static.beta.rs/thumbs/29fdaba1.592x371.jpg"/>
        </figure>
        <figure>
          <img src="https://static.beta.rs/thumbs/69fa030b.597x371.jpg"/>
        </figure>
        <figure>
          <img src="https://static.beta.rs/thumbs/b0d8f5c0.595x371.jpg"/>
        </figure>
        <figure>
          <img src="https://static.beta.rs/thumbs/98fd91c2.584x371.jpg"/>
        </figure>
        <figure>
          <img src="https://static.beta.rs/thumbs/eb6d37f8.487x371.jpg"/>
        </figure>
        <figure>
          <img src="https://static.beta.rs/thumbs/1f0d4bee.533x371.jpg"/>
        </figure>
      </slideshow>
      <p><b>Ujedinjene nacije su pozvale bolivijsku vladu i opoziciju da obnove dijalog i mir pošto je i treća osoba poginula u uličnim sukobima započetim posle predsedničkih izbora 20. oktobra.</b><br/><br/>Limbert Gusman, 20-godišnji student, sinoć je umro u bolnici u gradu Kočabamba, posle sukoba pristalica i protivnika socijalističkog predsednika Bolivije Eva Moralesa, u kojima je povredjeno oko 90 ljudi.<br/><br/>Kancelarija UN u Boliviji pozvala je vlasti da istraže slučaj i osudila "netoleranciju i nasilje" u toj zemlji.<br/><br/>"Ništa ne opravdava sukobe medju Bolivijcima, a smrt gradjana je nezamisliva", navode UN.<br/><br/>Morales, koji je povodom smrti Gusmana izrazio saučešće na Tviteru, rekao je da je student žrtva nasilja promovisanog od političkih grupa koje podstiču rasnu mržnju.<br/><br/>Tokom prošlonedeljnih sukoba u provinciji Santa Krus, uporištu opozicije, dve osobe su ubijene iz vatrenog oružja.<br/><br/>Moralesovi protivnici ne priznaju rezultate izbora prema kojima je dugogodišnji predsednik Bolivije osvojio dovoljno glasova za pobedu u prvom krugu, dok on optužuje opoziciju za pokušaj državnog udara.<br/><br/>Opozicioni kandidat Karlos Mesa, bivši predsednik Bolivije, osvojio je jedan odsto glasova manje od potrebnog za drugi krug izbora.<br/><br/>Protesti su danas nastavljeni u većini gradova, a demonstranti su postavljali barikade i blokirali puteve.<br/><br/>Morales je predsednik Bolivije od januara 2006. godine, a kritičari navode da njegov reizbor krši ustavnu odredbu o ograničenju mandata.<br/><br/>Pobedjivao je na svim predsedničkim izborima održanim od 2005. godine, a naredni mandat bio bi mu treći od usvajanja novog ustava zemlje 2009. godine, a četvrti ukupno.</p>
    </article>
  </body>
</html>