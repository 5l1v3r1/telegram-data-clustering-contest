<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/07/vbyvstvo-sheremeta-politsiya-zatrymala-podruzhzhya-atovtsiv-yaki-mozhut-figuruvaty-u-spravi/"/>
    <meta property="og:site_name" content="Рубрика"/>
    <meta property="article:published_time" content="2019-11-07T20:10:38+00:00"/>
    <meta property="og:title" content="Вбивство Шеремета: поліція затримала подружжя АТОвців, які можуть фігурувати у справі"/>
    <meta property="og:description" content="Двох колишніх добровольців Владислава та Ірину Грищенків затримали за підозрою у підготовці вибуху і можуть пов’язати зі вбивством журналіста Павла Шеремета у 2016 році. Про це пише УП. Владислава Грищенка із позивним “Буча” затримали 24 вересня, його дружину “Пуму” – 5 листопада. Обох суд взяв під варту на час розслідування. Подружжя АТОвців підозрюють у замаху […]"/>
  </head>
  <body>
    <article>
      <h1>Вбивство Шеремета: поліція затримала подружжя АТОвців, які можуть фігурувати у справі</h1>
      <address><time datetime="2019-11-07T20:10:38+00:00">07 Nov 2019, 20:10</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/07/pavlo-sheremet-620x420.jpg"/>
      </figure>
      <p>
        <b>
          <b>Двох колишніх добровольців Владислава та Ірину Грищенків затримали за підозрою у підготовці вибуху і можуть пов’язати зі вбивством журналіста Павла Шеремета у 2016 році.</b>
        </b>
      </p>
      <p>Про це пише <a href="https://www.pravda.com.ua/news/2019/11/7/7231309/">УП.</a></p>
      <p>Владислава Грищенка із позивним “Буча” затримали 24 вересня, його дружину “Пуму” – 5 листопада. Обох суд взяв під варту на час розслідування.</p>
      <p>Подружжя АТОвців підозрюють у замаху на вбивство та незаконному поводженні зі зброєю. Справу, в якій вони фігурують, відкрили у липні 2018 року.</p>
      <p>За версією слідства, Грищенкам та їхньому знайомому, теж АТОвцю, Івану Вакуленку, замовили вбивство жителя Івано-Франківської області.</p>
      <p>Вони нібито зробили вибухівку та 13 липня 2018 року прикріпили її до автівки жертви у місті Косові. Однак вибух не відбувся, а постраждалий чоловік сам помітив вибуховий пристрій.</p>
      <p>Жертвою мав стати 61-річний Михайло Чекурак, який наразі теж судять за напад, грабіж і підрив будинку.</p>
      <p>Ще місяць тому розслідування вела Івано-Франківська поліція під керівництвом місцевої прокуратури. Нині розслідуванням займається Головне управління Нацполіції, розташоване у Києві, а наглядає – Генеральна прокуратура.</p>
      <p>За словами Інни Грищенко, справу передали у Київ з формулюванням “у зв’язку з причетністю до інших злочинів”. Однак судячи за матеріалів провадження, яке є у розпорядженні УП, наразі там не згадуються інші злочини, крім івано-франківського. Про це також сказав адвокат Масі Найєм, який представлял Грищенко у суді.</p>
      <p>За даними УП, слідство може пов’язати подружжя зі справою журналіста Павла Шеремета, вбитого у Києві 2016 року. Поліцейське розслідування у справі Грищенків веде той самий слідчий, який займається розслідуванням вбивства Шеремета.</p>
      <p>Водночас, у Нацполіції назвали переведення справи до Києва “нормальною практикою”.</p>
      <p>Іван Вакуленко, третій фігурант справи, якого слідство називає спільником Грищенків, помер 18 жовтня. Офіційна версія – самогубство. За кілька днів до того Вакуленка, за словами Інни Грищенко, викликали на допит саме у справі Шеремета.</p>
      <figure>
        <img src="https://rubryka.com/wp-content/uploads/2019/11/e7a33ae-b9ceb43-skrin-kamera.jpg"/>
      </figure>
      <p>Як відомо, вибухівку під авто Шеремета закладали дві людини – чоловік приблизно 168-175 сантиметрів зросту з “іспанською” борідкою та його напарниця, яка була на 5 см нижча. Подружжя Грищенків дійсно виглядає схожим на цей опис.</p>
      <figure>
        <img src="https://rubryka.com/wp-content/uploads/2019/11/f0d606b-1f3a941-dobrovoltsi1-690.jpg"/>
      </figure>
      <p>Володимир Грищенко ще до служби на фронті був судимий щонайменше 5 разів: за шахрайство, вимагання, хуліганство, побиття, грабіж та крадіжку. Востаннє він достроково вийшов з в’язниці у кінці 2013 року.</p>
      <p>У 2017 році чоловік попросив достроково зняти останню судимість, посилаючись на службу добровольцем, військові нагороди і позитивну характеристику. Але суд відмовив.</p>
      <p>У 2016 році Грищенко у співпраці з правоохоронцями брав участь в інсценуванні вбивства. Він отримав замовлення на злочин, але не став його виконувати і звернувся до поліції. Сам АТОвець пізніше розповідав, що за роботу на слідство йому обстріляли вікна і нібито планували вбити.</p>
    </article>
  </body>
</html>