<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/cvk-zayavila-shcho-pershi-vibori-u-deyakih-gromadah-pid-zagrozoyu-zrivu-638497.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T20:17:52+00:00"/>
    <meta property="og:title" content="ЦВК заявила, що перші вибори у деяких громадах під загрозою зриву"/>
    <meta property="og:description" content="ЦВК закликає політичні партії та членів районних виборчих комісій посприяти у належній організації місцевих виборів 22 та 29 грудня"/>
  </head>
  <body>
    <article>
      <h1>ЦВК заявила, що перші вибори у деяких громадах під загрозою зриву</h1>
      <address>
        <time datetime="2019-11-07T20:17:52+00:00">07 Nov 2019, 20:17</time>
      </address>
      <h4>ЦВК закликає політичні партії та членів районних виборчих комісій посприяти у належній організації місцевих виборів 22 та 29 грудня</h4>
      <p>У деяких Об'єднаних територіальних громадах (ОТГ) організація місцевих виборів опинилася під загрозою зриву у зв'язку з ухиленням певних членів районних виборчих комісій від виконання своїх обов'язків.</p>
      <p>Про це повідомляє пресслужба Центральної виборчої комісії (ЦВК).</p>
      <p>«ЦВК закликає політичні партії та членів районних виборчих комісій посприяти у належній організації місцевих виборів 22 та 29 грудня», – йдеться у повідомленні.</p>
      <p>Як відомо, Центральна виборча комісія призначила на 22 та 29 грудня 2019 року перші вибори депутатів сільських, селищних, міських рад обʼєднаних територіальних громад та відповідних сільських, селищних, міських голів, а також додаткові вибори депутатів сільських, селищних рад.</p>
      <p>«Проте Комісія змушена констатувати, що в деяких ОТГ організація виборчого процесу опинилася під загрозою зриву у звʼязку з ухиленням певних членів районних виборчих комісій від виконання своїх обовʼязків. Відтак, в деяких РВК свої повноваження здійснюють лише близько 60 відсотків членів від сформованої кількості комісій. Окрім того, в окремих комісіях їх керівний склад теж ухиляється від виконання своїх обовʼязків. Тож ЦВК звертається до політичних партій поставитися з розумінням і відповідальністю до вказаних проблем, ще раз ретельно переглянути членів комісій, яких вони подавали до їх складу, та в максимально стислі терміни вплинути на виправлення ситуації, аби РВК змогли вчасно сформувати відповідні територіальні та дільничні виборчі комісії», – повідомляє ЦВК.</p>
      <p>Окрім того, Комісія нагадує членам виборчих комісій, що за ухилення ними від виконання своїх повноважень, відповідно до статті 157 Кримінального кодексу України, передбачена кримінальна відповідальність.</p>
      <p>ЦВК також нагадує, що згідно з календарними планами основних організаційних заходів з підготовки та проведення зазначених виборів районні виборчі комісії з місцевих виборів зобов’язані відповідно до 9 та 16 листопада 2019 року включно сформувати склад (утворити, вносити зміни до складу) сільських, селищних, міських виборчих комісій. Також ці ж районні виборчі комісії відповідно до 6 та 13 грудня 2019 року включно повинні утворити дільничні виборчі комісії для проведення відповідних виборів.</p>
      <related>
        <a href="https://glavcom.ua/news/partiya-vakarchuka-zastupilas-za-eks-regionala-do-yakogo-dbr-priyshlo-z-obshukami-638469.html"/>
        <a href="https://glavcom.ua/news/ukrajinskiy-sud-pustiv-pozhiti-u-vinnici-soratnika-zhirinovskogo-yakiy-pidtrimav-okupaciyu-krimu-638385.html"/>
        <a href="https://glavcom.ua/columns/stikhy/vibori-u-kijevi-a-inshih-kandidativ-u-meri-v-nas-dlya-vas-nema-638330.html"/>
      </related>
    </article>
  </body>
</html>