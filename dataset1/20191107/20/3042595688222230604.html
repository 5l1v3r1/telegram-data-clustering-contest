<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/norsk-lege-refser-stjernas-jomfrusjekk/71791904"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T20:41:35+00:00"/>
    <meta property="og:title" content="Norsk lege refser stjernas «jomfrusjekk»"/>
    <meta property="og:description" content="Rapperen T.I.s uttalelser om datteras såkalte jomfruattester sjokkerer Hollywood. - Skjer også her hjemme, forteller lege Nina Brochmann."/>
  </head>
  <body>
    <article>
      <h1>Norsk lege refser stjernas «jomfrusjekk»</h1>
      <h2>Rapperen T.I.s uttalelser om datteras såkalte jomfruattester sjokkerer Hollywood. - Skjer også her hjemme, forteller lege Nina Brochmann.</h2>
      <address><time datetime="2019-11-07T20:41:35+00:00">07 Nov 2019, 20:41</time> by <a rel="author">Henriette Eilertsen</a></address>
      <p>Den Netflix-aktuelle amerikanske <a href="https://www.dagbladet.no/kjendis/reagerer-pa-strippevideo-av-melania---hvordan-er-dette-akseptabelt/70325488">rapperen Clifford Joseph Harris jr (39)</a>, bedre kjent som T.I., har det siste døgnet <a href="https://www.dagbladet.no/kultur/rap-stjernen-vil-ikke-stemme-pa-clinton-fordi-hun-er-kvinne/60560296">fått enorm oppmerksomhet </a>i internasjonal presse.</p>
      <p>
        <b>I en fersk episode av podkasten «Ladies Like Us» deler han nemlig svært spesielle detaljer om sin 18 år gamle datter, som mange mener er både oppsiktsvekkende og upassende for en far å blande seg i.</b>
      </p>
      <p>I en samtale med programlederne Nazanin Mandi og Nadia Moham om oppdragelse og farsrollen, forteller 39-åringen blant annet om hvordan han snakker om sex med dattera.</p>
      <p>Det er én spesiell uttalelse som får mange til å se rødt.</p>
      <figure>
        <img src="https://dbstatic.no/71793259.jpg?imageId=71793259&amp;x=26.930440331844&amp;y=11.781609195402&amp;cropw=41.033822590938&amp;croph=58.716475095785&amp;width=643&amp;height=614"/>
        <figcaption><b>SJOKKERER:</b> Rapperen T.I. deler detaljer om hvordan han håndterer farsrollen. Foto: NTB Scanpix Vis mer</figcaption>
      </figure>
      <h3>Hos gynekolog med dattera</h3>
      <p>- Ikke bare snakker vi med henne, vi tar henne med årlig til en gynekolog for å sjekke jomfruhinna hennes, sier T.I. i podkasten, ifølge <a href="https://www.cbsnews.com/news/t-i-daughter-rapper-t-i-says-he-visits-the-gynecologist-every-year-with-daughter-to-check-her-hymen/">CBS News</a>.</p>
      <p>Videre avslører rapperen at helt siden dattera Deyjah fylte 16, har han hengt en lapp på døra hennes hvor det står: «Gynekolog. I morgen. 9.30».</p>
      <p>En som reagerer sterkt på rapperens uttalelser er den norske <a href="https://www.dagbladet.no/kultur/norsk-vaginabok-solgt-til-28-land---vi-hadde-jo-ikke-peiling/68528765">legen og forfatteren Nina Brochmann (31)</a>, blant annet kjent for boka <a href="https://www.dagbladet.no/kultur/norsk-vaginabok-solgt-til-28-land---vi-hadde-jo-ikke-peiling/68528765">«Gleden med skjeden»</a> og «Jenteboka».</p>
      <p>Hun uttaler seg riktignok på generelt grunnlag i denne saken, men legger ikke skjul på at det hele er avsindig.</p>
      <h3>Skjer også i Norge</h3>
      <p>- For det første er det å foreta jomfrusjekker på unge jenter et overgrep som kan gi varige traumer. Det er derfor en veldig spesiell ting å utsette sitt eget barn for, sier hun til Dagbladet, og fortsetter:</p>
      <p>- I tillegg er det helt medisinsk feil. Det er full enighet blant alle eksperter om at slike sjekker er både uvitenskapelige og skadelige, og i medisinske miljøer regnes det som rene overgrep og gjetting. Verdens Helseorganisasjon har kommet med en entydig fordømmelse av slike tester.</p>
      <figure>
        <img src="https://dbstatic.no/71793091.jpg?imageId=71793091&amp;x=0&amp;y=0&amp;cropw=100&amp;croph=100&amp;width=643&amp;height=460"/>
        <figcaption><b>REAGERER:</b> Den norske legen og forfatteren Nina Brochmann reagerer sterkt på rapperens uttalelser, og avkrefter at man kan se om en jente har hatt samleie ved å sjekke jomfruhinna. Foto: NTB Scanpix Vis mer</figcaption>
      </figure>
      <p>
        <i>- Skjer slike undersøkelser i Norge også?</i>
      </p>
      <p>- Ja, det gjør det. Både Ellen (Støkken Dahl, journ.anm.) og jeg har blitt kontaktet flere ganger av jenter som ønsker «jomfruattester». Vi har snakket med jenter som er blitt utsatt for jomfrusjekker hvor familien har tatt dem med til legen i Oslo, forteller hun, og fortsetter:</p>
      <p>- Vi vet ikke hvilke leger det er, men det er leger i Norge som gjør dette. Vi håper at det på et eller annet vis er et misforstått ønske om å hjelpe fra disse legene, at de som oss vet at dette bare er tøys - men at de kanskje bruker anledningen til å hjelpe jenta ut av en vanskelig situasjon. Det håper vi, men dessverre er det mange leger som ikke er oppdaterte på dette her, og tror på myter om at man kan se om ei jente er jomfru eller ei.</p>
      <h3>- Bare sjekk jomfruhinna</h3>
      <p>Ifølge <a href="https://www.huffpost.com/entry/ti-daughter-virginity-deyjah-harris_n_5dc2ef23e4b08b735d63a651?guccounter=1&amp;guce_referrer=aHR0cHM6Ly93d3cubmV0dGF2aXNlbi5uby9saXZzc3RpbC9odmVydC1hci10YXItaGFuLWRhdHRlcmVuLW1lZC10aWwtZ3luZWtvbG9nZW4tZm9yLWEtc2pla2tlLWpvbWZydWhpbm5lbi1oZW5uZXMvMzQyMzg3NDc1Ny5odG1s&amp;guce_referrer_sig=AQAAANlc4rwvIO4LLAj5sIarkSwlkTJgTvQMiY_daQIzJJSfhiO_bwMrE6vP3AvdA2kd2Ahrx9HB5sRK-r5dAGz5HZ5oLBmfKSgdV7tfWLkZUTGrPl2eehrdB_ekg3zHJ3hDDfGgbX3Wl9E3uH4A368srQqEed_9HbDwOT7dqep3huiH">Huffington Post</a> er T.I.s hensikt å beskytte dattera. Han tror at de fleste barn vil takke foreldre som ikke tillater at «barna skader seg så mye som de kunne ha gjort».</p>
      <p>
        <b>I tillegg innrømmer rapperen at han er blitt fortalt at jomfruhinna kan sprekke ved fysisk aktivitet, for eksempel ved sykling og ridning. Dette er imidlertid noe han ikke stoler noe særlig på.</b>
      </p>
      <p>- Jeg sier: «Hør her, doktor. Hun rir ikke på hester, hun sykler ikke, hun driver ikke med sport. Bare sjekk jomfruhinna hennes, vær så snill, og gi meg resultatene raskt», forteller rapperen.</p>
      <p>Ettersom dattera nå er 18 år, må hun ifølge 39-åringen signere papirer på at han skal få tilgang til helseopplysningene hennes.</p>
      <p>Så langt har Deyjah ikke kommentert farens uttalelser.</p>
      <p>Nettstedet <a href="https://730.no/t-i-er-gross/">730.no</a> påpeker imidlertid at 18-åringen har trykket «liker» på flere Twitter-oppdateringer som kritiserer farens praksis, deriblant en tweet med følgende ordlyd:</p>
      <p>
        <i>«Dette er motbydelig, eiesykt og kontrollerende (...)»</i>
      </p>
      <h3>- Ikke mulig</h3>
      <p>Ifølge Brochmann, som også snakker om dette temaet i foredraget <a href="https://www.ted.com/talks/nina_dolvik_brochmann_and_ellen_stokken_dahl_the_virginity_fraud">«The Virginity Fraud»</a>, er det ikke mulig å foreta en undersøkelse av en jentes underliv og komme med noen holdbare konklusjoner om hennes seksualliv.</p>
      <p>Selv om undersøkelsen utføres av fagpersoner, er det ifølge Brochmann likevel overgrep fordi det ikke er noen medisinsk grunn til å utføre testen, samtidig som det er totalt uvitenskapelig.</p>
      <p>
        <b>Ifølge Brochmann er jomfruhinnen en elastisk slimhinnefold, ikke en membran - og det er ikke mulig å bruke den som bevis på verken seksuell aktivitet eller jomfruelighet.</b>
      </p>
      <p>- Over halvparten av kvinner kan ha sex uten å få noen som helst skader på skjedekransen, også kjent som jomfruhinna, og i tillegg kommer de i tusen forskjellige former og variasjoner fra naturens side. Det er det som gjør at det er klin umulig å se på en skjedekrans om det bare er en naturlig variasjon, eller om det er endringer på grunn av seksuell aktivitet.</p>
      <h3>Skaper reaksjoner</h3>
      <p>Brochmann er ikke den eneste som reagerer på rapperens uttalelser.</p>
      <p>I sosiale medier koker det nærmest over av reaksjoner. De fleste i kommentarfeltet går hardt ut mot rapperen, og svært mange mener at det han driver med er galt.</p>
      <p>Blant de som har kommentert saken er <a href="https://www.dagbladet.no/kjendis/slik-svarer-stjerneparet-pa-trumps-twitter-tirade/71579262">Chrissy Teigen (33), som gikk ut på Twitter</a> etter at uttalelsene ble kjent.</p>
      <p>
        <b>«Trodde definitivt ikke at vi skulle snakke om jomfruhinner i dag. Eller T.I.», skriver hun på Twitter, og fortsetter:</b>
      </p>
      <p>«Okei. På tide å sette «jomfruhinne» på mute».</p>
      <p>Teigen skriver også en noe ironisk melding om at hun har fått barn ved hjelp av prøverør, og at det da kanskje betyr at hun ikke har hatt sex.</p>
      <figure>
        <iframe data-src="https://twitter.com/chrissyteigen/status/1192300991174938624?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/chrissyteigen/status/1192156173740339200?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Teigen er langt fra alene om å kommentere den oppsiktsvekkende saken. Også Planned Parenthood, en organisasjon som tilbyr gratis seksuell helsehjelp i USA og globalt, reagerer.</p>
      <figure>
        <iframe data-src="https://twitter.com/chrissyteigen/status/1192319164771258368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Jeg vet ikke hvem som trenger å høre dette, men det å være jomfru er en sammensatt sosial konstruksjon, og har absolutt ingenting med jomfruhinnen å gjøre», skriver de på Twitter.</p>
      <p>Organisasjonen skriver også at «en jomfru er en som aldri har hatt sex, men at sex har forskjellig betydning for forskjellige personer, det samme gjelder å være jomfru».</p>
      <figure>
        <iframe data-src="https://twitter.com/PPFA/status/1192187632488472586?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Mange bryr seg ikke om hva det betyr eller hva det har å si, men hvis du tror på det eller ikke, så kan du ikke se om en person har hatt sex, eller ikke, ved å sjekke jomfruhinna deres», fortsetter de.</p>
      <p>Torsdag kveld norsk tid kunne <a href="https://www.tmz.com/2019/11/07/ti-gynecology-topic-handled-terribly-podcast-hosts-nazanin-nadia-apologize/">TMZ</a> melde om at podkast-episoden er blitt slettet. De to vertene skriver følgende om avgjørelsen:</p>
      <p>- Vi ble tatt på senga og sjokkert, og når vi ser tilbake på det, burde vi ha reagert annerledes i øyeblikket. Kommentarene vi slang ut og måten vi reagerte på reflekterer ikke våre personlige synspunkter rundt teamet, skriver de, og fortsetter:</p>
      <p>- Vi støtter og elsker kvinner, og føler at de skal få gjøre det de vil med kroppene sine.</p>
    </article>
  </body>
</html>