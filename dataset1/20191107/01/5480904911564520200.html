<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/babis-navstivi-lucembursko-setka-se-s-premierem-i-velkovevodou/1818125?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T01:34:00+00:00"/>
    <meta property="og:title" content="Babiš navštíví Lucembursko, setká se s premiérem i velkovévodou"/>
    <meta property="og:description" content="Lucemburk - Premiér Andrej Babiš dnes odlétá na dvoudenní návštěvu Lucemburska, kde bude večer jednat se svým lucemburským protějškem Xavierem Bettelem. V pátek se s ním sejdou také lucemburský velkovévoda Henri a předseda parlamentu Fernand Etgen. Babiš bude přijat na náměstí Clairefontaine s vojenskými poctami. Dá se očekávat, že hlavní témata jednání ministerských předsedů se budou týkat aktuálního vývojem v Evropské unii, které je malé Lucembursko zakládajícím a velmi aktivním členem."/>
  </head>
  <body>
    <article>
      <h1>Babiš navštíví Lucembursko, setká se s premiérem i velkovévodou</h1>
      <address><time datetime="2019-11-07T01:34:00+00:00">07 Nov 2019, 01:34</time> by <a rel="author" href="http://www.ctk.cz/" target="_blank">ČTK</a></address>
      <p>Lucemburk - Premiér Andrej Babiš dnes odlétá na dvoudenní návštěvu Lucemburska, kde bude večer jednat se svým lucemburským protějškem Xavierem Bettelem. V pátek se s ním sejdou také lucemburský velkovévoda Henri a předseda parlamentu Fernand Etgen. Babiš bude přijat na náměstí Clairefontaine s vojenskými poctami. Dá se očekávat, že hlavní témata jednání ministerských předsedů se budou týkat aktuálního vývojem v Evropské unii, které je malé Lucembursko zakládajícím a velmi aktivním členem.</p>
      <p>Český premiér v pátek rovněž navštíví lucemburské sídlo Evropského účetního dvora (EÚD).</p>
      <p>Společně se starostkou Lucemburku Lydií Polferovou ministerský předseda v pátek položí květiny u pamětní desky Jana Palacha. Navštíví také katedrálu Notre-Dame, kde položí věnec v místní kryptě s ostatky českého krále Jana Lucemburského.</p>
      <p>Na závěr návštěvy Babiš zamíří do lucemburského centra inovačních firem House of Startups.</p>
      <p>Mezi Českem a Lucemburskem existují dávné historické vazby. Ve 14. století měly české země s Lucemburskem slavné společné panovníky, krále Jana Lucemburského a jeho syna Karla IV. Z rodu Lucemburků pak pocházeli také čeští králové Václav IV. a Zikmund Lucemburský. Diplomatické styky Lucemburského velkovévodství s Československem se datují od roku 1922.</p>
      <p>Český premiér, tehdy Bohuslav Sobotka, naposledy Lucembursko navštívil v květnu 2017. Lucemburský premiér Bettel se loni 28. října zúčastnil oslav 100. výročí vzniku Československa. Velkovévoda Henri byl v České republice naposledy v roce 2016, kdy převzal v Praze cenu Karla IV., kterou uděluje hlavní město Praha společně s Karlovou univerzitou.</p>
    </article>
  </body>
</html>