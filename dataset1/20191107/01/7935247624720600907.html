<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bagista-lideriz-ama-ya-nakil-ne-olacak-15538yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-07T01:00:00+00:00"/>
    <meta property="og:title" content="Bağışta lideriz ama ya nakil ne olacak?"/>
    <meta property="og:description" content="Kutsal kitabımız Kur’an-ı Kerim’in Maide Süresi’nin 32. ayetinde bir insanı yaşatmanın tüm insanlığı yaşatmakla eşdeğer olduğuna..."/>
  </head>
  <body>
    <article>
      <h1>Bağışta lideriz ama ya nakil ne olacak?</h1>
      <address><time datetime="2019-11-07T01:00:00+00:00">07 Nov 2019, 01:00</time> by <a rel="author">İhsan Aydın</a></address>
      <p>Kutsal kitabımız <b>Kur’an-ı Kerim</b>’in <b>Maide S</b><b>üresi</b>’nin 32. ayetinde bir insanı yaşatmanın tüm insanlığı yaşatmakla eşdeğer olduğuna vurgu yapılır.</p>
      <p>Ülkemizde<b> Kas</b><b>ı</b><b>m</b>’ın ilk haftası organ bağışı haftası olarak kutlanıyor.</p>
      <p><b>Bursa</b> olarak gururla övünebileceğimiz bir unvana sahibiz.</p>
      <p>İçinde <b>Bursa</b>’nın da olduğu bölge olarak organ bağışında <b>Avrupa</b> ülkelerinin bile üstüne çıkmış durumdayız.</p>
      <p>Bu sayı şimdilerde bir milyonda<b> 23,6</b> olarak gözüküyor. <b>Türkiye</b>’de ise bir milyonda<b> 8 </b>durumda.</p>
      <p>Daha da yükseltilebilir mi?</p>
      <p>Niye olmasın.</p>
      <p><b>Bursa, </b>eğitime yaptığı katkılarla lider olduğu gibi bir insanı yaşatma konusunda da cömertliğini ortaya koymuş bir kent.</p>
      <p>Bu açıdan şehrimizle ve hemşehrilerimizle ne kadar övünsek azdır.</p>
      <p>Bu girişin ardından gelelim asıl konumuza.</p>
      <p>Dün sabah <b>Bursa Böbrek Hastalar</b><b>ı</b><b> Sosyal Yard</b><b>ımlaşma ve Dayanışma Derneği</b>’nin medya ödül törenine konuşmacı olarak davetliydik.</p>
      <p>Dilimiz döndüğünce, kısa biçimde medyanın organ bağışındaki etkisi ve rolünü anlattık.</p>
      <p><b>Bursa</b>’nın organ bağışındaki liderliğinde kentimizdeki medyanın ve çalışanların çabalarının da yadsınamayacağına değindik.</p>
      <p>Organ bağışı haberlerine teşvik edici olması açısından meslektaşlarımızın hep pozitif ayrımcılık yaptığını hatırlattık.</p>
      <p>Şüphesiz bu işin öncülerinden biri birlikte çalışma fırsatı bulduğumuz merhum <b>Şemsettin Şen</b> idi.</p>
      <p>Bu vesileyle onu da rahmetle anıyoruz.</p>
      <p><b>Ördekli Kültür Merkezi</b>’ndeki mütevazi programda meslektaşlarımıza organ bağışına yaptıkları katkı nedeniyle ödülleri verildi.</p>
      <p>Dernek Başkanı <b>Haluk Akın</b> bu yıl 5.sini gerçekleştirdikleri ödül töreninde kendilerine her zaman destek veren Bursa medyasına ve onun değerli mensuplarına şükranlarını iletti.</p>
      <p>Kentimizin önemli bir<b> STK</b>’sı olan <b>Bursa Böbrek Hastalar</b><b>ı</b><b> Sosyal Yard</b><b>ımlaşma ve Dayanışma Derneği</b>’nin çabalarını ilgiyle izliyor ve takdir ediyoruz.</p>
      <p>Adeta bir aile havasındalar.</p>
      <figure>
        <img src="https://www.olay.com.tr/d/other/bobder.jpg"/>
      </figure>
      <p>Hastalar, organ verenler, dernek yöneticileri, doktorlar bir bütün olmuşlar.</p>
      <p>Kürsüye<b> Ac</b><b>ı</b><b>badem Hastanesi Organ Nakil Merkezi</b>’nden <b>Dr</b>. <b>Bülent Oktay</b> çıktığında daha da bilgilendik.</p>
      <p>Böbrek bağışında ve naklinde <b>Türkiye</b>’nin ve <b>Bursa</b>’nın dünyadaki yerini net biçimde görebildik.</p>
      <p>Bir çok kentet olmayan ikili böbrek naklinin <b>Bursa</b>’da yapılıyor olmasına sevindik.</p>
      <p>Bülent Hoca,<b> 2012</b>’den bu yana görev yaptığı<b> Ac</b><b>ıbadem</b>’de <b>860</b> hastaya böbrek nakli yapıldığını söyledi.</p>
      <p><b>Bursa, Çanakkale</b> ve <b>Bal</b><b>ı</b><b>kesir</b>’deki <b>5</b> merkezde ise geçen yıl <b>297</b> hastaya böbrek nakli yapıldığını hatırlattı.</p>
      <p>Geçen yılki böbrek nakillerin yüzde 64’nün ise kadavradan yapıldığını ekledi.</p>
      <p>Böbrek naklinde durum böyle.</p>
      <p>Peki, ya diğer organların bağışında ve naklinde ne durumdayız?</p>
      <p>Maalesef doktorlarımızla sohbet ederken<b> Bursa</b>’dan halen kalp nakli yapılmıyor olmasına üzüldük.</p>
      <p><b>Bursa</b>’daki kamu ve özel sağlık kuruluşlarında karaciğer, böbrek ve kornea nakli dışında diğer organ nakilleri yapılmıyor.</p>
      <p>Oysa bağışta lider olan bir kentte kalp nakli yapılmaması büyük bir eksik değil mi?</p>
      <p><b>Uluda</b><b>ğ </b><b>Üniversitesi</b>’nde ve <b>Yüksek </b><b>İ</b><b>htisas E</b><b>ğ</b><b>itim ve Ara</b><b>ştırma Hastanesi</b>’nde kalp nakli yapılmaması düşündürücü.</p>
      <p>Organ bağışı liderliğimize rağmen nakiller konusunda na ne yazık ki,<b> Antalya</b> hep öne çıktı.</p>
      <p>Orada yapılan bir kaç popüler nakil bu şehri ve üniversitesini parlattı.</p>
      <p><b>Bursa</b>’nın bu eksiği daha fazla zaman kaybetmeden giderilmeli.</p>
      <p><b>Sa</b><b>ğlık Bakanlığı</b> bu konuda yetişmiş kadrosu olan <b>Bursa’</b>yı desteklemeli.</p>
      <p>Nakilde bonkör olan Bursa bu konuda ödüllendirilmeli.</p>
      <p>Bursa bunu fazlasıyla hak eden bir şehir.</p>
    </article>
  </body>
</html>