<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/negativnu-dumku-trampa-pro-ukrayinu-formuye-dzhuliani-volker-328771_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T01:19:00+00:00"/>
    <meta property="og:title" content="Негативну думку Трампа про Україну формує Джуліані – Волкер"/>
    <meta property="og:description" content="Трамп не прислухався до порад співробітників Держдепартаменту та членів Ради безпеки і більше покладався на свого друга і юриста."/>
  </head>
  <body>
    <article>
      <h1>Негативну думку Трампа про Україну формує Джуліані – Волкер</h1>
      <h2>Трамп не прислухався до порад співробітників Держдепартаменту та членів Ради безпеки і більше покладався на свого друга і юриста.</h2>
      <address>
        <time datetime="2019-11-07T01:19:00+00:00">07 Nov 2019, 01:19</time>
      </address>
      <p>На думку колишнього спецпредставника Держдепартаменту Курта Волкера, президент США Дональд Трамп упереджено і необ'єктивно ставиться до України, а його негативне ставлення до країни формує Рудольф Джуліані. Про це <b><a href="https://dt.ua/POLITICS/pokazannya-volkera-v-palati-predstavnikiv-klyuchovi-tezi-325346_.html">Волкер повідомив представникам трьох комітетів нижньої палати Конгресу</a></b> 3 жовтня, передає <a href="https://www.eurointegration.com.ua/articles/2019/11/6/7102698/">"Європейська правда"</a>.</p>
      <p>Дипломат розповів, як наприкінці травня співробітникам Державного департаменту і членам Ради безпеки вже майже вдалося переконати Трампа в необхідності прийняти президента України Володимира Зеленського в Білому домі. Однак американський президент під впливом Джуліані відмовився від цієї зустрічі.</p>
      <p>"Трамп показав, що у нього є дуже глибоко вкорінене негативне сприйняття України, засноване на даних про українську корупції в минулому... Ми все одно переконували, щоб він запросив президента Зеленського на зустріч. Зрештою, він погодився", - повідомив Волкер конгресменам.</p>
      <p>За його словами, Джуліані є єдиною людиною в оточенні Трампа, котора негативно налаштована щодо України. Однак до думки свого друга президент прислухається уважніше, ніж до інших членів команди. Зокрема, Джуліані переконував Трампа в тому, що українці втручалися в американські вибори в 2016 році, "підігруючи" Гілларі Клінтон.</p>
      <p>"Він посилався на мера Джуліані. Мовляв, те позитивне, що ми говоримо про Україну, суперечить тому, що він чув від Руді Джуліані – що українці корумповані, вони всі жахливі люди, вони "намагалися скинути мене", в сенсі зашкодити кампанії на президентських виборах", - розповів дипломат.</p>
      <p>Із думкою Волкер солідарна й Марі Йованович. Колишня посол США в Києві також повідомила конгресменам про те, як Джуліані формує негативне ставлення Трампа до України.</p>
      <p>31 жовтня <b><a href="https://dt.ua/WORLD/u-ssha-zatverdili-proceduru-impichmentu-trampa-328028_.html">Палата Представників проголосувала за процедуру імпічменту</a></b>, визначивши порядок публічних слухань, допиту свідків, права й обов'язки учасників процесу.</p>
      <p>Перед цим протягом місяця члени трьох комітетів нижньої палати Конгресу проводили розслідування щодо Дональда Трампа, підставою для якого стала скарга анонімного представника розвідувального співтовариства.</p>
      <p>Інформатор підозрює <b><a href="https://dt.ua/POLITICS/informator-zapidozriv-trampa-v-sprobi-domogtisya-vtruchannya-ukrayini-u-vibori-2020-roku-324632_.html">Трампа у використанні свого становища для втручання в президентські вибори</a></b> 2020 року. У скарзі сказано, що президента США тиснув на президента України, наполягаючи на <b><a href="https://dt.ua/WORLD/tramp-pidtverdiv-scho-zgaduvav-baydena-v-rozmovi-z-zelenskim-324272_.html">розслідуванні щодо Джо Байдена</a></b>, ймовірного кандидата в президенти від Демократичної партії, і його сина Хантера. А <b><a href="https://dt.ua/WORLD/informator-zvinuvativ-otochennya-trampa-v-sprobah-zablokuvati-zapis-rozmovi-iz-zelenskim-324656_.html">оточення Трампа намагалося заблокувати стенограму розмови</a></b>, помістивши її до сховища інформації про таємні операції розвідки.</p>
      <p>Також повідомляється, що адвокат Трампа Рудольф <b><a href="https://dt.ua/POLITICS/dzhuliani-zv-yazuvavsya-z-bogdanom-bakanovym-i-mig-zustritisya-z-yermakom-v-madridi-informator-rozvidki-ssha-324642_.html">Джуліані в приватному порядку контактував з керівником Офісу президента Андрієм Богданом</a> </b>і тодішнім в.о. голови СБУ Іваном Бакановим, а також літав до Мадрида для зустрічі з помічником Зеленського Андрієм Єрмаком.</p>
      <p>25 вересня, в день зустрічі Володимира Зеленського з Дональдом Трампом у Нью-Йорку, Білий дім оприлюднив <b><a href="https://dt.ua/POLITICS/biliy-dim-opublikuvav-stenogramu-rozmovi-trampa-z-zelenskim-324534_.html">розшифровку їхньої липневої телефонної розмови</a>.</b></p>
      <p>Конгресмени вже допитали колишнього спецпредставника Держдепартаменту Курта Волкера, експосла США в Україні Марі Йованович, тимчасового повіреного Вільяма Тейлора, колишнього радника Трампа з питань Росії Фіону Гілл, співробітників Держдепартаменту Джорджа Кента і Філіпа Рікера, голову представництва США в ЄС Гордона Сондланда, співробітника Ради безпеки Олександра Вындмана, а також заступника держсекретаря Девіда Гейла. Їхні свідчення переконали демократів в обґрунтованості імпічменту.</p>
      <p>Докладніше читайте в статті Олександра Хари <b><a href="https://dt.ua/international/impichment-mayzhe-oficiyno-328209_.html">"Імпічмент. Майже офіційно"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5ldXJvaW50ZWdyYXRpb24uY29tLnVhLw==">Європейська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>