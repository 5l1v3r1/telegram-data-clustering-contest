<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196522/xili-o-piniera-prospathei-na-kateynasei-tin-orgi-toy-kosmoy-ypegrapse-ayxisi-toy-katotatoy-misthoy"/>
    <meta property="og:site_name" content="CNN.gr"/>
    <meta property="article:published_time" content="2019-11-07T01:39:58+00:00"/>
    <meta property="og:title" content="Χιλή: Ο Πινιέρα προσπαθεί να κατευνάσει την οργή του κόσμου - Υπέγραψε αύξηση του κατώτατου μισθού"/>
    <meta property="og:description" content="Ο συντηρητικός πρόεδρος της Χιλής Σεμπαστιάν Πινιέρα ανέλαβε την Τετάρτη (6/11) πρωτοβουλία για την αύξηση του κατώτατου μισθού , καθώς συνεχίζει τις, έως..."/>
  </head>
  <body>
    <article>
      <h1>Χιλή: Ο Πινιέρα προσπαθεί να κατευνάσει την οργή του κόσμου - Υπέγραψε αύξηση του κατώτατου μισθού</h1>
      <h2>Ο συντηρητικός πρόεδρος της Χιλής Σεμπαστιάν Πινιέρα ανέλαβε την Τετάρτη (6/11) πρωτοβουλία για την αύξηση του κατώτατου μισθού, καθώς συνεχίζει τις, έως τώρα τουλάχιστον άκαρπες, προσπάθειές του προκειμένου να αποκλιμακωθούν οι μαζικές διαδηλώσεις εναντίον των κοινωνικών ανισοτήτων στη χώρα της Λατινικής Αμερικής, οι οποίες οδεύουν να κλείσουν την τρίτη τους εβδομάδα.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 03:39 , 07 November 2019</p>
      <p>
        <b>Ο Πινιέρα υπέγραψε σχέδιο νόμου το οποίο προβλέπει κρατική επιδότηση για την αύξηση του κατώτατου μισθού των εργαζομένων πλήρους απασχόλησης στα 350.000 πέσος (426 ευρώ) μηνιαίως, διευκρινίζεται σε δελτίο Τύπου της προεδρίας.</b>
      </p>
      <p>Το μέτρο, το οποίο αναμένεται να ωφελήσει περίπου 540.000 εργαζομένους, υπόκειται πάντως στην έγκριση του Κογκρέσου. <b>Ο κατώτατος μισθός ανέρχεται σήμερα σε 301.000 πέσος (366 ευρώ) μηνιαίως.</b></p>
      <p>«<b>Με αυτό (το μέτρο), απαντάμε με γεγονότα, κι όχι απλά εκδηλώνοντας καλές προθέσεις, στα αιτήματα που πρόβαλαν τόσο δυναμικά οι πολίτες»</b>, τόνισε ο Πινιέρα.</p>
      <p>Οι διαδηλώσεις, αρχικά με αφορμή την αύξηση της τιμής του εισιτηρίου του μετρό στο Σαντιάγο, μετατράπηκαν σε πλατύ κίνημα διαμαρτυρίας από τη 18η Οκτωβρίου. Οι διαδηλωτές αξιώνουν υψηλότερους μισθούς και συντάξεις, καλύτερο σύστημα υγείας, υψηλότερους φόρους για τους πολίτες με τα υψηλότερα εισοδήματα.</p>
      <p>
        <b>Οι μαζικές κινητοποιήσεις σε πολλές περιπτώσεις έχουν αμαυρωθεί από επεισόδια, στα οποία έχουν χάσει τη ζωή τους 20 άνθρωποι και έχουν τραυματιστεί εκατοντάδες.</b>
      </p>
      <figure>
        <img src="https://cdn.cnngreece.gr/images/news/2019/11/07/AP_19310737762771.jpg"/>
      </figure>
      <p><b>Η αύξηση του κατώτατου μισθού αποτελεί μέρος ενός πακέτου μέτρων με στόχο τη μείωση των ανισοτήτων που εξήγγειλε ο Πινιέρα.</b> Ο συντηρητικός πρόεδρος προχώρησε επίσης σε ανασχηματισμό της κυβέρνησής του, απομακρύνοντας κάποιους από τους υπουργούς του που χαρακτηρίζονταν οι πιο «σκληροί». Όμως <b>τα μέτρα δεν ικανοποίησαν το κίνημα διαμαρτυρίας</b>, με πολλούς διαδηλωτές να οργανώνουν πλέον συνελεύσεις για να απαιτήσουν αναθεώρηση του Συντάγματος, κειμένου που συντάχθηκε επί των ημερών της στρατιωτικής δικτατορίας του Αουγκούστο Πινοτσέτ και, σύμφωνα με έναν συνταγματολόγο, τον Χάιμε Μπάσα του Πανεπιστημίου του Βαλπαραΐσο, εγγυάται ακόμη ότι ο θεμελιώδης νόμος στη Χιλή δεν είναι παρά το πολιτικό όραμα της στρατιωτικής χούντας.</p>
      <p>Οι διαδηλωτές κατηγορούν εξάλλου τις δυνάμεις ασφαλείας για αθρόες παραβιάσεις των ανθρωπίνων δικαιωμάτων.</p>
      <p>Εισαγγελείς ανακοίνωσαν την Τετάρτη ότι θα διενεργηθεί έρευνα σε βάρος 14 αστυνομικών που κατηγορούνται ότι ξυλοκόπησαν και βασάνισαν έναν διαδηλωτή κι έναν έφηβο που παραβίασε τη νυχτερινή απαγόρευση της κυκλοφορίας στο Σαντιάγο την 21η Οκτωβρίου.</p>
      <p>
        <b>Ο πρόεδρος Πινιέρα διαβεβαίωσε ότι η κυβέρνηση του επιλέγει την «απόλυτη διαφάνεια» διότι «δεν έχουμε τίποτα να κρύψουμε».</b>
      </p>
      <p>Οι αστυνομικοί αντιμετωπίζουν σε περίπτωση που κριθούν ένοχοι ποινές 10ετούς κάθειρξης, σύμφωνα με ΜΜΕ της Χιλής.</p>
      <p>Κατά τη διάρκεια συνέντευξής του στο BBC που μεταδόθηκε την Τρίτη ο Σεμπαστιάν Πινιέρα απέρριψε τις προτροπές να παραιτηθεί, επιμένοντας ότι έχει εκλεγεί δημοκρατικά και εννοεί να ολοκληρώσει τη θητεία του.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196521/vretania-o-mporis-tzonson-yposxetai-na-ylopoiisei-to-brexit-ton-ianoyario">Βρετανία: Ο Μπόρις Τζόνσον υπόσχεται να υλοποιήσει το Brexit τον Ιανουάριο</a>
        </li>
        <li>
          <a href="https://www.cnn.gr/tech/story/196399/xiaomi-mi-cc9-pro-premium-to-proto-smartphone-me-kamera-108-megapixel">Xiaomi Mi CC9 Pro Premium: To πρώτο smartphone με κάμερα 108 megapixel</a>
        </li>
        <li>
          <a href="https://www.cnn.gr/news/politiki/story/196453/mpakogianni-se-opadoys-mparmpekioy-h-anthropia-kai-o-sevasmos-ston-adynamo-den-nomothetoyntai">Μπακογιάννη σε οπαδούς μπάρμπεκιου: Η ανθρωπιά και ο σεβασμός στον αδύναμο δεν νομοθετούνται</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/944/xili">ΧΙΛΗ</a>
        </li>
        <li>
          <a href="https://www.cnn.gr/eidhseis/tag/69970/sempastian-piniera">ΣΕΜΠΑΣΤΙΑΝ ΠΙΝΙΕΡΑ</a>
        </li>
        <li>
          <a href="https://www.cnn.gr/eidhseis/tag/26613/katwtatos-misthos">ΚΑΤΩΤΑΤΟΣ ΜΙΣΘΟΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/06/196442/snapshot/21791905.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/06/196516/snapshot/06-08-31-image-39.jpeg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/06/196462/snapshot/2463929.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/06/196493/snapshot/2699035.jpg"/>
      </figure>
    </article>
  </body>
</html>