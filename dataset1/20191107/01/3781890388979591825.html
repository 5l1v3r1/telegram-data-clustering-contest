<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/740381"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T01:03:00+00:00"/>
    <meta property="og:title" content="ไฟเขียวขอคืนคลื่นไทยคม หนุน &quot;ทีโอที-แคท&quot; ประมูลใช้งาน"/>
    <meta property="og:description" content="คณะอนุกรรมการกลั่นกรอองด้านโทรคมนาคมมีมติเรียกคืนคลื่น 3400-3700 เมกะเฮิร์ตซ เล็งเปิดประมูลรอบ2ปีหน้า หวัง ทีโอที-แคท ไว้บริการ"/>
  </head>
  <body>
    <article>
      <h1>ไฟเขียวขอคืนคลื่นไทยคม หนุน "ทีโอที-แคท" ประมูลใช้งาน</h1>
      <address>
        <time datetime="2019-11-07T01:03:00+00:00">07 Nov 2019, 01:03</time>
      </address>
      <p>
        <b>คณะอนุกรรมการกลั่นกรอองด้านโทรคมนาคมมีมติเรียกคืนคลื่น 3400-3700 เมกะเฮิร์ตซ เล็งเปิดประมูลรอบ2ปีหน้า หวัง ทีโอที-แคท ไว้บริการ</b>
      </p>
      <p>วันนี้ (7 พ.ย.) นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ  (กสทช.) กล่าวว่า เมื่อวันที่ 6 พ.ย. 2562 คณะอนุกรรมการกลั่นกรองงานของกสทช.ด้านโทรคมนาคมได้มีมติเห็นชอบเรียกคืนคลื่น 3400-3700 เมกะเฮิร์ตซ ที่อยู่ในสัญญาสัมปทานกับ บริษัท ไทยคม จำกัด (มหาชน) มาประมูลล่วงหน้าก่อนหมดสัญญาสัมปทานในเดือน ก.ย.2564 ทั้งนี้ คลื่นดังกล่าวจะนำมาประมูลคลื่น 5จี รอบ2 ปี 2563 ต่อจากนำคลื่น 2600 เมกะเฮิร์ตซ และ  คลื่น 26 กิกะเฮิร์ตซ ที่จะประมูลในวันที่ 16 ก.พ.2563 ทั้งนี้ มองว่าจะเป็นคลื่นที่ บริษัท ทีโอที จำกัด (มหาชน) และ บริษัท กสท โทรคมนาคม จำกัด (มหาชน) หรือ แคท เข้ามาร่วมประมูล เนื่องจากการประมูลคลื่นทั้งคลื่น 2600 เมกะเฮิร์ตซ และ 26 กิกะเฮิร์ตซ จะเป็นคลื่นที่ทั้ง 3 โอเปอเรเตอร์เข้าประมูล<br/><br/>อย่างไรก็ตาม คลื่น 3400-3700 เมกะเฮิร์ตซ จำนวน 300 เมกะเฮิร์ตซ  เป็นความต้องการของนายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) ต้องการให้นำคลื่นดังกล่าวที่อยู่ในสัญญาสัมปทานกับ บริษัท ไทยคม จำกัด (มหาชน) มาประมูลล่วงหน้าและ ยินดีสลับคลื่น 3400-3700 เมกะเฮิร์ตซ เป็นคลื่น 3700-4200 เมกะเฮิร์ตซ ซึ่งมองว่าจะเยียวยาให้ลูกค้าจานดาวเทียมของไทยคมได้ราว 2,000-3,000 ล้านบาท และค่าเปลี่ยนอุปกรณ์ในการย้ายคลื่นราว 1,000 ล้านบาท<br/><br/>นายฐากร กล่าวว่า ความคืบหน้าของการประมูล คลื่น 2600 เมกะเฮิร์ตซ และ  คลื่น 26 กิกะเฮิร์ตซ เมื่อวันที่ 6 พ.ย.2562 คณะอนุกรรมการกลั่นกรองงานของกสทช.ด้านโทรคมนาคมได้มีมติเห็นชอบหลักเกณฑ์และราคาการประมูลเรียบร้อยแล้ว โดยราคาเริ่มต้นการประมูลคลื่น 2600 เมกะเฮิร์ตซ อยู่ที่ใบอนุญาตละ 1,862 ล้านบาท จำนวน 19 ใบอนุญาตๆละ 10 เมกะเฮิร์ตซ ขณะที่คลื่น 26 กิกะเฮิร์ตซ อยู่ที่ใบอนุญาตละ 300 ล้านบาท จำนวน 27 ใบอนุญาตๆละ 100 เมกะเฮิร์ตซ และจะนำเข้าที่ประชุม กสทช.วันที่ 12 พ.ย. 2562 และเปิดประชาพิจารณ์ วันที่ 13 พ.ย.-12 ธ.ค.2562 คาดว่าจะประกาศลงราชกิจจานุเบกษาได้ภายใน 27 ธ.ค.2562 โดยจะเชิญชวนผู้สนใจประมูลในวันที่ 2 ม.ค.  2563 เพื่อเปิดประมูลในวันที่ 16 ก.พ. 2563 และออกใบอนุญาตได้ภายในสิ้นเดือน ก.พ 2563 ซึ่งเอกชนต้องลงทุนภายในต้นเดือนมี.ค.2563 และเปิดให้บริการในเดือน ก.ค. 2563<br/> <br/>ส่วนเงื่อนไขหลังได้รับใบอนุญาต 5จีนั้น ผู้ชนะการประมูล ต้องชำระค่าใบอนุญาตปีแรก จำนวน 10% จากนั้นไม่ต้องชำระค่าใบอนุญาต ในปีที่ 2-4 เพื่อให้เอกชนมีเวลาในการทำธุรกิจ และให้จ่ายใบอนุญาต ปีที่ 5-10 15 % นอกจากนี้ ผู้ได้รับใบอนุญาตต้องนำคลื่นที่ได้ไปใช้งาน 5จี เท่านั้นและต้องลงทุนในอีอีซี 50% ปีแรก และลงทุนในสมาร์ท ซิตี้ 50%ภายใน 4 ปี</p>
    </article>
  </body>
</html>