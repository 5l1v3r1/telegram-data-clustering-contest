<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620300/%D8%B3%D9%86%DA%AF%D9%86%D9%88%D8%B1%D8%AF-%D8%AE%D9%88%D8%B2%D8%B3%D8%AA%D8%A7%D9%86%DB%8C-%D8%AC%D8%A7%D9%86-%D8%A8%D8%A7%D8%AE%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T01:50:00+00:00"/>
    <meta property="og:title" content="سنگنورد خوزستانی جان باخت"/>
    <meta property="og:description" content="رییس هیات کوهنوردی و صعودهای ورزشی خوزستان گفت: امیرحسین عادل قهرمان خوزستانی رشته سنگنوردی بدلیل سقوط از دیواره طبیعی تنگه خائیز بهبهان درگذشت."/>
  </head>
  <body>
    <article>
      <h1>سنگنورد خوزستانی جان باخت</h1>
      <h2>بدلیل سقوط از تنگه خائیز بهبهان</h2>
      <address>
        <time datetime="2019-11-07T01:50:00+00:00">07 Nov 2019, 01:50</time>
      </address>
      <p>
        <i>رییس هیات کوهنوردی و صعودهای ورزشی خوزستان گفت: امیرحسین عادل قهرمان خوزستانی رشته سنگنوردی بدلیل سقوط از دیواره طبیعی تنگه خائیز بهبهان درگذشت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>قدرت اله نیکخواه با بیان اینکه این اتفاق امروز چهارشنبه حدود ساعت ۱۱ رخ داد، گفت: ما از این موضوع بسیار متعجب و ناراحت هستیم چراکه این ورزشکار جزو برترین‌های این رشته در کشور بود.</p>
      <p>وی با بیان اینکه این ورزشکار در تمرینات همواره تمام نکات ایمنی را رعایت می‌کرد، افزود: حادثه در این ورزش جزیی از کار است البته علت فوت این ورزشکار باید بررسی شود.</p>
      <figure>
        <img src="https://aftabnews.ir/files/fa/news/1398/8/16/356296_178.jpg"/>
      </figure>
      <p>رئیس هیات کوهنوردی و صعودهای ورزشی خوزستان اظهارداشت: اعضای مدرسه سنگنوردی پاییز بهبهان معمولا آخر هر هفته تمرینات سنگنوردی خود را روی دیواره‌های طبیعی انجام می‌دهند؛ عادل به همراه چند نفر از اعضای این باشگاه قصد تمرین روی دیواره‌های طبیعی را داشت که متاسفانه از دیواره سقوط کرد.</p>
      <p>وی بیان کرد: دیواره‌های سنگنوردی طبیعی معمولا از ۲۰ تا ۶۰۰ متر ارتفاع دارند و این موضوع کار ورزشکاران را به مراتب بیشتر می‌کند.</p>
      <p>نیکخواه گفت: این سنگنورد مطرح کشور، کلنگ طلایی صعودهای برتر کشور در سال ۹۶ را داشته و ۲ بار در سال‌های ۹۵ و ۹۷ نامزد دریافت این جایزه بوده است.</p>
      <p>وی افزود: این ورزشکار با ۳۲ سال سن، صعودهای بسیاری برای خوزستان و کشور به ثبت رساند همچنین در سال ۹۸ بار دیگر نامزد کلنگ طلایی بود.</p>
      <p>رئیس جمعیت هلال احمر بهبهان نیز درخصوص این حادثه گفت: امروز این ورزشکار هنگام صخره‌نوردی در تنگه خائیز بهبهان بدلیل رعایت نکردن موارد ایمنی از صخره‌ها سقوط کرد و جان باخت.</p>
      <p>حسین مرشد بهبهانی افزود: ۲ تیم نجات در کوهستان متشکل از ۹ نفر به همراه ۲ دستگاه آمبولانس پس از اطلاع از این حادثه به محل اعزام شدند.</p>
      <p>وی گفت: این ورزشکار با سقوط از ارتفاع ۱۵ متری دچار شکشتگی سر و دیگر نقاط بدن شد که بدلیل بالا بودن آسیب‌ها، شدت جراحات و خون‌ریزی پس از انتقال به بیمارستان جان باخت.</p>
    </article>
  </body>
</html>