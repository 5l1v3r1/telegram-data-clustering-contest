<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191107_04705029"/>
    <meta property="og:site_name" content="De Standaard"/>
    <meta property="article:published_time" content="2019-11-07T01:26:00+00:00"/>
    <meta property="og:title" content="Dodelijke aanval op medewerkers van Canadees mijnbedrijf in Burkina Faso"/>
    <meta property="og:description" content="37 doden en meer dan zestig gewonden. Dat is de balans na de aanslag op een konvooi met werknemers van het mijnbedrijf SEMAFO in Burkina Faso."/>
  </head>
  <body>
    <article>
      <h1>Dodelijke aanval op medewerkers van Canadees mijnbedrijf in Burkina Faso</h1>
      <address>
        <time datetime="2019-11-07T01:26:00+00:00">07 Nov 2019, 01:26</time>
      </address>
      <p>37 doden en meer dan zestig gewonden. Dat is de balans na de aanslag op een konvooi met werknemers van het mijnbedrijf SEMAFO in Burkina Faso.</p>
      <p>De aanval vond plaats op zo'n 40 kilometer van de mijn Boungou, in het oosten van Burkina Faso. Het konvooi van SEMAFO werd er woensdag in een hinderlaag gelokt. Dat melden de regionale autoriteiten. </p>
      <p>Eerder deze week kwamen bij een aanval in het noorden van Burkina Faso vijf politieagenten en minstens vijf burgers om het leven. Tientallen gewapende individuen voerden toen een aanval uit op een politiedetachement. Vervolgens zouden de aanvallers erin geslaagd zijn het politiekamp binnen te dringen.</p>
      <p>
        <b>Dodelijkste aanval</b>
      </p>
      <p>De aanval van woensdag is de dodelijkste van de afgelopen jaren in Burkina Faso. Ooit vormde Burkina Faso een punt van relatieve rust in de Sahel, maar de voorbije drie jaar kreeg het West-Afrikaanse land af te rekenen met een spiraal van binnenlands geweld. </p>
      <p>Het noorden van Burkina Faso, dat grenst aan het onrustige Mali en Niger, dient als toevluchtsoord voor gewapende groepen jihadisten, waarvan sommigen linken zouden hebben met Al-Qaeda, anderen met IS. Die plegen vaak aanvallen op de burgerbevolking. Als gevolg slaan veel mensen op de vlucht en raakten de afgelopen jaren al zo'n 300.000 Burkinabé ontheemd. Burkina Faso telt ongeveer 20 miljoen inwoners en is volgens de Verenigde Naties een van ‘s werelds armste landen.</p>
      <p> </p>
    </article>
  </body>
</html>