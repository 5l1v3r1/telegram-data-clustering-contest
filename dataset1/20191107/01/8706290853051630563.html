<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/682778/treis-saoudaraves-proin-ypalliloi-tou-twitter-katigorountai-gia-k"/>
    <meta property="og:site_name" content="enikos.gr"/>
    <meta property="article:published_time" content="2019-11-07T01:52:00+00:00"/>
    <meta property="og:title" content="Τρεις Σαουδάραβες πρώην υπάλληλοι του Twitter κατηγορούνται για κατασκοπεία στις ΗΠΑ"/>
    <meta property="og:description" content="Δύο Σαουδάραβες πρώην υπάλληλοι του διαδικτυακού κολοσσού Twitter κι ένας ακόμη συμπατριώτης τους αντιμετωπίζουν ποινική δίωξη στις ΗΠΑ για κατασκοπεία σε βάρος χρηστών της υπηρεσίας αυτής..."/>
  </head>
  <body>
    <article>
      <h1>Τρεις Σαουδάραβες πρώην υπάλληλοι του Twitter κατηγορούνται για κατασκοπεία στις ΗΠΑ</h1>
      <address>
        <time datetime="2019-11-07T01:52:00+00:00">07 Nov 2019, 01:52</time>
      </address>
      <p>Δύο σαουδάραβες πρώην υπάλληλοι του διαδικτυακού κολοσσού Twitter κι ένας ακόμη συμπατριώτης τους αντιμετωπίζουν ποινική δίωξη <a href="http://www.enikos.gr/international/682548/rosos-presveftis-oi-ipa-na-stamatisoun-tin-epivoli-kyroseon-sto-i">στις ΗΠΑ</a> για κατασκοπεία σε βάρος χρηστών της υπηρεσίας αυτής προς όφελος του βασιλείου, γνωστοποίησε χθες Τετάρτη ομοσπονδιακός εισαγγελέας.</p>
      <p>Οι Αλί Αλζαμπάρα, Άχμαντ Αμπουάμο και Άχμεντ Αλμουτάιρι, οι οποίοι χαρακτηρίζονται «πράκτορες της Σαουδικής Αραβίας», έψαχναν «στα εσωτερικά συστήματα του Twitter τα προσωπικά δεδομένα αντιπάλων του σαουδαραβικού καθεστώτος και χιλιάδων άλλων χρηστών» αυτού του ιστοτόπου κοινωνικής δικτύωσης, εξήγησε σε ανακοίνωση που δημοσιοποιήθηκε χθες ο Ντέιβιντ Άντερσον, ομοσπονδιακός εισαγγελέας της Πολιτείας της Καλιφόρνιας.</p>
      <p>Οι Αλζαμπάρα, 35 ετών, και Αμπουάμο, 41 ετών, άλλοτε υπάλληλοι του καλιφορνέζικου κολοσσού των υπηρεσιών κοινωνικής δικτύωσης, κατηγορούνται πιο συγκεκριμένα ότι από τα τέλη του 2014 ως την άνοιξη του 2015 χρησιμοποιούσαν την προνομιακή πρόσβαση που διέθεταν στα συστήματα του Twitter για να συγκεντρώνουν εμπιστευτικά δεδομένα που συνδέονταν με λογαριασμούς στον ιστότοπο και να τα παραδίδουν επ’ αμοιβή στο Ριάντ.</p>
      <p>Εντόπιζαν και παρέδιδαν διευθύνσεις ηλεκτρονικού ταχυδρομείου ή IPs, αριθμούς τηλεφώνων και ημερομηνίες γέννησης χρηστών με αντάλλαγμα δώρα και ρευστό, σύμφωνα με το κατηγορητήριο.</p>
      <p>Ο τρίτος ύποπτος, ο Άχμεντ Αλμουτάιρι, κατηγορείται ότι ήταν ο ενδιάμεσος μεταξύ των δύο πρώην υπαλλήλων του Twitter και των σαουδαραβικών μυστικών υπηρεσιών. Τον βαρύνει επίσης η υποψία πως βοήθησε τον Αλζαμπάρα να διαφύγει από τις ΗΠΑ όταν η ιεραρχία του Twitter άρχισε να διατυπώνει τα πρώτα ερωτήματα.</p>
      <p>Οι Αλμουτάιρι και Αλζαμπάρα πιθανόν βρίσκονται στη Σαουδική Αραβία, σύμφωνα με το αμερικανικό υπουργείο Δικαιοσύνης, που εξέδωσε ένταλμα σύλληψης σε βάρος τους.</p>
      <p>Ο Αμπουάμο, ο οποίος, σύμφωνα με τις αμερικανικές αρχές, φέρεται να είπε ψέματα σε πράκτορες του Ομοσπονδιακού Γραφείου Έρευνας (FBI) που είχαν πάει να τον ανακρίνουν τον Οκτώβριο του 2018, τέθηκε υπό κράτηση την Τρίτη στο Σιάτλ, στις βορειοανατολικές ΗΠΑ.</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/682562/kinimatografiki-apodrasi-anoixan-trypa-55-ekatoston-stin-toualeta%0A%20%20%20%20%0A"/>
        <a href="http://www.enikos.gr/international/682548/rosos-presveftis-oi-ipa-na-stamatisoun-tin-epivoli-kyroseon-sto-i%0A%20%20%20%20%0A"/>
        <a href="http://www.enikos.gr/international/682532/gerousiastis-menentez-i-tourkia-ypo-ton-proedro-erntogan-den-bore%0A%20%20%20%20%0A"/>
        <a href="http://www.enikos.gr/international/682419/agrios-kavgas-gia-ena-santouits-ton-machairose-thanasima-eno-peri%0A%20%20%20%20%0A"/>
        <a href="http://www.enikos.gr/international/682383/apogoitefsi-makron-gia-tin-apochorisi-ton-ipa-apo-ti-symfonia-gia%0A%20%20%20%20%0A"/>
        <a href="http://www.enikos.gr/international/682352/agria-dolofonia-amerikanon-sto-mexiko-toulachiston-treis-gynaikes%0A%20%20%20%20%0A"/>
        <a href="http://www.enikos.gr/international/682344/sokaristiki-diasosi-andras-parapatise-kai-epese-stis-rages-ligo-p%0A%20%20%20%20%0A"/>
        <a href="http://www.enikos.gr/international/682226/egkyos-chrisimopoiise-polyvolo-ar-15-gia-na-exoudeterosei-diarrik%0A%20%20%20%20%0A"/>
        <a href="http://www.enikos.gr/international/682330/oi-dynameis-tis-tourkias-synelavan-adelfi-tou-thanonta-igeti-tou-%0A%20%20%20%20%0A"/>
      </related>
    </article>
  </body>
</html>