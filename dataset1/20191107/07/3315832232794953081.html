<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/d0bfabc49549bb41/maia-sandu-nu-renunta-la-asumarea-raspunderii-suntem-gata-de-anticipate-daca-acesta-este-pretul-pentru-o-justitie-corecta.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-07T07:41:00+00:00"/>
    <meta property="og:title" content="Maia Sandu nu renunță la asumarea răspunderii: Suntem gata de anticipate, dacă acesta este prețul pentru o justiție corectă"/>
    <meta property="og:description" content="Premierul Maia Sandu nu intenționează să renunțe la decizia prin care Guvernul și-a asumat răspunderea pentru modificarea Legii Procuraturii și nici nu va îndeplini solicitarea socialiștilor de demisie a ministrei Justiției. Dacă PSRM va insista în continuare pe aceste condiții și va rupe coaliția de guvernare se va ajunge la anticipate, dar Blocul ACUM este pregătit de acest scenariu, spune Maia Sandu."/>
  </head>
  <body>
    <article>
      <h1>Maia Sandu nu renunță la asumarea răspunderii: Suntem gata de anticipate, dacă acesta este prețul pentru o justiție corectă</h1>
      <address><time datetime="2019-11-07T07:41:00+00:00">07 Nov 2019, 07:41</time> by <a rel="author">Jurnal.md</a></address>
      <p>
        <b>Premierul Maia Sandu nu intenționează să renunțe la decizia prin care Guvernul și-a asumat răspunderea pentru modificarea Legii Procuraturii și nici nu va îndeplini solicitarea socialiștilor de demisie a ministrei Justiției. Dacă PSRM va insista în continuare pe aceste condiții și va rupe coaliția de guvernare se va ajunge la anticipate, dar Blocul ACUM este pregătit de acest scenariu, spune Maia Sandu.</b>
      </p>
      <p>„Nu văd de ce doamna Stamate ar plăti pentru acest lucru. A fost o decizie comună pe care eu am sprijinit-o și nu văd de ce aceasta trebuie să plătească… Noi suntem gata de alegeri anticipate, dacă acesta este prețul pe care trebuie să-l plătim pentru o justiție corectă. Suntem gata să plătim orice preț. Credem în continuare că această reformă este cea mai importantă, că de modul în care vom reuși să ne mișcăm aici depinde soarta acestei țări în următorii ani”, a declarat Maia Sandu, la TV8.</p>
      <p>Maia Sandu a deschis parantezele și în ceea ce privește întâlnirea pe care a avut-o aseară cu președintele Igor Dodon și președintele Parlamentului, Zinaida Greceanîi.</p>
      <p>„Ne-au transmis dezaprobarea în raport cu această decizie pe care am luat-o (n.r. asumarea răspunderii Guvernului în fața Parlamentului pentru modificarea Legii Procuraturii) și eu am susținut că aceasta este decizia și o vom apăra până la capăt. Condiția pe care au formulat-o ei este că legea trebuie să fie retrasă. Au zis că este neconstituțională”, a dezvăluit Maia Sandu detalii din culisele discuției cu socialiștii.</p>
      <p>„Mai departe există o procedură și socialiștii pot face cum consideră ei necesar”, a adăugat Maia Sandu, comentând astfel declarația lui Dodon că în 72 de ore se va ști dacă va cădea Guvernul Sandu.</p>
      <p>„Avem suspiciuni și îngrijorări și vrem să eliminăm toate aceste posibilități ca să se captureze instituțiile statului și mai ales a Procuraturii, pentru că este o instituție cheie”, a argumentat Sandu decizia de anulare a concursului organizat de Ministerul Justiției pentru selectarea candidaților la funcția de procuror general.</p>
      <p>Prim-ministra a refuzat să facă scenarii pentru o perioadă mai lungă de timp și să spună cum va proceda în cazul în care va cădea Guvernul și se va ajunge la alegeri parlamentare anticipate, va merge sau nu PAS-ul în bloc cu Platforma DA: „Eu sunt curioasă, dacă ajungem acolo, care va fi sistemul electoral la anticipate. Trebuie să ne spună Curtea Constituțională”.</p>
      <p>Maia Sandu i-a transmis și un mesaj lui Igor Dodon pe final de emisiune prin care l-a îndemnat „să discute cu oamenii care i-au votat și să-i întrebe dacă își doresc un procuror general care să facă ordine în justiție”.</p>
    </article>
  </body>
</html>