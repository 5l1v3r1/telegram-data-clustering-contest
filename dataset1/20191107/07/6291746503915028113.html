<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/07/obbligo-seggiolini-anti-abbandono/?utm_source=il+Post+Daily+-+Abbonati&amp;utm_campaign=e5f35f74aa-Evening_Post_021017_COPY_01&amp;utm_medium=email&amp;utm_term=0_17ecfcfa77-e5f35f74aa-316710361"/>
    <meta property="og:site_name" content="Il Post"/>
    <meta property="article:published_time" content="2019-11-07T07:00:19+00:00"/>
    <meta property="og:title" content="È entrato in vigore l’obbligo dei sistemi anti-abbandono per i bambini con meno di 4 anni"/>
    <meta property="og:description" content="Oggi è entrato in vigore l'obbligo di montare sulle auto che trasportano dei bambini fino a 4 anni di età un dispositivo anti-abbandono. Questi dispositivi, che possono essere integrati all'interno dei seggiolini per auto, nelle automobili stesse oppure indipendenti e acquistabili a parte, servono per evitare che i"/>
  </head>
  <body>
    <article>
      <h1>È entrato in vigore l’obbligo dei sistemi anti-abbandono per i bambini con meno di 4 anni</h1>
      <address>
        <time datetime="2019-11-07T07:00:19+00:00">07 Nov 2019, 07:00</time>
      </address>
      <p>Oggi <a href="http://www.mit.gov.it/comunicazione/news/dal-7-novembre-vigore-lobbligo-dei-dispositivi-antiabbandono-contributo-di-30">è entrato in vigore</a> l’obbligo di montare sulle auto che trasportano dei bambini fino a 4 anni di età un dispositivo anti-abbandono. Questi dispositivi, che possono essere integrati all’interno dei seggiolini per auto, nelle automobili stesse oppure indipendenti e acquistabili a parte, servono per evitare che i bambini possano essere accidentalmente dimenticati in auto. Ieri il ministero delle Infrastrutture e dei Trasporti ha annunciato che per ridurre la spesa per l’acquisto di seggiolini anti-abbandono o di dispositivi a parte per le famiglie, è stato istituito un fondo apposito nel Decreto Fiscale: il contributo economico sarà di 30 euro per ogni sistema anti-abbandono acquistato. Nei prossimi giorni verrà approvato un decreto per stabilire le modalità per ottenere il contributo.</p>
      <p>Nel <a href="http://www.mit.gov.it/sites/default/files/media/notizia/2019-11/DM%20firmato_Seggiolini_0.pdf">regolamento di attuazione</a> dell’obbligo sono spiegate le caratteristiche che i dispositivi anti-abbandono devono avere per essere validi. Tra queste, devono «essere in grado di attivarsi automaticamente a ogni utilizzo, senza ulteriori azioni da parte del conducente», «dare un segnale di conferma al conducente nel momento dell’avvenuta attivazione» ed «essere in grado di attirare l’attenzione del conducente tempestivamente attraverso appositi segnali visivi e acustici o visivi e aptici, percepibili all’interno o all’esterno del veicolo».</p>
      <p>Per chi non installerà uno di questi dispositivi sono previste multe dagli 81 ai 326 euro (che si riducono a 56 euro e 70 se si paga entro cinque giorni) e la decurtazione di 5 punti dalla patente.</p>
      <p>In Italia i casi di abbandono accidentale di bambini in auto sono piuttosto rari: <a href="https://www.ilsole24ore.com/art/bambini-dimenticati-auto-italia-8-morti-1998-AEy9RfFH">causano meno di un morto all’anno</a>.</p>
      <blockquote>
        <a href="https://www.ilpost.it/2019/11/07/come-procurarsi-seggiolini-anti-abbandono/">Dove comprare i dispositivi anti abbandono per le auto</a>
      </blockquote>
    </article>
  </body>
</html>