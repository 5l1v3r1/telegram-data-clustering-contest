<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/sasa-skrbi-za-750-psov-241996"/>
    <meta property="og:site_name" content="Slovenske novice"/>
    <meta property="article:published_time" content="2019-11-07T07:27:00+00:00"/>
    <meta property="og:title" content="Saša skrbi za 750 psov"/>
    <meta property="og:description" content="Presunljiva zgodba se je začela leta 2008, ko je Saša Pešić rešil leglo zapuščenih mladičev in jim ponudil dom. Kužki so odrasli, Pešićeva dobrota pa ni usahnila: Srb iz Niša tako v svojem..."/>
  </head>
  <body>
    <article>
      <h1>Saša skrbi za 750 psov</h1>
      <h2>Zapuščeni konjeniški klub v Nišu je dom potepuškim kosmatincem. Srbski dobrotnik s prostovoljnimi prispevki rešuje pasja življenja.</h2>
      <address><time datetime="2019-11-07T07:27:00+00:00">07 Nov 2019, 07:27</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/24/1573832.jpg"/>
          <figcaption>Za zdaj bivajo v zapuščenem konjeniškem klubu.</figcaption>
        </figure>
        <figure>
          <img src="https://www.slovenskenovice.si/images/slike/2019/10/24/1573831.jpg"/>
          <figcaption>Pešić še nobenemu psu ni odrekel pomoči.</figcaption>
        </figure>
      </slideshow>
      <p>Presunljiva zgodba se je začela leta 2008, ko je <b>Saša Pešić</b> rešil leglo zapuščenih mladičev in jim ponudil dom. Kužki so odrasli, Pešićeva dobrota pa ni usahnila: Srb iz Niša tako v svojem zavetišču trenutno skrbi za kar 750 psov.<br/><br/>V dobrem desetletju jih je posvojil in krute usode rešil skupno več kot 1200: številnim je našel nov dom, za preostale pa skrbi z nekaj prijatelji. Javnost ga je dodobra spoznala leta 2015, ko je spektakularno skočil z mostu, da bi iz vode rešil onemoglega psička, posnetek mimoidočega pa je na facebooku dosegel neverjetnih 63 milijonov ogledov.</p>
      <figure>
        <img src="https://www.slovenskenovice.si/images/slike/2019/10/24/1573831.jpg"/>
        <figcaption>Pešić še nobenemu psu ni odrekel pomoči.</figcaption>
      </figure>
      <p>Akcija mu je pomagala do prepoznavnosti, a kljub temu preživljanje toliko štirinožnih prijateljev ni mala malica: vsak mesec samo za pasjo hrano zapravi približno 10.000 evrov, veterinarski stroški in druga oskrba seveda dodajo svoje.<br/> </p>
      <h3>Pomagajo le tujci</h3>
      <p>In čeprav je zgodba o dobrotniku v Srbiji dobro znana, Pešić, ki po imenu pozna prav vsakega varovanca, toži, da mu slava v domovini pomaga bore malo. Včasih se celo zdi, da mu je naredila medvedjo uslugo, kajti mnogi, naveličani hišnih ljubljencev, te v nočnih urah preprosto postavijo pred vrata njegovega zavetišča in izginejo.</p>
      <blockquote>1200 psov je že rešil ulice.</blockquote>
      <p>»Namesto da bi katerega od psov posvojili, se še svojega znebijo, ker vedo, da mu ne bom odrekel pomoči,« je jezen Pešić, ki mu olja na ogenj priliva še oblast, saj ga želi s štirinožno druščino vred odsloviti iz zapuščenega konjeniškega kluba, kjer je ustvaril zavetišče. Za zdaj mu je s peticijo uspelo obdržati pasjo streho nad glavo.</p>
      <blockquote>Namesto da bi kakšnega posvojili, mu še svojega pripeljejo.</blockquote>
      <p>A vprašanje je, kako dolgo bo še lahko vztrajal, kajti 750 psov potrebuje občutno več prostora, poudarja Pešić, čigar pozive za pomoč so k sreči slišali v tujini, za kar je hvaležen predvsem fenomenu družabnih omrežij. Po zaslugi dobrotnikov z drugih koncev sveta njegovi kosmati prijatelji živijo kolikor toliko dostojno, kdo ve, morda bo kmalu kdo primaknil večji znesek in jim zagotovil dom. </p>
    </article>
  </body>
</html>