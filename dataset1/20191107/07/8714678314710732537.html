<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/reklame/2019/11/--byrakonkurranser-er-toppidrett/"/>
    <meta property="og:site_name" content="Kampanje"/>
    <meta property="article:published_time" content="2019-11-07T07:08:08+00:00"/>
    <meta property="og:title" content="- Byråkonkurranser er toppidrett"/>
    <meta property="og:description" content="- Først og fremst så bør vi alle være voksne nok til å ta både seire og tap med fatning, skriver Group M-sjef Martin Bentzen."/>
  </head>
  <body>
    <article>
      <h1>- Byråkonkurranser er toppidrett</h1>
      <address><time datetime="2019-11-07T07:08:08+00:00">07 Nov 2019, 07:08</time> by <a rel="author">Martin Bentzen</a></address>
      <p>
        <b>- Først og fremst så bør vi alle være voksne nok til å ta både seire og tap med fatning, skriver Group M-sjef Martin Bentzen.</b>
      </p>
      <p>Mediebyråforeningen, som representerer de fleste mediebyråene i Norge, tok i forrige uke opp ett ferskt eksempel på en byråkonkurranse hvor omfanget, arbeidsmengden og detaljnivået var omtalt. Det er etter min vurdering ene og alene opp til hver enkelt oppdragsgiver å velge sin metode for å finne den beste samarbeidspartneren. Det sett i lys av de behovene oppdragsgiver har i dag og antar en vil ha i fremtiden. Etter kommentaren fra Mediebyråforeningen, har flere flinke og reflekterte debattanter meldt seg på.</p>
      <p>Når oppdragsgivere ønsker å finne den beste partneren som kan hjelpe en å levere verdi og solide resultater vil det alltid være krevende for aktørene som kjemper om å vinne. Dette gjelder meg bekjent i alle bransjer, også langt utenfor vår egen mediebransje.</p>
      <p>Først og fremst så bør vi alle være voksne nok til å ta både seire og tap med fatning. Med profesjonalitet, de beste fagpersonene og en <i>passion</i> for faget vil man ta markedsandeler over tid. Selv om man går på noen tap som er bitre der og da underveis på reisen.</p>
      <p>Vi i GroupM (som eier og driver mediebyråene Mediacom, Mindshare og Wavemaker) vil alltid ønske de som trekker det lengste strået, lykke til!</p>
      <p>Debatten om hvordan man bør gjennomføre byråkonkurranser vil nok alltid ha meningsbærere. Det ville jo være rart om man som sentrale aktører ikke ønsket å ytre sine refleksjoner i denne sammenheng. ANFO har jo utover å uttale seg om viktigheten av gode prosesser også startet Elect med Jan Morten Drange som styreformann. Elect uttrykker på egne sider at de er et rådgivningsselskap som tilbyr fleksible, smidige og effektive løsninger for valg av samarbeidspartnere i kommunikasjonsbransjen.</p>
      <p>Drange uttalte seg også ved etableringen av Elect på denne måten:</p>
      <p>
        <i>ANFO har vært sunt skeptisk til størrelsen på en del pitcher. «Gjør det som skal til når det er nødvendig. Men ikke involver gud og hvermann og ikke be om alt mellom himmel og jord», har vært vår holdning. Rasjonalet har hele tiden vært at det er eksisterende kunder som til syvende og sist betaler for at byråene bruker svært mye tid på kunder de ikke har. Vi har lenge ment at vi foretrekker et ”more biz” fokus snarere enn et ensidig ”new biz” fokus fra våre samarbeidspartnere. Vi vet at new biz arbeid er altoppslukende, svært energikrevende og ofte «in the end» demotiverende. Det sier seg selv at det er mer motiverende for et byrå å yte ekstra for en eksisterende kunde, enn en kunde man mest sannsynlig ikke får.</i>
      </p>
      <p>Byråkonkurranser fremover vil bli gjennomført i ulike former og størrelser. Det må vi som aktører i en bransje som utvikler seg raskt, leve med. Vi må jobbe smart, hardt og målrettet.</p>
      <p>Akkurat som toppidrettsutøvere - for det det vi er alle sammen!</p>
    </article>
  </body>
</html>