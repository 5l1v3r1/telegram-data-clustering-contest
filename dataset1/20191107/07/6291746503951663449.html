<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/07/elena-ferrante-la-vita-bugiarda-degli-adulti/"/>
    <meta property="og:site_name" content="Il Post"/>
    <meta property="article:published_time" content="2019-11-07T07:07:48+00:00"/>
    <meta property="og:title" content="9 cose sul nuovo romanzo di Elena Ferrante"/>
    <meta property="og:description" content="&quot;La vita bugiarda degli adulti&quot; esce oggi in libreria: le cose da sapere e come comincia"/>
  </head>
  <body>
    <article>
      <h1>9 cose sul nuovo romanzo di Elena Ferrante</h1>
      <h2>"La vita bugiarda degli adulti" esce oggi in libreria: le cose da sapere e come comincia</h2>
      <address>
        <time datetime="2019-11-07T07:07:48+00:00">07 Nov 2019, 07:07</time>
      </address>
      <p>Oggi nelle librerie è arrivato <i><a href="https://www.awin1.com/cread.php?awinaffid=453335&amp;awinmid=9777&amp;platform=dl&amp;p=%5B%5Bhttps%253A%252F%252Fwww.ibs.it%252Fvita-bugiarda-degli-adulti-libro-elena-ferrante%252Fe%252F9788833571683%5D%5D">La vita bugiarda degli adulti</a></i>, il nuovo romanzo di Elena Ferrante, l’autrice della quadrilogia dell’<a href="https://www.awin1.com/cread.php?awinaffid=453335&amp;awinmid=9777&amp;platform=dl&amp;p=%5B%5Bhttps%253A%252F%252Fwww.ibs.it%252Famica-geniale-edizione-completa-cofanetto-libro-elena-ferrante%252Fe%252F9788866328902%5D%5D"><i>Amica geniale</i></a> di straordinario successo internazionale e la cui vera identità è ignota. Sui giornali se ne parla già perché alcuni giornalisti hanno potuto leggere il libro a partire dalla mezzanotte del 6 novembre. Abbiamo messo insieme quindi una serie di informazioni (senza fare spoiler, a meno che non consideriate spoiler qualche informazione sulla protagonista del romanzo, su quando è ambientata la storia e sulle cose di cui parla, in generale) utili a capire che tipo di libro è e soddisfare qualche prima curiosità.</p>
      <p>Una premessa importante è che racconta una storia a sé: non serve aver letto altri romanzi di Elena Ferrante per capirlo e apprezzarlo. <a href="https://www.awin1.com/cread.php?awinaffid=453335&amp;awinmid=9777&amp;platform=dl&amp;p=%5B%5Bhttps%253A%252F%252Fwww.ibs.it%252Fvita-bugiarda-degli-adulti-libro-elena-ferrante%252Fe%252F9788833571683%5D%5D">Si può comprare su IBS</a>, ma anche sui siti delle librerie <a href="http://ad.zanox.com/ppc/?45336208C1497119676T&amp;ULP=[[https://www.lafeltrinelli.it/libri/elena-ferrante/vita-bugiarda-adulti/9788833571683]]">Feltrinelli</a>, <a href="https://www.awin1.com/cread.php?awinaffid=453335&amp;awinmid=9423&amp;platform=dl&amp;p=%5B%5Bhttps%253A%252F%252Fwww.mondadoristore.it%252FLa-vita-bugiarda-degli-adulti-Elena-Ferrante%252Feai978883357168%252F%5D%5D">Mondadori</a> e <a href="https://www.awin1.com/cread.php?awinaffid=453335&amp;awinmid=9693&amp;platform=dl&amp;p=%5B%5Bhttps%253A%252F%252Fwww.hoepli.it%252Flibro%252F9788833571683%252F9788833571683.html%5D%5D">Hoepli</a>; su Amazon è disponibile <a href="https://www.amazon.it/vita-bugiarda-degli-adulti-ebook/dp/B07YVGB6T2/?tag=ilpo-21">la versione ebook</a> per i Kindle e la versione cartacea <a href="https://www.amazon.it/vita-bugiarda-degli-adulti/dp/8833571688/?tag=ilpo-21">da venditori terzi</a>. E poi fuori da Internet, ovviamente.</p>
      <p><b>1. Dove è ambientato il romanzo</b><br/>Sempre a Napoli, come era già stato anticipato, ma non in una zona popolare della città come nella quadrilogia dell’<i>Amica geniale</i>, bensì tra il Rione Alto e il Vomero, due quartieri residenziali borghesi. In particolare la protagonista vive in via San Giacomo dei Capri. Gli eventi raccontati si svolgono tra il 1991 e il 1995.</p>
      <figure>
        <iframe data-src="https://www.google.com/maps/embed?pb=!1m18!1m12!1m3!1d12403.140318204853!2d14.216927996094137!3d40.85080192170728!2m3!1f0!2f0!3f0!3m2!1i1024!2i768!4f13.1!3m3!1m2!1s0x133b08ecb0813a35%3A0x96961b09d03dbcb4!2sVia%20S.%20Giacomo%20dei%20Capri%2C%20Napoli%20NA!5e0!3m2!1sit!2sit!4v1573040002228!5m2!1sit!2sit" data-embed-type="--simple-iframe" width="600" height="450" data-service="GoogleMaps" scrolling="no"/>
      </figure>
      <p><b>2. Chi è la protagonista</b><br/>Come <i>L’amica geniale</i>, anche <i>La vita bugiarda degli adulti</i> è narrato in prima persona. La protagonista si chiama Giovanna Trada e all’inizio del romanzo ha 12 anni; alla fine ne ha 16. È figlia unica e sia suo padre che sua madre sono insegnanti al liceo, di storia e filosofia lui (Andrea), di latino e greco lei (Nella). Entrambi hanno studiato più dei propri familiari, migliorando il proprio tenore di vita rispetto a quello delle famiglie d’origine. Sono di sinistra, non hanno battezzato la figlia e l’hanno cresciuta con idee progressiste, per esempio spiegandole a sei anni come nascono i bambini. Nel corso del romanzo Giovanna verrà chiamata anche (non dai genitori) Giannina o Giannì.</p>
      <p><b>3. Il titolo</b><br/><i>La vita bugiarda degli adulti</i> segue Giovanna in una serie di scoperte e dubbi su sé stessa e gli altri attraverso cui la ragazza trova un certo piacere nel mentire, oltre a una certa vergogna. Ma a mentire sono soprattutto gli adulti intorno a Giovanna, tutti in misura più o meno evidente.</p>
      <p><b>4. La frase sul retro della copertina</b><br/>A meno che non siate già passati per una libreria probabilmente avete visto solo la copertina del libro, e non il suo retro. C’è scritto: «Crescere per diventare cosa, per assomigliare a chi?». Come si può intuire anche dall’età della protagonista,<i> La vita bugiarda degli adulti</i> racconta una storia di formazione, come si dice. Nella sua recensione uscita ieri su <i>Repubblica</i> lo scrittore e drammaturgo Stefano Massini lo ha paragonato a <a href="https://www.awin1.com/cread.php?awinaffid=453335&amp;awinmid=9777&amp;platform=dl&amp;p=%5B%5Bhttps%253A%252F%252Fwww.ibs.it%252Feducazione-sentimentale-libro-gustave-flaubert%252Fe%252F9788806238391%5D%5D"><i>L’educazione sentimentale</i></a> di Gustave Flaubert: «Mi è parso un’<i>Educazione sentimentale</i> in cui il Moreau flaubertiano è declinato al femminile, e si affonda il bisturi fra le ipocrisie di una moderna borghesia intellettuale napoletana».</p>
      <figure>
        <img src="https://www.ilpost.it/wp-content/uploads/2019/11/ferrante.jpg"/>
      </figure>
      <p><b>5. Tutta la storia comincia a causa di una zia</b><br/>Il punto d’origine della storia di <i>La vita bugiarda degli adulti</i> è una conversazione tra il padre e la madre di Giovanna, che lei origlia: il padre dice una frase che lascia intendere a Giovanna, dodicenne, che lui la consideri brutta. L’avvenimento è probabilmente ispirato a quando Madame Bovary, protagonista dell’<a href="https://www.awin1.com/cread.php?awinaffid=453335&amp;awinmid=9777&amp;platform=dl&amp;p=%5B%5Bhttps%253A%252F%252Fwww.ibs.it%252Fmadame-bovary-libro-gustave-flaubert%252Fe%252F9788807900983%253FinventoryId%253D53585677%5D%5D">omonimo romanzo</a> di Gustave Flaubert, di nuovo lui, pensa che la figlia Berthe sia brutta, ha notato Paolo Di Stefano nella <a href="https://www.corriere.it/la-lettura/elena-ferrante/notizie/elena-ferrante-nuovo-libro-ritorno-una-napoli-specchi-speciale-258bef82-fff1-11e9-86c6-d2f1a0d8af2e.shtml">sua recensione sul <i>Corriere della sera</i></a>: Ferrante aveva parlato della forza di quella scena in un articolo del 2005.</p>
      <p>Per ragioni che si scoprono velocemente leggendo le prime pagine, il dolore di non sentirsi più apprezzata dal padre portano la protagonista a indagare su una zia che non conosce e con cui il padre ha un cattivo rapporto, zia Vittoria. La storia comincia appunto come un’indagine su questa zia, il suo aspetto, il suo carattere e il suo passato.</p>
      <p><b>6. C’è un’amica geniale?</b><br/>Una delle cose che sono state apprezzate dei romanzi dell’<i>Amica geniale</i> è la descrizione del rapporto di amicizia tra donne al centro del romanzo. Anche in <i>La vita bugiarda degli adulti</i> ci sono alcuni importanti legami, sebbene Giovanna non abbia con nessuna un rapporto stretto come quello tra Lenù e Lila. Le sue due amiche più importanti (si potrebbe dire anche le uniche) sono due sorelle figlie di amici dei genitori: Angela, sua coetanea, e Ida, due anni più giovane. In modo diverso dall’<i>Amica geniale</i> il rapporto di Giovanna con entrambe è importante e aggiunge sfumature diverse al tema dell’amicizia femminile.</p>
      <p><b>7. Il braccialetto</b><br/>Oltre alla zia Vittoria, un altro elemento che fa andare avanti la storia ed è al centro di una serie di svelamenti è un braccialetto prezioso. Dire altro sarebbe uno spoiler: vi basti sapere che bisogna fare attenzione ai braccialetti in questa storia.</p>
      <p><b>8. La cosa che forse tutti si sono chiesti</b><br/>Su qualche giornale è già stato detto: il finale di <i>La vita bugiarda degli adulti</i>, per quanto non del tutto sospeso, lascia pensare che ci sarà un seguito.</p>
      <p><b>9. Come comincia</b><br/>Il romanzo è lungo 336 pagine e inizia così:</p>
      <blockquote>Due anni prima di andarsene di casa mio padre disse a mia madre che ero molto brutta. La frase fu pronunciata sottovoce, nell’appartamento che, appena sposati, i miei genitori avevano acquistato al Rione Alto, in cima a San Giacomo dei Capri. Tutto – gli spazi di Napoli, la luce blu di un febbraio gelido, quelle parole – è rimasto fermo. Io invece sono scivolata via e continuo a scivolare anche adesso, dentro queste righe che vogliono darmi una storia mentre in effetti non sono niente, niente di mio, niente che sia davvero cominciato o sia davvero arrivato a compimento: solo un garbuglio che nessuno, nemmeno chi in questo momento sta scrivendo, sa se contiene il filo giusto di un racconto o è soltanto un dolore arruffato, senza redenzione.</blockquote>
      <related>
        <h4>Articoli Correlati</h4>
        <a href="https://www.ilpost.it/2017/09/09/chi-e-elena-ferrante-domenico-starnone/"/>
        <a href="https://www.ilpost.it/2015/09/22/libri-elena-ferrante/"/>
        <a href="https://www.ilpost.it/2019/11/05/fla-2019-pescara/"/>
      </related>
    </article>
  </body>
</html>