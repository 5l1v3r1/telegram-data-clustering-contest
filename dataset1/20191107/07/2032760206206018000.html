<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88891"/>
    <meta property="og:site_name" content="Denník politika"/>
    <meta property="article:published_time" content="2019-11-07T07:35:01+00:00"/>
    <meta property="og:title" content="Gáborík aj Hossa myslia iba na víťazstvo, pred All-Star víkendom Tipsport ligy zvažujú stávku"/>
    <meta property="og:description" content="7.11.2019 (Webnoviny.sk) – Z dvoch dobrých kamarátov a bývalých spoluhráčov sa stanú súperi. Marián Hossa a Marián Gáborík si začiatkom budúceho roka v Trenčíne vyskúšajú úlohy manažérov a zároveň trénerov počas All-Star víkendu Tipsport ligy."/>
  </head>
  <body>
    <article>
      <h1>Gáborík aj Hossa myslia iba na víťazstvo, pred All-Star víkendom Tipsport ligy zvažujú stávku</h1>
      <address><time datetime="2019-11-07T07:35:01+00:00">07 Nov 2019, 07:35</time> by <a rel="author">Webnoviny</a></address>
      <p>7.11.2019 (Webnoviny.sk) – Z dvoch dobrých kamarátov a bývalých spoluhráčov sa stanú súperi. Marián Hossa a Marián Gáborík si začiatkom budúceho roka v Trenčíne vyskúšajú úlohy manažérov a zároveň trénerov počas All-Star víkendu Tipsport ligy.</p>
      <p>Víťazi Stanleyho pohára absolvujú najskôr v sobotu 18. januára draft hráčov a o deň neskôr svoju dvanástku mužov povedú zo striedačky v dueli hviezd slovenskej najvyššej hokejovej súťaže.</p>
      <h3>S myšlienkou prišiel Lintner</h3>
      <p>V súboji hranom na 3×10 minút vo formáte troch proti trom si niekdajšie osobnosti zámorskej NHL nechcú nič darovať a pomýšľajú na víťazstvo.</p>
      <p><i>„Je to podľa mňa dobrý koncept, spojiť nás dvoch Mariánov dohromady, keďže sa podujatie uskutoční v Trenčíne. Ponuka ma potešila. Bude to prvýkrát, čo budem stáť na striedačke v pozícii kouča či manažéra,“</i> povedal novinárom Gáborík, ktorý na Zimnom štadióne Pavla Demitru vyzve svojho dlhoročného priateľa.</p>
      <p><i>„S touto myšlienkou prišiel Richard Lintner a k dohode sme dospeli celkom rýchlo. Rišo využil situáciu, že môžeme byť obaja doma v Trenčíne a ihneď sme súhlasili,“</i> hovoril Hossa.</p>
      <h3>24 hráčov v Zápase hviezd</h3>
      <p>V Zápase hviezd Tipsport ligy sa predstaví 24 hráčov vrátane štyroch brankárov, pričom každý tím súťaže bude mať zastúpenie v podobe aspoň jedného hokejistu.</p>
      <p>Definitívny zoznam hráčov sa dozvedia Hossa s Gáboríkom dva týždne pred spomenutým duelom. Obaja však budú pri drafte klásť dôraz na podobné vlastnosti.</p>
      <p><i>„Vzhľadom na formát troch proti trom chcem mať v mužstve pohyblivých, rýchlych a technických hráčov, ale potrebujem, aby boli ochotní hrať naplno dopredu aj dozadu. Chcel by som tým eliminovať zbytočné prečíslenia,“</i> pokračoval 40-ročný Hossa, na ktorého nadviazal o tri roky mladší Gáborík.</p>
      <p>
        <i>„Okrem rýchlosti a obratnosti bude dôležité aj to, aby som získal kvalitného brankára. Gólmani budú mať určite veľa roboty.“</i>
      </p>
      <h3>V hre je aj stávka</h3>
      <p>Fanúšikovia v Trenčíne síce uvidia exhibičný duel, no ani jeden z dvojice excelentných útočníkov si nepripúšťa prehru. <i>„Sme kamaráti, ale je to pre nás výzva a chceme vyhrať. Budem sa snažiť namotivovať chalanov, aby k zápasu pristúpili zodpovedne a ľudia si prišli na svoje,“</i> vyjadril sa Gáborík a v podobnom duchu reagoval aj Hossa.</p>
      <p><i>„Premýšľame nad nejakou stávkou. Rivalita medzi nami je. Je to len exhibícia, no medzi nami ide o dosť. Chcem postaviť taký tím, aby som vyhral a celý rok to mohol Mariánovi pripomínať,“</i> pousmial sa rodák zo Starej Ľubovne, ktorý vyrastal v Trenčíne.</p>
      <p>Mladší z dvojice Mariánov sa momentálne dostal do povedomia hokejových priaznivcov prostredníctvom účinkovania v podcaste po boku Borisa Valábika a priznal, že ho možno požiada o rady pred draftom.</p>
      <p><i>„Porozprávam sa s ním, má určite veľký prehľad. Možno túto tému rozoberieme aj v podcaste. Na výber hráčov sa adekvátne pripravím, pozriem si aj nejaké videá. Tipsport ligu sledujeme, ale uvidíme, akých 24 hráčov budeme mať k dispozícii. Potom sa na nich bližšie pozriem,“</i> uzavrel Gáborík.</p>
      <p>Viac k témam: <a href="https://www.webnoviny.sk/tag/all-star-vikend-tipsport-ligy/"><u>All-Star víkend Tipsport ligy</u></a>, <a href="https://www.webnoviny.sk/tag/tipsport-liga/"><u>Tipsport liga</u></a>, <a href="https://www.webnoviny.sk/tag/zapas-hviezd-tipsport-ligy/"><u>Zápas hviezd Tipsport ligy</u></a><br/>Zdroj: Webnoviny.sk – <a href="https://www.webnoviny.sk/gaborik-aj-hossa-myslia-iba-na-vitazstvo-pred-all-star-vikendom-tipsport-ligy-zvazuju-stavku/"><u>Gáborík aj Hossa myslia iba na víťazstvo, pred All-Star víkendom Tipsport ligy zvažujú stávku</u></a> © SITA Všetky práva vyhradené.</p>
    </article>
  </body>
</html>