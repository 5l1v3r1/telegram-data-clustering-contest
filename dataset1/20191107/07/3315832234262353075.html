<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/2a3b19d4038e8890/s-a-predat-benevol-la-cna-un-avocat-anuntat-in-urmarire-pentru-spalare-de-bani-in-proportii-deosebit-de-mari-retinut.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-07T07:38:34+00:00"/>
    <meta property="og:title" content="S-a predat benevol la CNA: Un avocat anunțat în urmărire pentru spălare de bani în proporţii deosebit de mari, reținut"/>
    <meta property="og:description" content="Un avocat din capitală a fost reţinut aseară de ofiţerii CNA şi procurorii anticorupţie într-un dosar de spălare de bani şi sustragere în proporţii deosebit de mari, după ce acesta s-a predat benevol organelor de drept. Avocatul a fost anunţat în căutare internaţională, fiind bănuit că ar fi fost autorul, instigatorul şi complicele unor înţelegeri dubioase cu un grup de persoane prin intermediul cărora au cauzat prejudicii deosebit de mari uneia dintre cele mai mari entităţi bancare din Republica Moldova."/>
  </head>
  <body>
    <article>
      <h1>S-a predat benevol la CNA: Un avocat anunțat în urmărire pentru spălare de bani în proporţii deosebit de mari, reținut</h1>
      <address><time datetime="2019-11-07T07:38:34+00:00">07 Nov 2019, 07:38</time> by <a rel="author">Jurnal.md</a></address>
      <p>
        <b>Un avocat din capitală a fost reţinut aseară de ofiţerii CNA şi procurorii anticorupţie într-un dosar de spălare de bani şi sustragere în proporţii deosebit de mari, după ce acesta s-a predat benevol organelor de drept. Avocatul a fost anunţat în căutare internaţională, fiind bănuit că ar fi fost autorul, instigatorul şi complicele unor înţelegeri dubioase cu un grup de persoane prin intermediul cărora au cauzat prejudicii deosebit de mari uneia dintre cele mai mari entităţi bancare din Republica Moldova.</b>
      </p>
      <p>Avocatul este suspectat că împreună cu persoane interesate, ar fi trucat procedura de alegere în organele de conducere a băncii a unor persoane cu scopul de a prelua controlul asupra unor acţionari.</p>
      <p>Scopul acestuia, potrivit materialelor cauzei penale, ar fi fost  obținerea de beneficii materiale. Astfel, prin dobândirea ilicită a bunurilor altor persoane, acesta a cauzat daune în proporții deosebit de mari acționarilor băncii.</p>
      <p>Procurorii anticorupţie au formulat două capete de acuzare în privinţa reţinutului, învinuindu-l de spălare de bani şi dobândire ilicită a bunurilor altei persoane.</p>
      <p>Mai devreme, pe numele avocatului a fost a fost iniţiat un dosar de căutare internaţională, după ce acesta s-ar fi ascuns de instituţiile de drept. Ieri, acesta s-a predat benevol şi a fost reţinut pentru 72 de ore.</p>
      <p>Dacă va fi găsit vinovat, el riscă până la 15 ani de puşcărie.</p>
    </article>
  </body>
</html>