<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88895"/>
    <meta property="og:site_name" content="Denník politika"/>
    <meta property="article:published_time" content="2019-11-07T07:35:08+00:00"/>
    <meta property="og:title" content="Video: Detroit ťahá v NHL čiernu sériu, Jurčo sa vrátil do zostavy „olejárov“"/>
    <meta property="og:description" content="7.11.2019 (Webnoviny.sk) – Slovenský hokejista Tomáš Jurčo sa po týždni vrátil do zostavy Edmontonu, ale nezabránil domácej prehre 2:5 so St. Louis v stredajšom zápase NHL. Úradujúci šampióni Stanleyho pohára predĺžili sériu víťazných zápasov na šesť a potvrdili pozíciu lídra Západnej konferencie práve pred Edmontonom."/>
  </head>
  <body>
    <article>
      <h1>Video: Detroit ťahá v NHL čiernu sériu, Jurčo sa vrátil do zostavy „olejárov“</h1>
      <address><time datetime="2019-11-07T07:35:08+00:00">07 Nov 2019, 07:35</time> by <a rel="author">Webnoviny</a></address>
      <p>7.11.2019 (Webnoviny.sk) – Slovenský hokejista Tomáš Jurčo sa po týždni vrátil do zostavy Edmontonu, ale nezabránil domácej prehre 2:5 so St. Louis v stredajšom zápase NHL. Úradujúci šampióni Stanleyho pohára predĺžili sériu víťazných zápasov na šesť a potvrdili pozíciu lídra Západnej konferencie práve pred Edmontonom.</p>
      <h3>Trojbodový Pietrangelo</h3>
      <p>To všetko aj vďaka gólu a dvom asistenciám obrancu Alexa Pietrangela a 32 zákrokom brankára Jaka Allena. Na strane Edmontonu si kapitán Connor McDavid zapísal gól aj asistenciu, ale na tímový úspech to nestačilo.</p>
      <p>Jurčo odohral 11:50 min bez strely na bránku, ale už v 6. min musel na trestnú lavicu za podrazenie Pietrangela a z presilovky hostia vyrovnali na 1:1. Jurčo absolvoval aj dve vhadzovania s 50-percentnou úspešnosťou.</p>
      <h3>Lundqvist si pripísal 35 zákrokov</h3>
      <p>V druhom stredajšom zápase tím New York Rangers doma zdolal Detroit 5:1. Hostia utŕžili štvrtú prehru v sérii a s 9 bodmi sú na dne Východnej konferencie aj celej NHL.</p>
      <p>V drese Rangers sa presadilo päť rôznych strelcov, trio Artemij Panarin, Ryan Strome a Tony DeAngelo si pripísalo bilanciu 1+1. Henrik Lundqvist prispel 35 zákrokmi. Skúsený 37-ročný Švéd sa postavil do bránky Rangers po trojzápasovej absencii, keď predtým dostal prednosť Alexandar Georgiev.</p>
      <p><i>„Vedel som, že tento rok už nebudem chytať pravidelne a že to bude trochu iné ako v minulosti. Teraz musím v tréningu odovzdať o čosi navyše, aby som sa dobre pripravil. To je pre mňa nové,“</i> uviedol Henrik Lundqvist na webe NHL.</p>
      <h3>Výsledky – NHL</h3>
      <p>streda</p>
      <p>
        <b>New York Rangers – Detroit 5:1 (0:0, 3:1, 2:0)</b>
      </p>
      <p><b>Edmonton – St. Louis 2:5 (1:1, 0:2, 1:2)</b><br/>* Tomáš Jurčo (Edmonton) odohral 11:50 min, 2 trestné minúty, 1 víťazné vhadzovanie (1/1)</p>
      <p>Viac k témam: <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/video-detroit-taha-v-nhl-ciernu-seriu-jurco-sa-vratil-do-zostavy-olejarov/"><u>Video: Detroit ťahá v NHL čiernu sériu, Jurčo sa vrátil do zostavy „olejárov“</u></a> © SITA Všetky práva vyhradené.</p>
    </article>
  </body>
</html>