<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/07/sztrajk-a-lufthansanal-budapestet-is-erinti"/>
    <meta property="og:site_name" content="infostart"/>
    <meta property="article:published_time" content="2019-11-07T07:47:00+00:00"/>
    <meta property="og:title" content="Sztrájk a Lufthansánál, Budapestet is érinti"/>
    <meta property="og:description" content="Csütörtök reggel nem volt nagyobb fennakadás, mert az utasok időben értesültek a munkabeszüntetésről."/>
  </head>
  <body>
    <article>
      <h1>Sztrájk a Lufthansánál, Budapestet is érinti</h1>
      <address><time datetime="2019-11-07T07:47:00+00:00">07 Nov 2019, 07:47</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/belfold/2019/11/07/191107-bel1-1030-lufthansa-sztrajk-budapest-airport-kurucz-dzst"/>
      </related>
      <h3>Csütörtök reggel nem volt nagyobb fennakadás, mert az utasok időben értesültek a munkabeszüntetésről.</h3>
      <p>Elkezdődött csütörtökön a német légiutas-kísérők független szakszervezetének (UFO) 48 órás sztrájkja a Lufthansa légitársaságnál.</p>
      <p>A péntek éjfélig tartó sztrájk leginkább a frankfurti nemzetközi repülőtéren okoz gondot, amelynek menetrendjéből 800 Lufthansa-járatot kellett törölni. Azonban csütörtök reggel nem volt nagyobb fennakadás, mert az utasok időben értesültek a munkabeszüntetésről.</p>
      <p>Az UFO valamennyi Németországból induló csütörtöki és pénteki Lufthansa-járatra sztrájkot hirdetett. A légitársaság ezért rendkívüli menetrendet állított össze, csütörtökön az eredetileg tervezett 3000 járat helyett 2300 járat közlekedik, pénteken pedig a tervezett 3000 helyett 2400.</p>
      <p>
        <mark>Több budapesti járat is kimarad. A járattörlések 180 ezer utast érintenek.</mark>
      </p>
      <p>A légiutas-kísérők szakszervezete legutóbb október 20-án tartott sztrájkot a vállalatcsoportnál, a 19 órás munkabeszüntetés miatt több mint száz járatot kellett törölni. Hétfőn hirdették meg az újabb munkabeszüntetést, arra hivatkozva, hogy a Lufthansa vezetősége továbbra sem hajlandó tárgyalni, és még csak nem is reagálnak a megkereséseikre.</p>
      <p>A Lufthansa szerint az UFO vezetése szabálytalanul került pozícióba, így tevékenysége is szabályellenes. A társaság ezért nem ismeri el az UFO márciusi lépésének jogosságát, amellyel a szakszervezet felmondta a kollektív szerződést. Álláspontja szerint továbbra is érvényes a légiutas-kísérők munkájáról és javadalmazásáról szóló megállapodás.</p>
      <p>Az UFO az utóbbi években több nagyszabású sztrájkot szervezett a Lufthansa-csoportnál, 2015 novemberében egyhetes munkabeszüntetést tartottak, akkor 4700 járatot kellett törölni.</p>
      <p>
        <i>Nyitókép: MTI/Lakatos Péter</i>
      </p>
    </article>
  </body>
</html>