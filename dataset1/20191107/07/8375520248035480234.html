<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/v-ukrajini-nabuv-chinnosti-zakon-pro-institut-ekonomichnogo-operatora--638279.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T07:19:41+00:00"/>
    <meta property="og:title" content="В Україні набув чинності закон про інститут економічного оператора"/>
    <meta property="og:description" content="Закон дозволить істотно спростити митні формальності для українських підприємств, які отримали статус авторизованого економічного оператора"/>
  </head>
  <body>
    <article>
      <h1>В Україні набув чинності закон про інститут економічного оператора</h1>
      <address>
        <time datetime="2019-11-07T07:19:41+00:00">07 Nov 2019, 07:19</time>
      </address>
      <h4>Закон дозволить істотно спростити митні формальності для українських підприємств, які отримали статус авторизованого економічного оператора</h4>
      <p>Закон «Про внесення змін до Митного кодексу України щодо деяких питань функціонування авторизованих економічних операторів» у четвер, 7 листопада, набув чинності. У середу документ був опублікований у виданні <a href="http://www.golos.com.ua/article/323611">«Голос України</a>».</p>
      <p>Він набуває чинності з дня, наступного за днем опублікування. При цьому деякі норми закону наберуть чинності через 180 днів і три роки з дня набрання чинності документа.</p>
      <p>Так, відповідно до статті 84 Угоди про Україну з ЄС, українське митне законодавство має поступово наближатися до митного законодавства Євросоюзу на основі принципу найкращих зусиль, при цьому, одним з етапів адаптації є введення в Україні інституту АЕО, аналогічного тому, який функціонує у ЄС.</p>
      <p>Законом передбачене введення дієвого механізму інституту АЕО аналогічного тому, який функціонує у ЄС, з перспективою їх подальшого взаємного визнання, що передбачено статтею 80 Угоди і є одним з основних базисів митного співробітництва між Україною та ЄС.</p>
      <p>При цьому очікується, що майбутнє визнання статусу національних АЕО митними органами країн ЄС забезпечить участь українських АЕО в формуванні так званих безпечних ланцюгів постачання товарів та підвищить їх конкурентоспроможність на зовнішньому і внутрішньому ринках.</p>
      <p>Нагадаємо, згідно з інформацією на сайті Верховної Ради, президент Володимир Зеленський підписав цей проект закону 4 листопада. При цьому глава Верховної Ради Дмитро Разумков підписав документ 18 жовтня.</p>
      <p>Зазначимо, парламент схвалив відповідний проект закону №1048 у другому читанні 2 жовтня. А 12 вересня парламент прийняв документ за основу.</p>
      <p>Варто відзначити, у кінці лютого Рада 8 скликання схвалила за основу в першому читанні законопроект про уповноваженого економічного оператора. Однак проект так і не був розглянутий у другому читанні.</p>
      <blockquote><i>Концепція АЕО була впроваджена Всесвітньою митною організацією в 2005 році. Статус АЕО – це найвищий ступінь довіри митниці до підприємства (а це передбачає розширений перелік пільг і спрощень митних формальностей для підприємства). Концепція АЕО вже введена в 83 країнах світу, ще 19 країн знаходяться в активній стадії впровадження (всього 102 країни).</i> <br/><i>За даними ЄС, більше 80% всіх митних оформлень здійснюється підприємствами, які використовують інструменти програми АЕО.</i></blockquote>
      <related>
        <a href="https://glavcom.ua/country/politics/skandalna-sudova-reforma-zelenskogo-nabula-chinnosti--638271.html"/>
        <a href="https://glavcom.ua/economics/finances/v-ukrenergo-viznali-shcho-vidklyuchayut-ukrajinski-elektrostanciji-cherez-rosiyskiy-import-637922.html"/>
        <a href="https://glavcom.ua/economics/finances/zmi-rozpovili-hto-lobiyuje-zakon-pro-azartni-igri-637481.html"/>
      </related>
    </article>
  </body>
</html>