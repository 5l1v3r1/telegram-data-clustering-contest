<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/07/vsiaka-treta-firma-se-gotvi-da-naema-novi-slujiteli.428820"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T07:50:00+00:00"/>
    <meta property="og:title" content="Всяка трета фирма се готви да наема нови служители"/>
    <meta property="og:description" content="Незаети в реалния сектор са 140 000 работни места | Dnes.bg"/>
  </head>
  <body>
    <article>
      <h1>Всяка трета фирма се готви да наема нови служители</h1>
      <h2>Незаети в реалния сектор са 140 000 работни места</h2>
      <address><time datetime="2019-11-07T07:50:00+00:00">07 Nov 2019, 07:50</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Близо 40 на сто от анкетираните в България предприемачи имат намерение да назначават нови служители през следващата година. Незаети в реалния сектор са 140 000 работни места. Данните са от проучване на Българската търговско-промишлена палата (БТПП) за бизнес климата през 2020 г., цитирано от "Монитор".</p>
      <p>Топпроблемите пред компаниите остават недостигът на персонал и работна ръка, цените на енергията и суровините. Фирмите са загрижени, че ще бъдат неспособни да се справят с нарастващото търсене на своите продукти и услуги, защото става все по-трудно да се намерят работници с необходимия профил. Затова от БТПП отново настояват за намаляване на ускоряване на процеса при наемане на работници извън Европейския съюз.</p>
      <p>Но засега внос на работна сила е основно от Украйна и Виетнам.</p>
      <p>По информация на БТПП повече от 6 месеца отнема процедурата за назначаване.</p>
      <p>Близо 63% от анкетираните в България предприемачи очакват подобрение на бизнес климата през 2020-та година. През 2019 г. делът им е бил 54%. Анкетата е част от мащабно бизнеспроучване в Европа, в което участват над 53 000 фирми от 28 държави. В резултатите от проведеното проучване България се нарежда в първите пет страни с най-високи очаквания за по-добър бизнес климат и възобновяване на инвестиционната дейност през 2020 г. спрямо 2019 г. Голям песимизъм има във Франция и Италия по отношение на вътрешното търсене.</p>
      <p>Около 53% от анкетираните очакват увеличени продажби в чужбина, а малко над 44% от анкетираните са оптимисти за по-високо търсене от местния пазар. За заетостта прогнозите за 2020 г. са за стабилизиране и лек растеж.</p>
      <p>Според председателят на БТПП Цветан Симеонов трябва да бъдат заделяни повече средства за приложни изследвания. Той отчете още, че новите инвестиции в страната се забавят и въвеждането на промени в съдебната система.</p>
      <p>От БТПП очакват една предизвикателна 2020 година за европейските фирми главно заради напреженията при свободната търговия, които ограничават инвестициите и растежа на частния сектор. Износът, вътрешното потребление и липсата на квалифициран персонал са едни от основните затруднения пред европейския бизнес.</p>
    </article>
  </body>
</html>