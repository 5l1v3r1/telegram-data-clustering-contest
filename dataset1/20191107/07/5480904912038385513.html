<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/satoransky-dotahl-chicago-rekordnimi-27-body-k-vyhre-v-atlante/1818158?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T07:39:00+00:00"/>
    <meta property="og:title" content="Satoranský dotáhl Chicago rekordními 27 body k výhře v Atlantě"/>
    <meta property="og:description" content="New York - Tomáš Satoranský odehrál střelecky nejvydařenější zápas v kariéře v NBA a novým osobním rekordem 27 body dotáhl Chicago k výhře 113:93 v Atlantě. Jediný český basketbalista v elitní soutěži byl nejlepším střelcem utkání a přidal osm asistencí a sedm doskoků."/>
  </head>
  <body>
    <article>
      <h1>Satoranský dotáhl Chicago rekordními 27 body k výhře v Atlantě</h1>
      <address><time datetime="2019-11-07T07:39:00+00:00">07 Nov 2019, 07:39</time> by <a rel="author" href="http://www.ctk.cz/" target="_blank">ČTK</a></address>
      <p>New York - Tomáš Satoranský odehrál střelecky nejvydařenější zápas v kariéře v NBA a novým osobním rekordem 27 body dotáhl Chicago k výhře 113:93 v Atlantě. Jediný český basketbalista v elitní soutěži byl nejlepším střelcem utkání a přidal osm asistencí a sedm doskoků.</p>
      <p>Osmadvacetiletý Satoranský vylepšil o dva body své osobní a zároveň české maximum, které vytvořil loni v únoru ještě v dresu Washingtonu shodou okolností v duelu proti svému současnému zaměstnavateli. Letní posila Bulls přitom vstupovala do středečního utkání s průměrem 6,5 bodu na zápas, přičemž se ještě v této sezoně nedostala v žádném duelu do dvouciferných střeleckých hodnot.</p>
      <p>Satoranský a spol. díky výhře na palubovce Hawks dali alespoň částečně zapomenout na úterní domácí porážku s Los Angeles Lakers, proti nimž v druhém poločase promarnili vedení o 19 bodů.</p>
      <p>"Všichni jsme byli frustrovaní z toho, jak poslední zápas dopadl," řekl novinářům Satoranský, který odehrál v Atlantě třicet minut. V zápase trefil 10 z 13 střel, z toho čtyři z pěti tříbodových pokusů.</p>
      <p>Hosté, kteří si vypracovali až osmadvacetibodový náskok, měli tentokrát dokonce šest dvouciferných střelců. Dalšími byli Lauri Markkanen (17), Otto Porter Jr. (13), který odehrál jen necelých 12 minut, než se zranil, a střídající rozehrávač Kris Dunn (13). O 10 bodů se postarali Zach LaVine a nováček Coby White.</p>
      <p>"Dnes to v týmu klapalo na obou stranách hřiště," pochvaloval si White, sedmička posledního draftu. Atlantu donutila obrana hostů k 24 ztrátám, k tomu měli Hawks jen čtyřicetiprocentní úspěšnost střelby z pole. Nejhorší výkon v dosavadním průběhu sezony předvedli zpoza trojky, když proměnili jen šest z 30 tříbodových pokusů.</p>
      <p>Atlantu střelecky táhl bývalý hráč Chicaga Jabari Parker s 18 body, 12 bodů dal náhradník Kevin Huerter. Lídr Trae Young trefil jen tři z 12 střel z pole a ani jednu z osmi trojek a zůstal na devíti bodech. "Jediná pozitivní věc na tomhle utkání je, že už skončilo," uvedl domácí kouč Loyd Pierce.</p>
      <p>Los Angeles Clippers bez Kawhiho Leonarda podlehli Milwaukee 124:129. Nejužitečnější hráč minulé sezony Řek Janis Adetokunbo se o to postaral 38 body, 16 doskoky a devíti asistencemi. Domácí měli ve svém středu dva autory 34 bodů - Lou Williams k nim přidal ještě 11 asistencí a Montrezl Harrella 13 doskoků.</p>
      <p>Houston dotlačil k vítězství nad Golden State 129:112 James Harden, který zařídil 36 bodů a 12 asistencí. Hráči Philadelphie 76ers podlehli v Utahu 104:106 a utrpěli druhou porážku v sezoně. Joel Embiid se vrátil do sestavy 27 body a 16 doskoky, na druhé straně se dařilo Donovanu Mitchellovi, autorovi 24 bodů a osmi asistencí, a Rudymu Gobertovi, který přispěl k výhře 14 body a 16 doskoky.</p>
      <h3>NBA:</h3>
      <p>Atlanta - Chicago 93:113 (za hosty <b>Satoranský</b> 27 bodů, 8 asistencí a 7 doskoků), Dallas - Orlando 107:106, Detroit - New York 122:102, Houston - Golden State 129:112, Indiana - Washington 121:106, LA Clippers - Milwaukee 116:123, Memphis - Minnesota 137:121, Toronto - Sacramento 124:120, Utah - Philadelphia 106:104.</p>
      <h3>Tabulka:</h3>
      <h3>Východní konference:</h3>
      <p>
        <b>Atlantická divize:</b>
      </p>
      <ul>
        <li>1. | Boston | 6 | 5 | 1 | 83,3</li>
        <li>2. | Philadelphia | 7 | 5 | 2 | 71,4</li>
        <li>3. | Toronto | 7 | 5 | 2 | 71,4</li>
        <li>4. | Brooklyn | 7 | 3 | 4 | 42,9</li>
        <li>5. | New York | 8 | 1 | 7 | 12,5</li>
      </ul>
      <p>
        <b>Centrální divize:</b>
      </p>
      <ul>
        <li>1. | Milwaukee | 8 | 6 | 2 | 75,0</li>
        <li>2. | Indiana | 8 | 4 | 4 | 50,0</li>
        <li>3. | Detroit | 9 | 4 | 5 | 44,4</li>
        <li>4. | Chicago | 9 | 3 | 6 | 33,3</li>
        <li>5. | Cleveland | 7 | 2 | 5 | 28,6</li>
      </ul>
      <p>
        <b>Jihovýchodní divize:</b>
      </p>
      <ul>
        <li>1. | Miami | 7 | 5 | 2 | 71,4</li>
        <li>2. | Charlotte | 7 | 4 | 3 | 57,1</li>
        <li>3. | Atlanta | 7 | 3 | 4 | 42,9</li>
        <li>4. | Washington | 7 | 2 | 5 | 28,6</li>
        <li>5. | Orlando | 8 | 2 | 6 | 25,0</li>
      </ul>
      <h3>Západní konference:</h3>
      <p>
        <b>Jihozápadní divize:</b>
      </p>
      <ul>
        <li>1. | Dallas | 7 | 5 | 2 | 71,4</li>
        <li>2. | Houston | 8 | 5 | 3 | 62,5</li>
        <li>3. | San Antonio | 7 | 4 | 3 | 57,1</li>
        <li>4. | Memphis | 7 | 2 | 5 | 28,6</li>
        <li>5. | New Orleans | 7 | 1 | 6 | 14,3</li>
      </ul>
      <p>
        <b>Severozápadní divize:</b>
      </p>
      <ul>
        <li>1. | Denver | 7 | 5 | 2 | 71,4</li>
        <li>2. | Utah | 8 | 5 | 3 | 62,5</li>
        <li>3. | Minnesota | 7 | 4 | 3 | 57,1</li>
        <li>4. | Portland | 7 | 3 | 4 | 42,9</li>
        <li>5. | Oklahoma City | 7 | 3 | 4 | 42,9</li>
      </ul>
      <p>
        <b>Pacificiká divize:</b>
      </p>
      <ul>
        <li>1. | LA Lakers | 7 | 6 | 1 | 85,7</li>
        <li>2. | Phoenix | 7 | 5 | 2 | 71,4</li>
        <li>3. | LA Clippers | 8 | 5 | 3 | 62,5</li>
        <li>4. | Golden State | 8 | 2 | 6 | 25,0</li>
        <li>5. | Sacramento | 8 | 2 | 6 | 25,0</li>
      </ul>
    </article>
  </body>
</html>