<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/07/trener_shahtarya_luish_kashtru_nam_vdalosya_zrobyty_mayzhe_nemozhlyve_1685575"/>
    <meta property="og:site_name" content="ZIK.UA"/>
    <meta property="article:published_time" content="2019-11-07T07:48:00+00:00"/>
    <meta property="og:title" content="Тренер Шахтаря Луїш Каштру: Нам вдалося зробити майже неможливе"/>
    <meta property="og:description" content="Головний тренер «Шахтаря» Луїш Каштру на післяматчевій прес-конференції підбив підсумок битви із загребським «Динамо» (3:3) в матчі Ліги чемпіонів."/>
  </head>
  <body>
    <article>
      <h1>Тренер Шахтаря Луїш Каштру: Нам вдалося зробити майже неможливе</h1>
      <address>
        <time datetime="2019-11-07T07:48:00+00:00">07 Nov 2019, 07:48</time>
      </address>
      <p>
        <b>Головний тренер «Шахтаря» Луїш Каштру на післяматчевій прес-конференції підбив підсумок битви із загребським «Динамо» (3:3) в матчі Ліги чемпіонів.</b>
      </p>
      <p>
        <b>– На вашу думку, ви могли виграти матч?</b>
      </p>
      <p>– За тим, що відбувалося до вилучення Марлоса, до нашої команди геть не можна було прискіпуватись. Ми цілковито контролювали гру. Чудово розпочали, знали, що перші хвилини будуть дуже складними, і команда відмінно <a href="http://shakhtar.com/uk-ua/news/2019/november/7_news/7_luis-castro/">впоралась</a>. Ворота суперника завжди були перед очима хлопців, приймали м’яч обличчям до них, а не спиною, що надзвичайно важливо. Забили першими. «Динамо» зреагувало та зрівняло рахунок. Ми далі йшли вперед, очікували, що в другому таймі щось трохи зміниться, і переживали, що наша команда дещо розслабиться. Утім усе йшло відмінно, доки не стався інцидент з вилученням Марлоса. Після цього гра дуже ускладнилась. Були й інші ситуації: травма Степаненка, нагода Матвієнка забити, за якої рахунок міг стати 2:1 на нашу користь. Потім відбулося те, чого ми не чекали, – рахунок 1:3. Однак ми здійснили правильні заміни, команда змогла зреагувати. Футболісти, які вийшли на поле, додали енергії. Зрештою нам вдалося зробити майже неможливе. Спершу ми засмучувались, а наприкінці зраділи, що вдалося зрівняти рахунок. Маємо змогу пройти далі. Можливо, в цьому матчі ми продемонстрували те, що заохочує до футболу мільйони людей. Дякую за ваше запитання.</p>
      <p>
        <b>– Чому заміни було проведено після пропущеного м’яча? Ви сказали, що вас улаштовувала гра до вилучення Марлоса, проте після нього і до гола «Динамо» був відрізок часу без замін.</b>
      </p>
      <p>– Коли все йде добре, не варто виконувати заміни. Ми вирішили не займати команду. Усе йшло своєю чергою. Були в очікуванні ще одного гола. Насправді заміни здійснюються, коли в грі щось іде не так. А ми не хотіли в достатньо гарний для нас момент адаптувати нового футболіста до динаміки, яку мали хлопці. Мораес чудово йшов до зони, Тайсон відповідав за простір поміж лініями, Степаненко відмінно діяв на своїй позиції, Ісмаїлі з Марлосом на флангах… Гравці чудово впорались зі своїми завданнями. А потім усе сталося дуже раптово.</p>
      <p>
        <b>– Що ви відчували, коли арбітр побіг дивитися відеоповтор у моменті з призначенням пенальті? Як на лаві ухвалювалося рішення, хто виконуватиме 11-метровий?</b>
      </p>
      <p>– Коли арбітр побіг дивитися відеоповтор, ми вже мали інформацію, що це справді пенальті на Пятові. Якщо за Тайсоном були певні сумніви, чи був дотик, то щодо Пятова ми були впевнені. Тайсон і Тете між собою вирішили, хто пробиватиме. Це двоє гравців, які відповідають за пенальті та виконують їх чудово. Тете продемонстрував величезну впевненість, пробив, і, як бачимо, в нього вийшло. Я, відверто кажучи, вперше у своєму житті просто не зміг дивитися пенальті.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/11/07/shahtar_u_kompensovanyy_chas_vidigrav_dva_myachi_i_vryatuvav_gru_ligy_1685529"/>
        <a href="https://zik.ua/news/2019/11/06/eksgravets_dynamo_ognen_vukoievich_zaraz_zagrebske_dynamo_vyglyadaie_1685357"/>
        <a href="https://zik.ua/news/2019/11/06/napadnyk_shahtarya_zhunior_moraes_use_v_nashyh_rukah_i_zalezhyt_vid_nas_1685319"/>
        <a href="https://zik.ua/news/2019/11/06/bukmekery_u_matchi_ligy_chempioniv_dynamo_zagreb__shahtar_viddayut_1684789"/>
      </related>
    </article>
  </body>
</html>