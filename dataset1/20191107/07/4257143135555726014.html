<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/07/a-vatikan-dontott-magyar-vedoszentje-lesz-kassanak"/>
    <meta property="og:site_name" content="infostart"/>
    <meta property="article:published_time" content="2019-11-07T07:18:00+00:00"/>
    <meta property="og:title" content="A Vatikán döntött: magyar védőszentje lesz Kassának"/>
    <meta property="og:description" content="Árpád-házi Szent Erzsébet lesz Kassa védőszentje a kassai érsekség kérése és a vatikáni jóváhagyás következtében. A védőszentség egyik apropója, hogy 2019-ben Kassa az Európai Önkéntesség Fővárosa."/>
  </head>
  <body>
    <article>
      <h1>A Vatikán döntött: magyar védőszentje lesz Kassának</h1>
      <address><time datetime="2019-11-07T07:18:00+00:00">07 Nov 2019, 07:18</time> by <a rel="author">Infostart / InfoRádió - Kiss Balázs (Pozsony)</a></address>
      <h3>Árpád-házi Szent Erzsébet lesz Kassa védőszentje a kassai érsekség kérése és a vatikáni jóváhagyás következtében. A védőszentség egyik apropója, hogy 2019-ben Kassa az Európai Önkéntesség Fővárosa.</h3>
      <p>Árpád-házi Szent Erzsébet lesz Kassa védőszentje. A hírt Bernard Bober kassai érsek és a város vezetése közösen jelentette be, az ünnepélyes kihirdetés november 17-én lesz a Szent Erzsébet-székesegyházban.</p>
      <blockquote>„Rábukkantunk egy XIII. századi városi pecsétre, amelyen Szent Erzsébet látható.</blockquote>
      <p>Ő a kassai dóm és az érseksék védőszentje, de soha nem avatták a város védőszentjévé. Ezért szerettük volna, hogy idén ez megtörténjen, amikor Kassa az Európai Önkéntesség Fővárosa, hiszen Szent Erzsébet a szegények és az elesettek védelmezője” – tájékoztatott Jaroslav Polaček, Kassa főpolgármestere.</p>
      <p>A javaslatot április 11-én szavazta meg a városi képviselő-testület, Bober érsek is jóváhagyta és a Vatikánhoz fordult a kihirdetés engedélyezéséért, melyre október 18-án került sor. „Nagyon örültem a kezdeményezésnek, mert egyébként is mindig úgy tekintettem Árpád-házi Szent Erzsébetre, hogy nemcsak a székesegyházunk, hanem az egész város védőszentje” – mondta az érsek.</p>
      <p>Az ünnepi szentmise és kihirdetés november 17-én 10.30-kor kezdődik, de már 15-től jótékonysági rendezvények lesznek a városban. Például</p>
      <blockquote>Szent Erzsébet-levest fognak árulni, a bevételt pedig egy hajléktalanszálló és a hajléktalanokkal foglalkozó civil szervezet kapja.</blockquote>
      <p>A város élelmiszergyűjtést is szervez a rászorulóknak, november 16-án, szombaton a történelmi városházán megáldják a Szent Erzsébetet ábrázoló festményt, este pedig színházi előadás lesz az életútjáról.</p>
      <p>Árpád-házi Szent Erzsébet 1207-ben született, apja II. András magyar király, anyja Gertrúd merániai hercegnő volt. Ő az elesettek, a szegények, a koldusok, az özvegyek és az árvák, a betegek, az üldözöttek, a pékek, a csipkeverők és a jótékonysági szervezetek védőszentje.</p>
      <p>
        <i>Nyitókép: MTI/Komka Péter</i>
      </p>
      <p>
        <b>Kapcsolódó hang</b>
      </p>
      <p>Árpád-házi Szent Erzsébet lesz Kassa védőszentje</p>
      <figure>
        <audio src="https://infostart.hu/audio/00004/00004eedb.mp3"/>
      </figure>
      <p> </p>
    </article>
  </body>
</html>