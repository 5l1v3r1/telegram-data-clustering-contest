<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231231/"/>
    <meta property="og:site_name" content="Українська правда"/>
    <meta property="article:published_time" content="2019-11-07T07:37:56+00:00"/>
    <meta property="og:title" content="Кличко: Дуже смішно, що йдеться про держзраду, нехай перевіряють"/>
    <meta property="og:description" content="Київський міський голова Віталій Кличко вважає, що справа проти нього щодо державної зради не має перспектив."/>
  </head>
  <body>
    <article>
      <h1>Кличко: Дуже смішно, що йдеться про держзраду, нехай перевіряють</h1>
      <address>
        <time datetime="2019-11-07T07:37:56+00:00">07 Nov 2019, 07:37</time>
      </address>
      <p>Київський міський голова Віталій Кличко вважає, що справа проти нього щодо державної зради не має перспектив.</p>
      <p><b>Джерело:</b> заява Кличка в ефірі телеканалу "Україна", опублікована на офіційному <a href="https://kyivcity.gov.ua/news/vitaliy_klichko_pro_spravu_nabu_nekhay_pereviryayut/">порталі Києва</a></p>
      <p><b>Пряма мова</b>: "Цій "новині" вже майже три тижні. І зараз так звані "друзі" розганяють її вже не першою хвилею в інформаційному полі.</p>
      <p>Неназваний скаржник – фізична особа – звернувся до суду, щоб той зобов'язав НАБУ відкрити провадження.</p>
      <p>Перспективи ця справа не має, я переконаний. І мені дуже смішно, що там йдеться ще й про нібито держзраду. Нехай перевіряють!".</p>
      <p><b>Цьому передувало:</b> Напередодні "<a href="https://ukranews.com/ua/news/664166-nabu-zajnyalosya-klychko-rozsliduye-mozhlyvi-rozkradannya-zabudovu-ta-zahoplennya-zemelnyh-dilyanok">Українські новини</a>" повідомили, що Національне антикорупційне бюро на виконання рішення Антикорупційного суду від 18 жовтня відкрило кримінальне провадження щодо можливої державної зради і розкраданні державних коштів мером Києва Віталієм Кличком і його двома заступниками під час забудови столиці.</p>
      <p>У Вищий антикорупційний суд надійшла скарга на НАБУ про бездіяльність щодо початку розслідування можливих правопорушень Кличка та двох його заступників за ч. 2 ст. 364 ККУ (зловживання службовим становищем) , ч. 2 ст. 368 (одержання неправомірної вигоди), ч. 3 ст. 191 (розкрадання держкоштів), ч. 1 ст. 111 (державна зрада) та інших злочинів.</p>
      <p>Суду надали результати розгляду заяв щодо самовільного захоплення земельних ділянок, несанкціонованої забудови та самовільної реконструкції житлових та нежитлових споруд в Києві.</p>
      <p>18 жовтня суд розглянув скаргу і зобов'язав НАБУ відкрити справу за цими фактами.</p>
      <p><b><i>Читайте також</i></b> <a href="https://www.pravda.com.ua/articles/2019/07/18/7221212/"><i>Києве мій! Як Зеленський збирається посунути Кличка</i></a></p>
      <p>
        <b>Передісторія:</b>
      </p>
      <ul>
        <li>Офіс президента Володимира Зеленського домагався звільнення Віталія Кличка з посади голови Київської міської держадміністрації – чи через подання <a href="https://www.pravda.com.ua/news/2019/07/24/7221794/">Кабінету міністрів</a>, чи через <a href="https://www.pravda.com.ua/news/2019/07/30/7222288/">відставку</a> самого Кличка, який одночасно очолює Київраду.</li>
        <li>30 липня голова Офісу президента Андрій <a href="https://www.pravda.com.ua/news/2019/07/30/7222289/">Богдан</a> заявив, що до нього приходила людина нібито від одного зі "смотрящих" Києва і пропонувала розділити награбовані бюджетні гроші столиці навпіл.</li>
        <li>Віталій <a href="https://www.pravda.com.ua/news/2019/08/1/7222468/">Кличко</a> закликав Національне антикорупційне бюро перевірити заяву голови Офісу президента Андрія Богдана про нібито підкуп у його інтересах.</li>
        <li>У серпні Національне антикорупційне бюро почало розслідування <a href="https://www.pravda.com.ua/news/2019/08/5/7222791/">щодо можливого підкупу</a> глави Офісу президента Андрія Богдана в інтересах мера Києва Віталія Кличка.</li>
      </ul>
      <related>
        <a href="https://www.pravda.com.ua/news/2019/11/6/7231148/"/>
        <a href="https://www.pravda.com.ua/news/2019/11/6/7231138/"/>
        <a href="https://www.epravda.com.ua/news/2019/11/6/653381/"/>
      </related>
    </article>
  </body>
</html>