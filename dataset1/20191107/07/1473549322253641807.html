<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/poznan,43/wronow-wzial-lyk-wody-przesluchanie-wedkarza,983280.html"/>
    <meta property="og:site_name" content="TVN24"/>
    <meta property="article:published_time" content="2019-11-07T07:11:02+00:00"/>
    <meta property="og:title" content="Zamiast wody napił się płynu do czyszczenia dojarek. Policja przesłuchała wędkarza"/>
    <meta property="og:description" content="Pojechał na ryby, wylądował w szpitalu z poparzonymi drogami oddechowymi i żołądkiem. Wszystko przez łyk wody, którego zaczerpnął z cudzej, plastikowej butelki. Policjanci z Krotoszyna przesłuchali..."/>
  </head>
  <body>
    <article>
      <h1>Zamiast wody napił się płynu do czyszczenia dojarek. Policja przesłuchała wędkarza</h1>
      <address><time datetime="2019-11-07T07:11:02+00:00">07 Nov 2019, 07:11</time> by <a rel="author">aa</a></address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/8d55a249e6baa5c06772297520da2051/62332aa9-1ef0-4c29-a6fd-875402ec1077.jpg?type=1&amp;srcmode=0&amp;srcx=1/1&amp;srcy=9/50&amp;srcw=1/1&amp;srch=17/20&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8562ae5e286544710b2e7ebe9858833b/3c934762-0596-4a9d-b38b-d0ec77d7f0d2-480p.mp4" autoplay="" loop=""/>
          <figcaption>Wędkarz połknął żrącą ciecz (wideo archiwalne)</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/f45a1078feb35de77d26b3f7a52ef502/3cf80445-6237-4065-9681-7fe8ca7a04b5-480p.mp4"/>
          <figcaption>Dwóch wędkarzy utonęło w Zalewie Sulejowskim</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/44968aece94f667e4095002d140b5896/08c11358-a66d-4550-a6dc-e0553b6438ed-480p.mp4" autoplay="" loop=""/>
          <figcaption>Wędkarz utonął w stawie</figcaption>
        </figure>
        <figcaption>Pomoc wezwał kolega mężczyzny<cite>Foto: Sebastian Kalak / rzeczkrotoszynska.pl | Video: Sebastian Kalas / rzeczkrotoszynska.pl</cite></figcaption>
      </slideshow>
      <h3>Pojechał na ryby, wylądował w szpitalu z poparzonymi drogami oddechowymi i żołądkiem. Wszystko przez łyk "wody", którego zaczerpnął z cudzej, plastikowej butelki. Policjanci z Krotoszyna przesłuchali 27-letniego wędkarza z Wronowa (woj. wielkopolski). Wiedzą już też, jaki był skład chemiczny substancji, której się napił.</h3>
      <related>
        <a href="https://www.tvn24.pl/poznan,43/wzial-lyk-z-butelki-i-stracil-przytomnosc-juz-wiadomo-co-wypil-wedkarz,971634.html"/>
      </related>
      <p>Policjant z Krotoszyna przesłuchał 27-letniego wędkarza, który w sierpniu stracił przytomność nad jeziorem we Wronowie (woj. wielkopolskie).</p>
      <p>Ze wstępnych ustaleń policji wynikało, że mężczyzna napił się "wody" z 1,5-litrowej plastikowej butelki, którą znalazł w pobliżu. Okazało się, że zamiast wody w butelce była żrąca ciecz.</p>
      <p>Od dwóch i pół miesiąca 27-latek leży w poznańskim szpitalu. Ma poparzone drogi oddechowe i żołądek. Przez długi czas mężczyzna był nieprzytomny.</p>
      <p>Nie wiadomo, kiedy będzie mógł opuścić placówkę.</p>
      <p>Dopiero tydzień temu lekarze wyrazili zgodę na jego przesłuchanie.</p>
      <h3>Co się stało nad jeziorem?</h3>
      <p>- Policjant pojechał do szpitala i tam przeprowadził czynności. Mimo dotkliwych obrażeń poszkodowanego, przesłuchanie przeprowadzono w formie ustnej - mówi tvn24.pl asp. Piotr Szczepaniak, rzecznik krotoszyńskiej policji.</p>
      <p>Funkcjonariusz chciał się dowiedzieć od 27-latka, co konkretnie wydarzyło się nad jeziorem we Wronowie. Skąd wziął półtoralitrową, plastikową butelkę, w której zamiast wody była żrąca ciecz i dlaczego się z niej napił?</p>
      <p>- Mężczyzna odpowiedział na pytania policjanta. Przedstawił swoją wersję wydarzeń, którą będziemy teraz weryfikować. Niewykluczone, że jeśli zajdzie taka potrzeba, to odbędzie się kolejne przesłuchanie w obecności prokuratora, który nadzoruje dochodzenie - tłumaczy Szczepaniak.</p>
      <p>Prokuratura Rejonowa w Krotoszynie też nie podaje szczegółów.</p>
      <p>- Przesłuchano poszkodowanego, ale ze względu na dobro postępowania nie możemy zdradzać treści jego wyjaśnień - mówi Maciej Meler, rzecznik Prokuratury Okręgowej w Poznaniu.</p>
      <p>Do tej pory poza wędkarzem przesłuchano dwie osoby w charakterze świadka: jego siostrę oraz mężczyznę, który towarzyszył 27-latkowi nad jeziorem. Możliwe są kolejne przesłuchania osób związanych z tą sprawą.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/8562ae5e286544710b2e7ebe9858833b/9405f351-6104-400b-9c53-f8cb6ce2114a.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Mężczyzna napił się żrącej substancji<cite>Źródło: rzeczkrotoszynska.pl / Sebastian Kalak</cite></figcaption>
      </figure>
      <h3>Co było w butelce? Wiedzą już oficjalnie</h3>
      <p>Dla prowadzących to dochodzenie najważniejsze jest, skąd nad jeziorem wzięła się plastikowa butelka z przezroczystą, żrącą cieszą i do kogo należała. Bo to, co w niej było, już wiedzą.</p>
      <p>Pod koniec września policjanci podali: z naszych wstępnych ustaleń wynika, że w butelce zamiast wody znajdował się płyn do czyszczenia dojarek. Taki płyn służy do dezynfekcji urządzeń i jest silnie żrącą substancją.</p>
      <p>Oficjalne wyniki badań laboratoryjnych dotarły do komendy dopiero w listopadzie. - Potwierdzam, że mamy już te wyniki. Wiemy, jaki był skład chemiczny substancji, której napił się wędkarz - mówi Szczepaniak.</p>
      <p>- Czy te wyniki potwierdzają wasze wstępne ustalenia? - dopytujemy.</p>
      <p>- Tego nie mogę jeszcze powiedzieć. Analizujemy te dane. Dochodzenie trwa - dodaje rzecznik krotoszyńskiej policji.</p>
      <p>
        <b>
          <b>
            <i>Jeśli chcielibyście nas zainteresować tematem związanym z Waszym regionem - czekamy na Wasze sygnały/materiały. Piszcie na <a href="mailto:Kontakt24@tvn.pl">Kontakt24@tvn.pl</a>.</i>
          </b>
        </b>
      </p>
      <related>
        <h4>Dowiedz się więcej...</h4>
        <a href="https://www.tvn24.pl/poznan,43/prokuratura-potracil-kobiete-i-zostawil-nieprzytomna-na-ulicy-areszt-dla-kierowcy,983337.html"/>
      </related>
    </article>
  </body>
</html>