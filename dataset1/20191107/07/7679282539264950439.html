<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-why-kiren-rijiju-deleted-police-tweet-know-reason-2836388.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T07:53:20+00:00"/>
    <meta property="og:title" content="केंद्रीय मंत्री रिजिजू ने क्यों डिलीट किया था पुलिस वाला ट्वीट, किया खुलासा"/>
    <meta property="og:description" content="केंद्रीय मंत्री किरेन रिजिजू ने दिल्ली पुलिस और वकील विवाद पर पहले किए गए अपने ट्वीट और फिर उसे डिलीट कर देने के पीछे की वजह का खुलासा किया है। किरेन रिजिजू ने 'हिन्दुस्तान' के कार्यक्रम..."/>
  </head>
  <body>
    <article>
      <h1>केंद्रीय मंत्री रिजिजू ने क्यों डिलीट किया था पुलिस वाला ट्वीट, किया खुलासा</h1>
      <address><time datetime="2019-11-07T07:53:20+00:00">07 Nov 2019, 07:53</time> by <a rel="author">लाइव हिन्दुस्तान, नई दिल्ली</a></address>
      <p>केंद्रीय मंत्री किरेन रिजिजू ने दिल्ली पुलिस और वकील विवाद पर पहले किए गए अपने ट्वीट और फिर उसे डिलीट कर देने के पीछे की वजह का खुलासा किया है। किरेन रिजिजू ने 'हिन्दुस्तान' के कार्यक्रम 'मेरे युवा, मेरी शान' में कहा कि मैं कुछ भी ट्वीट करता हूं तो विवाद बन जाता है। मैं विवाद में नहीं रहना चाहता हूं। </p>
      <p>उन्होंने कहा कि मैं गृह मंत्रालय में रहा हूं और जो यूनिफॉर्म में रहते हैं, पुलिस फोर्स आदि, उनका जीवन काफी मुश्किल होता है। लोग समझते नहीं है कि वे कितना त्याग करते हैं। रिजिजू ने कहा कि मैं नहीं चाहता कि पूरे देश के वकील मेरे खिलाफ हो जाएं। यह मामला कोर्ट में है इसलिए मैं टिप्पणी नहीं करूंगा।</p>
      <p>बता दें कि अल्मोड़ा में आयोजित हिन्दुस्तान अखबार के युवा सम्मेलन मेरे युवा मेरी शान में केंद्रीय युवा और खेल मंत्री किरेन रिजिजू ने कहा कि हम खिलाड़ियों को और बेहतर बनाएंगे। हमें देश के खिलाड़ियों को आगे ले जाना है। </p>
      <p>उन्होंने कहा कि ओलंपिक में हम पिछड़े हुए हैं, आगे आने के लिए तैयारियां चल रही है। इस पर काम हो रहा है। रियो ओलंपिक में भारत को सिर्फ दो मेडल मिले। हमारी कोशिश होगी कि अब ज्यादा से ज्यादा मेडल आए, खिलाड़ी इसके लिए जी जान से जुटे हैं। </p>
      <p>
        <b>
          <a href="https://www.livehindustan.com/live-blog/mere-yuwa-meri-shan-live-updates-youth-conference-of-hindustan-in-almora-2836240.html">मेरे युवा मेरी शान: केंद्रीय मंत्री रिजिजू बोले, सरकार की हर स्कीम युवाओं को ध्यान में रखकर</a>
        </b>
      </p>
    </article>
  </body>
</html>