<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/06/plastica-con-rivending-nuova-vita-a-bicchieri-e-palette-caff%c3%a8-pn_20191106_00284/"/>
    <meta property="og:site_name" content="Askanews"/>
    <meta property="article:published_time" content="2019-11-06T18:11:53+00:00"/>
    <meta property="og:title" content="Plastica, con RiVending nuova vita a bicchieri e palette caffè"/>
    <meta property="og:description" content="Rimini, 6 nov. (askanews) – Trasformare il bicchiere usato in un nuovo bicchiere, creando così nel settore l’economia circolare perfetta. E’ l’obiettivo a cui tende il progetto “RiVending”, un ciclo virtuoso di recupero e riciclo di bicchieri e palette in plastica voluto da Confida, l’Associazione italiana Distribuzione automatica, Corepla, il Consorzio nazionale per la raccolta, […]"/>
  </head>
  <body>
    <article>
      <h1>Plastica, con RiVending nuova vita a bicchieri e palette caffè</h1>
      <h2>Già 5 mila contenitori in Italia. Presentazione a Ecomondo</h2>
      <address>
        <time datetime="2019-11-06T18:11:53+00:00">06 Nov 2019, 18:11</time>
      </address>
      <p>Rimini, 6 nov. (askanews) – Trasformare il bicchiere usato in un nuovo bicchiere, creando così nel settore l’economia circolare perfetta. E’ l’obiettivo a cui tende il progetto “RiVending”, un ciclo virtuoso di recupero e riciclo di bicchieri e palette in plastica voluto da Confida, l’Associazione italiana Distribuzione automatica, Corepla, il Consorzio nazionale per la raccolta, il riciclo e il recupero degli imballaggi in plastica, e Unionplast, Unione nazionale. Un progetto pilota destinato a rendere sempre più ecologiche le pause caffè degli italiani.</p>
      <p>“Da sempre l’impegno del Consorzio per massimizzare l’avvio a riciclo degli imballaggi in plastica in Italia è quello di raccogliere tutte le tipologie di imballaggio, in ogni condizione di mercato e su tutto il territorio nazionale – ha spiegato Antonello Ciotti, presidente Corepla, in occasione della presentazione del progetto a Ecomondo a Rimini -. E per raggiungere questo obiettivo abbiamo bisogno di promuovere progetti studiati ad hoc per settori specifici, che con azioni e sinergie mirate riescono a promuovere la vera economia circolare”.</p>
      <p>I consumatori dei distributori automatici, dopo aver gustato il proprio caffè, sono invitati a buttare bicchierino e paletta in un apposito contenitore che permette di isolare il materiale plastico di cui sono fatti, dagli altri imballaggi in plastica e di semplificare così il processo di selezione del materiale recuperando una plastica omogenea di altissima qualità con cui si possono creare tanti nuovi prodotti. (segue)</p>
    </article>
  </body>
</html>