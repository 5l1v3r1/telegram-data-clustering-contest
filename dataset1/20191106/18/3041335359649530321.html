<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/06/greece/nyxterini-volta-sta-trikala-vgike-kopadi-agriogourounon/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-06T18:48:25+00:00"/>
    <meta property="og:title" content="Νυχτερινή βόλτα... στα Τρίκαλα βγήκε κοπάδι αγριογούρουνων"/>
    <meta property="og:description" content="Πυκνώνουν τα ασυνήθιστα περιστατικά με αγριογούρουνα. Ούτε ένα ούτε δύο, αλλά… ολόκληρο κοπάδι αγριογούρουνων βρήκε... βόλτα στο κέντρο των Τρικάλων τα ξημερώματα της Τετάρτης."/>
  </head>
  <body>
    <article>
      <h6 class="kicker">Επιχείρηση απεγκλωβισμού</h6>
      <h1>Νυχτερινή βόλτα... στα Τρίκαλα βγήκε κοπάδι αγριογούρουνων</h1>
      <h2>Πυκνώνουν τα ασυνήθιστα περιστατικά με αγριογούρουνα. Ούτε ένα ούτε δύο, αλλά… ολόκληρο κοπάδι αγριογούρουνων βρήκε... βόλτα στο κέντρο των Τρικάλων τα ξημερώματα της Τετάρτης.</h2>
      <address><time datetime="2019-11-06T18:48:25+00:00">06 Nov 2019, 18:48</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Πυκνώνουν τα ασυνήθιστα περιστατικά με αγριογούρουνα. Ούτε ένα ούτε δύο, αλλά… ολόκληρο κοπάδι αγριογούρουνων βρήκε... βόλτα στο κέντρο των Τρικάλων τα ξημερώματα της Τετάρτης.</p>
      <p>Σύμφωνα με ρεπορτάζ τοπικών μέσων 4-5 αγριογούρουνα εμφανίστηκαν γύρω στις 3 τα ξημερώματα της Τετάρτης στην περιοχή γύρω από το Μουσείο Τσιτσάνη.</p>
      <p>
        <a href="https://www.in.gr/2019/11/06/greece/adamantios-mantis-apokalyptika-stoixeia-gia-thanato-tou-ta-dyo-senaria/">Αδαμάντιος Μαντής : Αποκαλυπτικά στοιχεία για το θάνατό του – Τα δύο σενάρια</a>
      </p>
      <p>Γρήγορα ένιωσαν να εγκλωβίζονται από οδηγούς αυτοκινήτων που κυκλοφορούσαν στους δρόμους και βρήκαν καταφύγιο στους κήπους του… Επισκοπείου της Μητροπόλεως Τρίκκης.</p>
      <p>Κλήθηκε η αστυνομία η οποία έστησε επιχείρηση απεγκλωβισμού μέχρι το πρωί της Τετάρτης!</p>
      <p>Δεν είναι η πρώτη φορά, που αγριογούρουνα σουλατσάρουν σε αστική περιοχή, αναζητώντας τροφή.  Η πιο πρόσφατη καταγραφή αγέλης ήταν στις αρχές του Σεπτεμβρίου στον Διόνυσο, ενώ ανάλογα περιστατικά έχουν καταγραφεί στον αστικό ιστό της Θεσσαλονίκης, αλλά και της Λαμίας, και σχεδόν ρουτίνα αποτελούν τα τροχαία με αγριογούρουνα, ενώ συνεργεία δίωξης αγριογούρουνων συγκροτούν οι περιφέρειες προκειμένου να ελεγχθεί η εφιαλτική έκρηξη του πληθυσμού τους, και οι κυνηγοί πλέον μπορούν να χτυπούν όσα θέλουν.</p>
      <p>
        <b>Τι είχε πει στο «One Direct» o δασολόγος Θεοφάνης Καραμπατσάκης</b>
      </p>
      <p>Στην εκπομπή «One Direct» είχε μιλήσει μετά την εμφάνιση αρκετών αγριόχοιρων στα βόρεια προάστια της Αθήνας ο δασολόγος με εξειδίκευση στα αγριογούρουνα Θεοφάνης Καραμπατσάκης.</p>
      <p>Οπως είχε σημειώσει «ο πολλαπλασιασμός τους είναι ένα φαινόμενο που λαμβάνει χώρα και στην υπόλοιπη Ευρώπη». Το φαινόμενο αυτό οφείλεται «στην άναρχη εκμετάλλευση των ημιάγριων χοίρων, οι οποίοι εξημερώθηκαν» είχε επισημάνει θυμίζοντας μάλιστα ότι τη δεκαετία του 1990 υπήρχαν κάποιες ειδικές επιδοτήσεις για την εκτροφή χοίρων.</p>
      <p>Ωστόσο, περί το 2010 «που κόπηκαν οι επιδοτήσεις, οι κτηνοτρόφοι άφησαν ελεύθερους τους χοίρους τους, οι οποίοι ήρθαν σε επαφή με τους αγριόχοιρους». Ως εκ τούτου συντελέστηκε ένα «έγκλημα κατά της βιοφυσικής ποικιλότητας» μια και «το ήμερο γουρούνι όταν ζευγαρώσει με τον άγριο χοίρο, υπάρχει γονιμότητα» η οποία «είναι υβριδισμός, δηλαδή η καταστροφή του DNA».</p>
      <p>Τέλος, αναφέρθηκε στον τρόπο ζωής των άγριων χοίρων λέγοντας ότι «ζουν σε μητριαρχικές κοινωνίες» και πως «τα αρσενικά πλησιάζουν το κοπάδι μόνο όταν θέλουν να ζευγαρώσουν» κατέληξε.</p>
      <figure>
        <iframe src="https://www.youtube.com/embed/_I8cvuOJYjE" width="640" height="360" data-service="Youtube" scrolling="no"/>
      </figure>
      <p>Με στοιχεία από το ONE Channel και το trikalavoice.gr</p>
      <p>
        <a href="https://www.tanea.gr/2019/11/06/politics/omologia-sok-xrysoxoidi-den-mporoume-na-diaxeiristoume-pleon-to-metanasteytiko/">Ομολογία-σοκ Χρυσοχοΐδη: Δεν μπορούμε να διαχειριστούμε πλέον το μεταναστευτικό</a>
      </p>
    </article>
  </body>
</html>