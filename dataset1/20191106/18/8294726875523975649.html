<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.auto-bild.ro/stiri/hibridele-lamborghini-supercapacitatoare-dezvoltate-impreuna-cu-un-cercetator-roman-174184.html"/>
    <meta property="og:site_name" content="Auto Bild"/>
    <meta property="article:published_time" content="2019-11-06T18:31:55+00:00"/>
    <meta property="og:title" content="Primul Lambo electric va avea tehnologii dezvoltate împreună cu un cercetător român!"/>
    <meta property="og:description" content="Lamborghini a anunțat obținerea unui brevet pentru un material pe care producătorul le-a dezvoltat împreună cu cercetătorii de la MIT."/>
  </head>
  <body>
    <article>
      <h6 class="kicker">Lamborghini Terzo Millennio prinde formă!</h6>
      <h1>Primul Lambo electric va avea tehnologii dezvoltate împreună cu un cercetător român!</h1>
      <address><time datetime="2019-11-06T18:31:55+00:00">06 Nov 2019, 18:31</time> by <a rel="author">Auto Bild Romania</a></address>
      <p>
        <b>Lamborghini a anunțat obținerea unui brevet pentru un material pe care producătorul le-a dezvoltat împreună cu cercetătorii de la MIT. Un chimist român face parte din echipă.</b>
      </p>
      <p>Citește și:</p>
      <p>
        <a href="https://www.auto-bild.ro/stiri/lamborghini-gallardo-pentru-off-road-exemplar-unic-scos-la-vanzare-171772.html">Lamborghini Gallardo pentru… off-road? Exemplar unic scos la vânzare</a>
      </p>
      <p>
        <a href="https://www.auto-bild.ro/stiri/lamborghini-aventador-print-3d-cu-motor-v8-172416.html">Cel mai cool tată din lume: i-a construit fiului un… Lamborghini Aventador (VIDEO)</a>
      </p>
      <p>Producătorul italian de supersportive a reușit să breveteze o invenție care va îmbunătăți considerabil performanțele modelelor hibride pe care le va produce în viitorul nu foarte îndepărtat.</p>
      <p>Este vorba despre un supercapacitator al cărui densitate este dublă față de ceea ce oferă pe piață tehnologia electrică a momentului. Materialul sintetic care stă la baza acestuia a fost obținut în urma unei colaborări de aproximativ doi ani cu cercetători în chimie de la Institutul Tehnologic din Massachusetts (MIT).</p>
      <p>Echipa de chimiști a fost coordonată de Mircea Dincă, un român care s-a remarcat prin cercetarea „cadrelor metal-organice” – o familie de polimeri care, prin specificul lor molecular, sunt candidatul ideal pentru producerea de electrozi pentru supercapacitatoare de înaltă performanță.</p>
      <p>Producătorul italian spune că aceștia au potențialul (încă neexploatat) de a dubla capacitatea specifică tehnologiilor actuale. „Cercetarea comună cu MIT reflectă pe deplin valorile și vocația noastră de a anticipa viitorul: un viitor în care hibridizarea este din ce în ce mai de dorit și inevitabil necesară”, a declarat Stefano Domenicali, șeful Lamborghini.</p>
      <p>Etapa a doua a colaborării cu MIT – care va dura trei ani – are ca scop stabilirea de noi principii de proiectare a materialelor din bateriile care vor alimenta modelele Lambo, rezultatul dorit fiind „prototipuri de baterii care asigură o combinație de performanțe – stocare a energiei, versatilitate geometrică și integritate structurală”, explică comunicatul de presă.</p>
      <p>În mod neoficial, acestea sunt, dacă vreți, două dintre inovațiile tehnologice cu care ne va surprinde primul Lambo electric – un model de serie pe care <a href="https://www.auto-bild.ro/stiri/lamborghini-terzo-millennio-prezentare-video-133742.html">conceptul Terzo Millennio</a> l-a prefigurat.</p>
    </article>
  </body>
</html>