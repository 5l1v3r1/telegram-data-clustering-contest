<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/6/653414/"/>
    <meta property="og:site_name" content="Економічна правда"/>
    <meta property="article:published_time" content="2019-11-06T18:07:00+00:00"/>
    <meta property="og:title" content="Зеленський просить Кабмін продовжити контракт на виготовлення 45 БТР"/>
    <meta property="og:description" content="Президент Володимир Зеленський ініціює розгляд Кабінетом міністрів питання щодо продовження контракту на виготовлення 45 БТР-4Е держпідприємством “Харківське конструкторське бюро з машинобудування ім. О. О. Морозова”, що входить до концерну “Укроборонпром”."/>
  </head>
  <body>
    <article>
      <h1>Зеленський просить Кабмін продовжити контракт на виготовлення 45 БТР</h1>
      <address>
        <time datetime="2019-11-06T18:07:00+00:00">06 Nov 2019, 18:07</time>
      </address>
      <p>Президент Володимир Зеленський ініціює розгляд Кабінетом міністрів питання щодо продовження контракту на виготовлення 45 БТР-4Е держпідприємством "Харківське конструкторське бюро з машинобудування ім. О. О. Морозова" (ХКБМ), що входить до концерну "Укроборонпром".</p>
      <p>Про це повідомляє офіційна <a href="https://www.president.gov.ua/news/prezident-postaviv-zavdannya-uryadu-prodovzhiti-termin-vikon-58233?fbclid=IwAR3LDwh5sib9PsQdcEuha2rHCTMjucyzsRBURgRI6Kh9U3N31_RM-Mq18EQ">сторінка президента</a>.</p>
      <p>Під час візиту у Харків, глава держави ознайомився з перебігом виконання державного замовлення на 45 БТР-4Е держпідприємством ХКБМ . Їх мали виготовити ще у червні цього року.</p>
      <p>Президента проінформували, що через зрив термінів виконання контракту 15 листопада на завод можуть накласти штрафні санкції за державними гарантіями.</p>
      <p>Зеленський поставив завдання перед Кабміном розглянути питання перенесення термінів поставки продукції.</p>
      <p>"Стан підприємств Укроборонпрому жахливий. Нам треба зустрітися й узгодити план дій. Доручаю забезпечити продовження терміну виконання контракту між Міністерством оборони та держпідприємством ХКБМ …. до 31 серпня 2020 року", – сказав Зеленський під час робочої наради з проблемних питань діяльності ДК "Укроборонпром".<br/><br/><b>Нагадаємо, </b><i>що п</i><i>резидент Володимир Зеленський під час візиту у Харків <a href="https://www.epravda.com.ua/news/2019/11/6/653397/">розкритикував керівництво оборонних державних підприємств</a>, та попросив Гончарука зібрати уряд.</i></p>
    </article>
  </body>
</html>