<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/rekordsko-skremmer-dette-sier-utoverne/71784422"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T18:39:49+00:00"/>
    <meta property="og:title" content="Rekordsko skremmer. Dette sier utøverne"/>
    <meta property="og:description" content="Nike Vaporfly har forbløffet eksperter. Før New York Marathon snakket en rekke utøvere om løpernes utstyrskappløp."/>
  </head>
  <body>
    <article>
      <h1>Rekordsko skremmer. Dette sier utøverne</h1>
      <h2>Nike Vaporfly har forbløffet eksperter. Før New York Marathon snakket en rekke utøvere om løpernes utstyrskappløp.</h2>
      <address><time datetime="2019-11-06T18:39:49+00:00">06 Nov 2019, 18:39</time> by <a rel="author">Thomas Haarstad</a></address>
      <p>Siden de ble lansert i 2016 har Nikes Vaporfly-serie vært med å prege langdistanseløp. Etter at Eliud Kipchoge <a href="https://www.dagbladet.no/sport/brot-magisk-grense-med-norsk-hjelp/71700423">ble den første til å løpe et maraton under to timer 12. oktober i år</a>, ble skoene kenyaneren brukte heftig diskutert.</p>
      <p>
        <b>De fem raskeste maratonløpene gjennom tidene har kommet de siste 13 månedene, og alle løp med en utgave av Vaporfly. Produsenten selv hevder at utøverne kan løpe 2–4 prosent raskere med dem.</b>
      </p>
      <p>Ryktene svirrer nå om at andre selskapers utøvere<a href="https://twitter.com/runtroopy/status/1088673833425358848"> bruker Nike-sko forkledd som egne sko.</a> Dette har også utøvere Dagbladet har snakket med nevnt. Samtidig foregår det en kamp om å ta igjen forspranget til Nike.</p>
      <h3>Utøverens dom</h3>
      <p>Temaet var også hett i forkant av New York City Marathon, som ble løpt i helga. Etiopiske Geoffrey Kamworor og vant herrenes løp, mens kenyanske Joyciline Jepkosgei var raskest hos kvinnene.</p>
      <p>
        <b>I forkant ble en rekke av eliteutøverne spurt om kappløpet som nå pågår i idretten.</b>
      </p>
      <p>Flere har hevdet at løpingen går gjennom en revolusjon nå, som vi har sett i andre idretter tidligere. Det er Saucony-sponsede Jared Ward enig i:</p>
      <p>- Skoa har fått mye oppmerksomhet nå, men det kommer til å jevne seg ut. Når du lager skoa høyere og høyere, må du også lage dem bredere og bredere. På et tidspunkt går vinningen opp i spinningen fordi skoa blir så tunge. Det blir spennende å se hvordan de ender opp i framtida, eller om IAAF kommer til å regulere utviklingen, sier Ward til <a href="https://www.outsideonline.com/2404817/elite-marathoners-nike-vaporfly-debate">Outside</a>.</p>
      <p>
        <b>Brooks-utøver </b>
        <b>Desiree Linden</b>
        <b> er frustrert. Hun mener at de som løper nå løper med helt andre premisser enn de som har løpt tidligere:</b>
      </p>
      <p>- Brooks kommer også med liknende sko nå. Jeg hater konseptet med et skokappløp, men jeg elsker disse skoa. Hvis de hadde blitt bannlyst i morra, så hadde det ikke gjort meg noe. Målet med maraton er å finne de som er best til å løpe distansen. Jeg mener at vi skal drive med «løpekappløp», ikke et utstyrskappløp.</p>
      <h3>- Et vanskelig dilemma</h3>
      <p>Allie Kieffer, Asics, orker ikke å misbruke noen kalorier på å tenke på skoa, mens kollega Sara Hall reagerer:</p>
      <p>- Jeg syns det er kjedelig. Det distraherer sporten vår. Det er vanskelig å bare hylle prestasjonene for det de er akkurat nå. Det hadde hjulpet hvis vi hadde fått noen klare regler på plass, litt som de har i andre idretter, sier Hall til Outside.</p>
      <p>Dagbladet har tidligere skrevet om skoene, og da kom det norske maratonhåpet Sondre Nordstad Moen med samme bekymring:</p>
      <p>
        <b>- Jeg vil at alle skal ha tilgang til det samme utstyret, slik at det er den beste løperen som faktisk vinner, forklarte NIke-løper Nordstad Moen.</b>
      </p>
      <p>Rivaliserende utøvere sendte i oktober et klagebrev til Det internasjonale friidrettsforbundet (IAAF) og Friidrettens Integritetsenhet (AIU). Utøverne krever at skoa igjen blir sjekket av eksperter.</p>
      <p>
        <b>I brevet, gjengitt hos <a href="https://www.thetimes.co.uk/article/nikes-record-zoomx-vaporfly-next-shoe-unfair-say-athletes-9jtkptt0z">The Times</a>, skriver utøverne at skoa ødelegger sporten, og at de ikke vil fortsette hvis de ikke kan konkurrere med de samme vilkårene.</b>
      </p>
      <p>Den britiske professoren Geoffrey Burns uttalte tidligere i år i en rapport gjengitt i <a href="https://www.nytimes.com/2019/10/18/sports/marathon-running-nike-vaporfly-shoes.html">New York Times</a>, at han ikke vil bannlyse skoa, men at han er skremt over utviklingen:</p>
      <p>- Jeg frykter at vi kan ende opp med sko som ikke ser ut som sko lenger. Vi kan sikre oss at det ikke skjer ved å legge en begrensing på hvor høye sålene til utøverne skal være.</p>
      <p>
        <b>Det er Kellyn Taylor, som løper med Hoka One One-sko enig i:</b>
      </p>
      <p>- Det er vanskelig. Dilemmaet vi står overfor nå går på hvor vi skal sette den teknologiske grensen. Det utvikler seg hele tida, men er det en grense vi ikke skal krysse? Det må i så fall være en grense som gjør at det handler mer om skoa enn utøveren? De fleste, meg inkludert, er usikre på hvor vi egentlig står i dag, Har det gått for langt? Jeg har aldri prøvd Vaporfly-skoa, men jeg tror kanskje vi nærmer oss å ha gått for langt.</p>
    </article>
  </body>
</html>