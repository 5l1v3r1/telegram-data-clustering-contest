<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/scienza/gianotti_donne_scienziate-6500243/news/2019-11-06/"/>
    <meta property="og:site_name" content="Agi"/>
    <meta property="article:published_time" content="2019-11-06T18:12:00+00:00"/>
    <meta property="og:title" content="Perché ci sono cosi poche donne ai vertici del mondo scientifico"/>
    <meta property="og:description" content="Nel giorno dell'importante riconferma di Fabiola Gianotti alla direzione del Cern si torna a discutere di uno dei problemi principali del mondo della ricerca. L'Agi ne ha parlato con la scienziata e docente Alessandra Guglielmetti"/>
  </head>
  <body>
    <article>
      <h1>Perché ci sono cosi poche donne ai vertici del mondo scientifico</h1>
      <h2>Nel giorno dell'importante riconferma di Fabiola Gianotti alla direzione del Cern si torna a discutere di uno dei problemi principali del mondo della ricerca. L'Agi ne ha parlato con la scienziata e docente Alessandra Guglielmetti</h2>
      <address><time datetime="2019-11-06T18:12:00+00:00">06 Nov 2019, 18:12</time> by <a rel="author" href="https://www.agi.it/authors/francesca-venturi/" target="_blank">Francesca Venturi</a></address>
      <p>Se ci sono poche donne ai vertici del mondo scientifico, in particolare della fisica, non è perché non hanno talento o predisposizione per quel tipo di studi, ma perché i carichi familiari e una certa cultura di genere ostacolano le loro carriere. Nel giorno della riconferma di <b>Fabiola Gianotti</b> alla guida del <b>Cern</b>, lo sottolinea in un colloquio con l'Agi <b>Alessandra Guglielmetti</b>, docente di Fisica nucleare all'Università degli Studi di Milano, che non la pensa dunque come il suo collega dell'Università di Pisa, <b>Alessandro Strumia</b>, le cui tesi "sessiste", che gli costarono il posto al Cern, dovrebbero presto essere pubblicate su una rivista scientifica americana, <b>Quantitative Science Studies</b>, in qualche modo legata al Mit di Boston. “Sono molto contenta che Fabiola Gianotti sia stata confermata. È sicuramente un bel riconoscimento sia per L'Italia sia per le donne "fisiche": fare due mandati non è scontato: si vede che ha lavorato davvero bene”, sottolinea.​</p>
      <p>Guglielmetti è stata fra le protagoniste, un paio di anni fa, di una rivisitazione della famosa foto del 1917 che ritraeva tutti i più famosi scienziati del mondo davanti alla Biblioteca Solvay di Bruxelles. Nella prima foto, in bianco e nero e famosissima, fra i 29 personaggi della foto c'era anche <b>Albert Einstein</b> assieme a 27 colleghi uomini e una sola donna, <b>Marie Curie</b>. La foto scattata all'Università di Trento nel 2017, a colori, ritrae 28 donne della fisica italiana, fra cui anche Guglielmetti, e un solo uomo, il divulgatore <b>Guido Tonelli</b>. "L'intento - spiega ora la docente milanese all'Agi - era giocoso e provocatorio, perché anche se sicuramente le proporzioni non sono invertite rispetto a 100 anni fa, le cose sono migliorate e oggi anche in Italia ci sono molte più scienziate che ai tempi di Marie Curie, fortunatamente".</p>
      <figure>
        <img src="https://images.agi.it/pictures/agi/agi/2019/11/06/171226968-35cf39d3-c546-4236-ba2d-944677da3af4.png"/>
      </figure>
      <p>
        <b>Cosa ne pensa delle affermazioni del suo collega fisico Strumia?</b>
      </p>
      <p>“Non voglio entrare nel merito perché dovrei leggere il suo lungo articolo con più attenzione. Da quel che ho visto, è una analisi complicatissima ma non so quanto affidabile, che incrocia dati di varia provenienza da cui trae conclusioni molto forti che susciteranno polemiche”</p>
      <p>
        <b>Ma non è strano che una rivista scientifica pubblichi un testo non completamente scientifico?</b>
      </p>
      <p>“Per una rivista scientifica avere un articolo scaricato molte volte è un plus”</p>
      <p>
        <b>Che cosa c’è di vero in quello che Strumia sostiene?</b>
      </p>
      <p>“È un dato di fatto che ci siano molte meno donne fra chi accede a un dottorato e pubblica testi scientifici, e anche fra gli iscritti alla facoltà di fisica le donne non arrivano al 50%. In compenso i loro risultati, in termini di punteggi e di tempi di completamento degli studi, sono spesso migliori e ci sono tantissimi test che dimostrano che le donne e gli uomini hanno sì caratteristiche diverse, ma complementari e che non c'è nessuna evidenza di maggiori o minori capacità nelle materie scientifiche legate al genere".</p>
      <p>
        <b>Quando avviene la “frenata” delle donne scienziate?</b>
      </p>
      <p>“Mano a mano che si procede con la carriera, le donne diminuiscono e ci sono molti meno professori ordinari o direttori di centri di ricerca donne che uomini".</p>
      <p>
        <b>Secondo gli ultimi dati del Miur, dei 247 fra professori ordinari e associati e ricercatori di fisica teorica in italia, solo 27 sono donne. Ma considerando solo i 71 docenti ordinari, le donne sono 3. A che cosa è dovuto?</b>
      </p>
      <p>"Le donne hanno più impegni di famiglia: non solo come madri, ma anche come figlie, perché spesso l'assistenza degli anziani ricade su di loro. Il nostro mestiere richiede una grande disponibilità anche a viaggiare all'estero e anche per lunghi periodi, per convegni e lavoro di sperimentazione in laboratori internazionali: questo per molte diventa un ostacolo. E poi c’è un problema che viene dall’educazione. Gli stereotipi di genere creano opportunità diverse per maschi e femmine, fin da bambini. Questo varia moltissimo fra paese e paese, e spesso, all'interno di uno stesso paese, anche fra una grande città e la provincia o fra regioni diverse".</p>
      <p>
        <b>Forse sono proprio questi stereotipi ad avere dato origine alle convinzioni dello scienziato Alessandro Strumia... Com’è la situazione negli altri paesi?</b>
      </p>
      <p>“Ne conosco meglio alcune. In Germania le donne che fanno fisica sono pochissime, tanto che hanno riservato delle posizioni a loro. Al contrario, in Francia ce ne sono molte di più e questo è chiaramente il risultato di politiche sociali di sostegno alle famiglie. Anche in Italia ci sono degli incentivi, con diverse iniziative in corso per incoraggiare l’accesso agli studi, ma per ora i fondi sono ancora poco significativi e servirebbero più infrastrutture per figli piccoli e anziani. A livello europeo ci sono programmi di ricerca scientifica paneuropea, detti Cost actions, finanziati dall’Ue, in cui la questione di genere è molto sentita: in quella di cui faccio parte, noi rappresentanti italiane siamo entrambe donne”.</p>
      <related>
        <a href="https://www.agi.it/scienza/gianotti_conferma_cern-6498558/news/2019-11-06/"/>
      </related>
    </article>
  </body>
</html>