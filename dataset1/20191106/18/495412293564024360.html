<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/link-campus-giallo-del-bonifico-dopo-vittoria-m5s-erano-in-attesa-di-soldi-russi/1946177/"/>
    <meta property="og:site_name" content="IlSussidiario"/>
    <meta property="article:published_time" content="2019-11-06T18:48:38+00:00"/>
    <meta property="og:title" content="Link Campus, giallo del bonifico dopo vittoria M5s/ “Erano in attesa di soldi russi”"/>
    <meta property="og:description" content="Link Campus University e il giallo del maxi bonifico dopo la vittoria M5s. “Erano in attesa di soldi russi da Malta”, dice gola profonda a la Verità."/>
  </head>
  <body>
    <article>
      <h1>Link Campus, giallo del bonifico dopo vittoria M5s/ “Erano in attesa di soldi russi”</h1>
      <h2>Link Campus University e il giallo del maxi bonifico di 9 milioni di euro dopo la vittoria M5s. “Erano in attesa di soldi russi da Malta”, dice gola profonda a la Verità</h2>
      <address><time datetime="2019-11-06T18:48:38+00:00">06 Nov 2019, 18:48</time> by <a rel="author" href="https://www.ilsussidiario.net/autori/silvana-palazzo/" target="_blank">Silvana Palazzo</a></address>
      <p>C’è un velo di mistero attorno alla <b>Link Campus University</b>, l’università romana al centro di alcune inchieste giornaliste per presunti legami con il professore maltese <b>Joseph Mifsud</b> (scomparso da tempo), figura chiave dell’indagine del procuratore speciale Robert Mueller sul <a href="https://www.ilsussidiario.net/news/russiagate-occhionero-italia-coinvolta-contro-trump-tra-massoneria-007-e-mifsud/1943460/"><b>Russiagate</b></a> e ora della contro-inchiesta di William Barr, ministro della giustizia Usa. Della Link parla anche la Verità, svelando un retroscena su un “fumoso” <b>aumento di capitale che poi non è andato in porto</b>. Il 5 marzo 2018, dopo la vittoria del Movimento 5 Stelle alle elezioni politiche, <b>Vanna Fadini</b>, a capo della Global education management srl (<b>Gem</b>), la “cassaforte” della Link, si è presentata in banca per comunicare l’arrivo di un maxi bonifico di 9 milioni di euro da Malta che non sarà mai registrato. Con sé porta due delibere assembleari per giustificare la transazione dall’estero. E annuncia che la maltese <b>Suite Finance Scc Plc</b> è stata cooptata come socio nella compagine che gestisce i servizi della Link Campus University. Ma quel denaro non passa mai sui conti della società. E questo perché in realtà c’era solo una dichiarazione di intenti che non è mai stata formalizzata, come ha spiegato l’amministratore e legale rappresentante della società maltese, <b>Gabriele Carratelli</b>.</p>
      <h4>LINK CAMPUS, GIALLO DEL BONIFICO DOPO VITTORIA M5S “ASPETTAVANO SOLDI RUSSI”</h4>
      <p>«<i>L’operazione finanziaria non è andata in porto perché non era fattibile, non c’erano i presupposti</i>», la spiegazione a la Verità. In merito alla sua presenza nell’assemblea dei soci a Roma, precisa che si trattava di un incontro preliminare. «<i>Poi l’iniziativa non si è conclusa ed è decaduta</i>». E quell’aumento di capitale che<b> Vanna Fadini</b> dava per fatto il 5 marzo in realtà non era «<i>finanziabile</i>». Un ex docente della <b>Link Campus University</b> spiega al giornale che «<i>erano in attesa di soldi russi che dovevano arrivare da Malta</i>». La “<b>gola profonda</b>” aggiunge poi un particolare. «<i>Si vociferava che lo stesso Mifsud fosse coinvolto in questa storia. Non erano finanziamenti dell’Università Lomonosov, con cui c’era una collaborazione accademica, ma denari di qualche gruppo imprenditoriale russo</i>». L’aumento di capitale della <b>Gem</b> era però un pensiero fisso della Fadini dal 2017: ne aveva parlato illustrando ai soci il suo piano, cioè quello di passare da 18 milioni a 27 milioni e 652mila euro. Un allargamento da proporre «<i>a terzi</i>». Ma quell’aumento di capitale deliberato non è stato né sottoscritto né versato. «<i>Devono ancora trovare i soldi</i>», conferma <a href="https://www.ilsussidiario.net/news/cronaca/2018/3/30/attentato-isis-in-italia-scotti-ex-ministro-siamo-nel-mirino-ecco-come-difenderci/814011/"><b>Vincenzo Scotti</b></a>, fondatore e presidente della Link Campus University, a la Verità. Ma sul mancato accordo con la società maltese resta il mistero.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/editoria-nel-pacchetto-martella-manca-ancora-la-par-condicio/1946204/"/>
        <a href="https://www.ilsussidiario.net/news/sondaggi-politici-lega-sopra-il-34-governo-ko-m5s-cala-al-163-ma-renzi/1946337/"/>
        <a href="https://www.ilsussidiario.net/news/giorgia-meloni-al-maurizio-costanzo-show-video-tra-dance-sovranismo-e-gino-paoli/1945812/"/>
        <a href="https://www.ilsussidiario.net/news/ilva-e-manovra-mattarella-toglie-lo-scudo-al-governo-conte/1946274/"/>
        <a href="https://www.ilsussidiario.net/news/dietro-le-quinte-patto-renzi-salvini-per-non-votare-ce-laccordo-sul-colle/1946272/"/>
        <a href="https://www.ilsussidiario.net/news/lamorgese-libia-pronto-a-rivedere-memorandum-migranti-orfini-ministro-ipocrita/1946195/"/>
      </related>
    </article>
  </body>
</html>