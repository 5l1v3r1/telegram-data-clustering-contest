<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/682721/se-epifylaki-pyrosvestiki-kai-politiki-prostasia-gia-tin-kakokair"/>
    <meta property="og:site_name" content="enikos.gr"/>
    <meta property="article:published_time" content="2019-11-06T18:22:00+00:00"/>
    <meta property="og:title" content="Σε επιφυλακή Πυροσβεστική και Πολιτική Προστασία για την κακοκαιρία - Οδηγίες προς τους πολίτες"/>
    <meta property="og:description" content="Το επιχειρησιακό σχέδιο για την αντιμετώπιση κινδύνων από πλημμύρες και παρόμοια φαινόμενα..."/>
  </head>
  <body>
    <article>
      <h1>Σε επιφυλακή Πυροσβεστική και Πολιτική Προστασία για την κακοκαιρία - Οδηγίες προς τους πολίτες</h1>
      <address>
        <time datetime="2019-11-06T18:22:00+00:00">06 Nov 2019, 18:22</time>
      </address>
      <p>Το επιχειρησιακό σχέδιο για την αντιμετώπιση κινδύνων από πλημμύρες και παρόμοια φαινόμενα, έθεσε σε εφαρμογή το Πυροσβεστικό Σώμα, μετά τις προβλέψεις της ΕΜΥ, σύμφωνα με τις οποίες <a href="http://www.enikos.gr/society/682445/shelf-cloud-to-entyposiako-fainomeno-pou-schimatistike-pano-apo-t">έρχονται ισχυρές βροχές και καταιγίδες</a> οι οποίες θα συνοδεύονται από χαλαζοπτώσεις και ισχυρούς ανέμους.</p>
      <p>Παράλληλα, από την Γενική Γραμματεία Πολιτικής Προστασίας έχουν ενημερωθεί όλες οι αρμόδιες εμπλεκόμενες κρατικές υπηρεσίες καθώς και οι Περιφέρειες και Δήμοι της χώρας, ώστε να βρίσκονται σε αυξημένη ετοιμότητα για τη λήψη μέτρων αρμοδιότητάς τους.</p>
      <p>Επίσης, η ΓΓΠΠ συνιστά στους πολίτες να είναι ιδιαίτερα προσεκτικοί, μεριμνώντας για τη λήψη μέτρων αυτοπροστασίας από κινδύνους που προέρχονται από την εκδήλωση των έντονων καιρικών φαινομένων.</p>
      <p>
        <b>Υπενθυμίζεται ότι σύμφωνα με τις προβλέψεις της Εθνικής Μετεωρολογικής Υπηρεσίας τα έντονα καιρικά φαινόμενα θα πλήξουν:</b>
      </p>
      <p>- Από τα μεσάνυχτα της σημερινής ημέρας (Τετάρτη 06-11-2019) τα βορειότερα νησιά του Ιονίου (κυρίως την Κέρκυρα)</p>
      <p>- Από τις πρωινές ώρες της Πέμπτης (07-11-2019) την Ήπειρο (κυρίως στα δυτικά τμήματα) και από το μεσημέρι τα υπόλοιπα νησιά του Ιονίου και πιθανώς στη Δυτική Στερεά.</p>
      <p>- Τα ισχυρά φαινόμενα αναμένονται μέχρι τις βραδινές ώρες της Πέμπτης (07-11-2019)</p>
      <p>
        <b>Σε περιοχές όπου προβλέπεται η εκδήλωση έντονων βροχοπτώσεων, καταιγίδων ή θυελλωδών ανέμων, από την Πυροσβεστική απευθύνεται έκκληση στους πολίτες ώστε:</b>
      </p>
      <p>1. Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς</p>
      <p>2. Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά</p>
      <p>3. Να αποφεύγουν να διασχίζουν χειμάρρους και ρέματα, πεζοί ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους</p>
      <p>4. Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές, κατά τη διάρκεια εκδήλωσης των έντονων καιρικών φαινομένων.</p>
      <p>5. Να προφυλαχθούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</p>
      <p>6. Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</p>
      <p>Πληροφορίες αναφορικά με την προστασία από έκτακτα καιρικά φαινόμενα υπάρχουν στην ιστοσελίδα και στους επίσημους λογαριασμούς του Πυροσβεστικού Σώματος, στο Facebook και στο Twitter, ενώ για τον καιρό στην ιστοσελίδα της ΕΜΥ, <a href="http://www.emy.gr/emy/el/">www.emy.gr</a>.</p>
      <p>Επίσης, για την κατάσταση σε κάθε περιοχή οι πολίτες μπορούν να πληροφορούνται από την ιστοσελίδα της ΕΛ.ΑΣ, (<a href="http://www.astynomia.gr/newsite.php?&amp;lang=">www.astynomia.gr</a>) και για οδηγίες στην ιστοσελίδα της ΓΓΠΠ, <a href="https://www.civilprotection.gr/el">www.civilprotection.gr</a>.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/682615/fotia-se-ypogeio-ktiriou-sto-pagkrati-tora%0A%20%20%20%20%0A"/>
        <a href="http://www.enikos.gr/society/682445/shelf-cloud-to-entyposiako-fainomeno-pou-schimatistike-pano-apo-t%0A%20%20%20%20%0A"/>
        <a href="http://www.enikos.gr/society/682315/odigisi-sti-vrochi-ti-prepei-na-prosechoume%0A%20%20%20%20%0A"/>
        <a href="http://www.enikos.gr/society/682227/anemostrovilos-ekopse-sti-mesi-dentra-kai-sikose-skepi-stavlou-st%0A%20%20%20%20%0A"/>
        <a href="http://www.enikos.gr/society/682244/saronei-to-psychro-metopo-epesan-3500-keravnoi-stin-ellada-deite-%0A%20%20%20%20%0A"/>
        <a href="http://www.enikos.gr/society/682213/kakokairia-saronei-ti-chora-pou-tha-einai-entona-ta-fainomena-tis%0A%20%20%20%20%0A"/>
        <a href="http://www.enikos.gr/society/682189/prosochi-entones-vrochoptoseis-stin-attiki-meta-to-mesimeri%0A%20%20%20%20%0A"/>
        <a href="http://www.enikos.gr/society/682103/synagermos-stin-evvoia-agnoountai-dyo-gynaikes-pou-vgikan-na-maze%0A%20%20%20%20%0A"/>
        <a href="http://www.enikos.gr/society/682098/xekinise-i-epelasi-tis-kakokairias-poies-perioches-tha-chtypisoun%0A%20%20%20%20%0A"/>
      </related>
    </article>
  </body>
</html>