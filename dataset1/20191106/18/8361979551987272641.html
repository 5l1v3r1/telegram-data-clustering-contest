<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/top-100-bogatyh/gennadiy-bogolyubov-dosye-biografiya-statki-2019-skilki-groshey-u-bogolyubova-50051755.html"/>
    <meta property="og:site_name" content="НВ"/>
    <meta property="article:published_time" content="2019-11-06T18:05:00+00:00"/>
    <meta property="og:title" content="Топ-100 найбагатших людей України. Скільки втратив Геннадій Боголюбов"/>
    <meta property="og:description" content="Геннадій Боголюбов зі статками у розмірі $1,38 млрд замикає першу п’ятірку рейтингу НВ топ-100 найбагатших українців. За рік вони зменшилися на 16%."/>
  </head>
  <body>
    <article>
      <h1>Топ-100 найбагатших людей України. Скільки втратив Геннадій Боголюбов</h1>
      <h2>Геннадій Боголюбов зі статками у розмірі $1,38 млрд замикає першу п’ятірку рейтингу НВ топ-100 найбагатших українців. За рік вони зменшилися на 16%.</h2>
      <address>
        <time datetime="2019-11-06T18:05:00+00:00">06 Nov 2019, 18:05</time>
      </address>
      <p>Українські багатії ніколи не вирізнялися кришталевою чистотою біографії й іміджу, але Ігор Коломойський у цьому сенсі переплюнув усіх: в очах суспільства, низки вітчизняних політиків і навіть високопоставлених іноземних представників засновник групи Приват виглядає абсолютним злом. Для цього є безліч причин, і всі їх Коломойський тією чи іншою мірою створив сам.</p>
      <p>Мільярдер роками експлуатував низку великих державних активів. Він неймовірно різко публічно висловлюється на адресу опонентів — насамперед екс-президента Петра Порошенка і колишнього глави НБУ Валерії Гонтаревої, причетних до націоналізації ПриватБанку. І не приховує свого бажання повернути «незаконно» переданий державі банк або отримати за нього велику компенсацію.</p>
      <p>Водночас дніпро-женевський мільярдер має неприємності з американською Фемідою, але, немов для компенсації, має у своєму розпорядженні давні й тісні контакти з Володимиром Зеленським, права рука якого Андрій Богдан і зовсім працював у Коломойського юристом. Та й у фракції партії Слуга народу у головного приватівця країни є близькі депутати.</p>
      <p>Збіг це чи ні, але українські суди останнім часом почали штампувати хоч і не вирішальні, але все-таки зручні для Коломойського рішення, які стосуються його тяганини з ПриватБанком, що став державним. Але світ і в цьому випадку тяжіє до рівноваги — Лондонський суд двічі за останній час виносив свої проміжні вердикти, які, своєю чергою, робили боляче Коломойському і його партнеру Геннадію Боголюбову: англійська Феміда вирішила, що банк може судитися зі своїми колишніми власниками у Великобританії, і наклала на останніх фінансові санкції.</p>
      <p>За всіма цими банківсько-судовими історіями загубився бізнес мільярдера. Нікопольський завод феросплавів, яким група Приват володіє разом з EastOne Віктора Пінчука, за дев’ять місяців 2019-го скоротив виробництво на 3,8%. За той же період Марганецький ГЗК зменшив виробництво концентрату на 7,6%. А Запорізький завод феросплавів ще торік показав скорочення прибутку в 14,6 рази. Крім того, авіакомпанія МАУ, що належить Коломойському, у 2018-му зазнала збитків на 2,7 млрд грн.</p>
      <p>І дедалі актуальнішим стає досить просте запитання: чи в змозі Коломойський взагалі генерувати прибутки, якщо він при цьому не експлуатує в своїх інтересах державу?</p>
      <p>Читайте також:</p>
      <ul>
        <li>
          <a href="https://nv.ua/ukr/biz/finance/kolomoyskiy-mozhe-stati-geroyem-naybilshogo-keysa-z-vidmivannya-groshey-50025382.html">ПриватБанк розкрив деталі позову в США: Коломойський і Боголюбов можуть стати фігурантами масштабної справи з відмивання грошей</a>
        </li>
        <li>
          <a href="https://nv.ua/ukr/biz/economics/bogolyubov-otrimav-posvidku-na-prozhivannya-v-ukrajini-50028653.html">Партнер Коломойського. Боголюбов заявив, що звертався не за українським громадянством, а за посвідкою на проживання</a>
        </li>
      </ul>
    </article>
  </body>
</html>