<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/lyudinu-novinskogo-hochut-zrobiti-golovnim-z-religiji-v-ukrajini-zmi-638192.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T18:59:09+00:00"/>
    <meta property="og:title" content="Людину Новинського хочуть зробити головним з релігії в Україні - ЗМІ"/>
    <meta property="og:description" content="Решетніков фактично був спікером офіційних та неофіційних медійних структур РПЦ в Україні, підтримуючи їхні позиції та критикуючи позицію української влади щодо Російської церкви в Україні"/>
  </head>
  <body>
    <article>
      <h1>Людину Новинського хочуть зробити головним з релігії в Україні - ЗМІ</h1>
      <address>
        <time datetime="2019-11-06T18:59:09+00:00">06 Nov 2019, 18:59</time>
      </address>
      <h4>Решетніков фактично був спікером офіційних та неофіційних медійних структур РПЦ в Україні, підтримуючи їхні позиції та критикуючи позицію української влади щодо Російської церкви в Україні</h4>
      <p>Офіс президента хоче зробити новим керівником департаменту з питань релігій та національностей Міністерства культури України Юрія Решетнікова – постійного спікера та захисника інтересів РПЦ в Україні (УПЦ МП).</p>
      <p>Про це повідомляє «<a href="http://religionpravda.com.ua/2019/11/06/%d0%93%d0%be%d0%bb%d0%be%d0%b2%d0%bd%d0%b8%d0%bc-%d0%bf%d0%be-%d1%80%d0%b5%d0%bb%d1%96%d0%b3%d1%96%d1%97-%d0%b2-%d0%a3%d0%ba%d1%80%d0%b0%d1%97%d0%bd%d1%96-%d1%85%d0%be%d1%87%d1%83%d1%82%d1%8c-%d0%b7/?fbclid=IwAR2yXVvA0i1_LFDzdcRAs6HTIm10ohPFrlv7Pb4dZIA-F-S-zS_DQNUFAWU">Релігійна правда</a>» з посиланням на декілька джерел у церковних колах України.</p>
      <p>Зокрема, йдеться про те, що замість нинішнього очільника департаменту Андрія Юраша найближче оточення президента Володимира Зеленського хоче бачити саме Решетнікова.</p>
      <p>Останнього джерела називають «людиною керуючого справами РПЦ в Україні (УПЦ МП) митрополита Антонія та мецената цієї релігійної структури Вадима Новинського».</p>
      <p>Від митрополита Антонія і з благословення предстоятеля РПЦ в Україні Онуфрія Решетніков отримав орден преподобного Іова Почаївського – з нагоди свого 50-річного ювілею.</p>
      <p>Решетніков очолював Державний комітет України у справах національностей та релігій у 2009-10 роках. Приймав участь в організації візиту патріарха Кирила до України.</p>
      <p>У 2011 році він висловлювався проти надання автокефалії РПЦ в Україні (тоді ще УПЦ МП).</p>
      <p>Пізніше фактично став спікером офіційних та неофіційних медійних структур РПЦ в Україні, підтримуючи їхні позиції та критикуючи позицію української влади щодо Російської церкви в Україні. Зокрема, просив НАБУ перевірити діяльність Міністерства культури відносно РПЦ в Україні (УПЦ МП).</p>
      <p>Також Решетніков виступав із критикою законопроєкту про військове капеланство, мовляв, він обмежує можливості доступу представників Російської церкви в Україні до українських військових, які між іншим воюють на Донбасі саме проти російських сил.</p>
      <p>До слова, раніше Російська православна церква <a href="https://glavcom.ua/news/rosiyska-cerkovna-propaganda-vikoristala-ukrajinskih-ditey-foto-637385.html">відзвітувала про зустріч патріарха РПЦ Кирила з дітьми «з різних міст України</a>, які здійснюють традиційне паломництво до православних святинь Росії».</p>
      <related>
        <a href="https://glavcom.ua/columns/dmytrogorevoy/yaka-nastupna-cerkva-oficiyno-viznaje-pcu-638014.html"/>
        <a href="https://glavcom.ua/world/observe/rpc-pripinila-spilkuvannya-z-glavoyu-elladskoji-cerkvi-cherez-viznannya-pcu-637258.html"/>
        <a href="https://glavcom.ua/vinnytsia/news/svyashchenniy-sinod-pcu-priznachiv-mitropolita-simeona-golovoyu-sinodalnoji-komisiji-z-pitan-kanonizaciji-svyatih-636379.html"/>
      </related>
    </article>
  </body>
</html>