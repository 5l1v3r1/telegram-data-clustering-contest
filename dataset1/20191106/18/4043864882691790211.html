<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231207/"/>
    <meta property="og:site_name" content="Українська правда"/>
    <meta property="article:published_time" content="2019-11-06T18:55:02+00:00"/>
    <meta property="og:title" content="Стало відомо, якої публічної заяви вимагав адвокат Трампа від Зеленського"/>
    <meta property="og:description" content="Адвокат президента США Дональда Трампа Руді Джуліані вимагав, щоб президент України Володимир Зеленський зробив заяву про намір розслідувати справу компанії “Бурісма”, у якій працював син колишнього віцепрезидента США Джо Байдена Хантер, та нібито українське втручання у вибори в США 2016 року."/>
  </head>
  <body>
    <article>
      <h1>Стало відомо, якої публічної заяви вимагав адвокат Трампа від Зеленського</h1>
      <address>
        <time datetime="2019-11-06T18:55:02+00:00">06 Nov 2019, 18:55</time>
      </address>
      <p>Адвокат президента США Дональда Трампа Руді Джуліані вимагав, щоб президент України Володимир Зеленський зробив заяву про намір розслідувати справу компанії "Бурісма", у якій працював син колишнього віцепрезидента США Джо Байдена Хантер, та нібито українське втручання у вибори в США 2016 року.</p>
      <p>Деталі так званої "антикорупційної заяви" стали відомі з документів, оприлюднених напередодні Конгресом, йдеться у <a href="https://www.eurointegration.com.ua/articles/2019/11/6/7102698/"><b>статті </b></a>"<a href="https://www.eurointegration.com.ua/news/2019/11/6/7102723/">Європейської правди</a>".</p>
      <p>Напередодні були оприлюднені текстові повідомлення, листування між радником Зеленського Андрієм Єрмаком та колишнім спецпредставником США в Україні Куртом Волкером, де вони обговорюють текст цієї заяви та конкретні формулювання.</p>
      <p>Сама вимога з’явилася усередині літа, коли Київ ще не знав про замороження безпекової допомоги. </p>
      <p>Руді Джуліані не лише особисто контактував із Банковою з цього приводу, але й визначав вимоги офіційних осіб, зокрема Волкера та посла США в ЄС Гордона Сондленда, визнали обидва посадовці.</p>
      <p>Київ мав вийти із заявою про початок розслідування. При цьому, як зізнався Сондленд, була чітка вимога про те, що цю заяву мав зробити особисто Зеленський, а не, наприклад, генпрокурор.</p>
      <p>12 серпня Банкова дала згоду на заяву Зеленського. Єрмак надіслав Волкеру варіант її тексту – російський оригінал та переклад англійською.</p>
      <p>Ключовий фрагмент, переданий на узгодження до Вашингтона, звучав так: "На окрему увагу заслуговує проблема втручання в політичні процеси Сполучених Штатів, зокрема за можливої участі деяких українських політиків. Хочу заявити про неприпустимість подібної практики. Ми маємо намір забезпечити і довести до кінця прозоре і неупереджене розслідування ... що запобігатиме повторенню цієї проблеми в майбутньому"<i>.</i></p>
      <p>"Джуліані сказав, що це непереконливо. Він сказав: якщо вони (Україна) не хочуть розслідувати саме "Бурісму" і саме щодо (втручання у вибори) 2016 року, то про що ми взагалі говоримо?" – переказав Волкер дискусії щодо української пропозиції.</p>
      <p>Із Вашингтона у відповідь передали свій варіант заяви Зеленського, де були чітко згадані обидві важливі для Трампа теми – але на Банковій відмовилися давати хід американському варіанту.</p>
      <figure>
        <img src="https://img.pravda.com/images/doc/6/8/68d963c-scr.jpg"/>
      </figure>
      <p>"І я з ними погодився, – розповідає Волкер. – Тому у підсумку ідея цієї заяви просто померла".</p>
      <p>
        <b>Читайте детальніше у статті: </b>
        <i>
          <a href="https://www.eurointegration.com.ua/articles/2019/11/6/7102698/">
            <b>"Хто формує думку Трампа про Україну: закриті свідчення Курта Волкера у Конгресі США"</b>
          </a>
        </i>
      </p>
      <related>
        <a href="https://www.pravda.com.ua/news/2019/11/6/7231205/"/>
        <a href="https://www.pravda.com.ua/news/2019/11/6/7231203/"/>
        <a href="https://www.pravda.com.ua/news/2019/11/6/7231198/"/>
      </related>
    </article>
  </body>
</html>