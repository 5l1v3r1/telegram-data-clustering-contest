<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815148.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T18:19:00+00:00"/>
    <meta property="og:title" content="همتی: روزانه میلیون ها یورو از فعالان اقتصادی خریداری می شود"/>
    <meta property="og:description" content="به گزارش الف، عبدالناصر همتی طی یادداشتی در صفحه شخصی خود در فضای مجازی نوشت:قبلا تاکید کردم به علت سیاست های ارزی بانک مرکزی و نقش صادرکنندگان غیرنفتی در تامین ارز سامانه نیما و واردات در مقابل صادرات و نیز مدیریت و راهبری بانک مرکزی برای کنترل بازار اسکناس ارز، شاهد تامین روانتر نیازهای وارداتی و منطقی تر شدن قیمت ارز در بازار خواهیم بود."/>
  </head>
  <body>
    <article>
      <h1>همتی: روزانه میلیون ها یورو از فعالان اقتصادی خریداری می شود</h1>
      <address>
        <time datetime="2019-11-06T18:19:00+00:00">06 Nov 2019, 18:19</time>
      </address>
      <p>رئیس کل بانک مرکزی در صفحه شخصی خود نوشت: بانک مرکزی روزانه میلیون ها یورو از ارز عرضه شده خانواده ها و فعالان اقتصادی را خریداری می کند.</p>
      <p>به گزارش الف، عبدالناصر همتی طی یادداشتی در صفحه شخصی خود در فضای مجازی نوشت:قبلا تاکید کردم به علت سیاست های ارزی بانک مرکزی و نقش صادرکنندگان غیرنفتی در تامین ارز سامانه نیما و واردات در مقابل صادرات و نیز مدیریت و راهبری بانک مرکزی برای کنترل بازار اسکناس ارز، شاهد تامین روانتر نیازهای وارداتی و منطقی تر شدن قیمت ارز در بازار خواهیم بود.</p>
      <p>البته این نکته را هم بارها تاکید کرده ام در شرایط تحریمی، برخی عوامل سیاسی نیز در مقاطعی تاثیر حداقلی در نوسانات ارزی دارند و اخبار به ظاهر مثبت و منفی، هر کدام در حدودی می توانند بازار ارز را متاثر سازند. با اطلاع و شناختی که از توانایی ها و امکانات و ذخایر ارزی کشور دارم ثبات نسبی بازار ارز تداوم خواهد داشت.</p>
      <p>بانک مرکزی تلاش کرده است به طور مرتب با نرخ مناسب بازار از طریق صرافی های منتخب امکان لازم برای پاسخگویی به عرضه ارزهای خانگی و صادراتی را فراهم آورد. خرید خالص روزانه میلیون ها یورو از ارز عرضه شده خانواده ها و فعالان اقتصادی توسط بانک مرکزی ایران نتیجه تداوم این سیاست است.</p>
      <p>ضمنا آنچه تاکنون در خصوص تقویت ارزش پول ملی گفته ام صرفا در مورد تاثیر مقاومت مردم و عملکرد یکسال اخیر در برابر فشار حداکثری بوده و به هیچ وجه نافی آنچه تحریم های ظالمانه بر ارزش پول ملی و سطح قیمت ها و فشار بر اقشار آسیب پذیر آورد نیست.</p>
    </article>
  </body>
</html>