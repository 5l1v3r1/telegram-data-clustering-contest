<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134370-sireika-apie-pasiulyma-treniruoti-rinktine-milziniska-atsakomybe-ir-siuolaikini-krepsini.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-06T18:13:00+00:00"/>
    <meta property="og:title" content="Sireika – apie pasiūlymą treniruoti rinktinę, milžinišką atsakomybę ir šiuolaikinį krepšinį"/>
    <meta property="og:description" content="Artėjantį antradienį turėtų paaiškėti, kas stos už Lietuvos vyrų rinktinės vairo, o kaip vienas iš kandidatų užimti šią vietą yra Antanas Sireika. Vydas Gedvilas lapkričio 5-ąją tinklalapiui „BasketNews.lt“ atskleidė, jog trenerių asociacija būtent „Šiaulius“ treniruojantį Sireiką siūlys kaip savo kandidatą užimti Lietuvos rinktinės stratego postą. 2003-ųjų Europos čempionas Sireika „etaplius“ pateiktame videoreportaže ..."/>
  </head>
  <body>
    <article>
      <h1>Sireika – apie pasiūlymą treniruoti rinktinę, milžinišką atsakomybę ir šiuolaikinį krepšinį</h1>
      <address>
        <time datetime="2019-11-06T18:13:00+00:00">06 Nov 2019, 18:13</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-200475-any1000x1000.jpg">
          <img src="https://www.basketnews.lt/paveikslelis-200475-any630x500.jpg"/>
        </a>
      </figure>
      <p>Nuotr. BNS</p>
      <p>Artėjantį antradienį turėtų paaiškėti, kas stos už Lietuvos vyrų rinktinės vairo, o kaip vienas iš kandidatų užimti šią vietą yra Antanas Sireika.</p>
      <p>Vydas Gedvilas lapkričio 5-ąją tinklalapiui<a href="https://www.basketnews.lt/news-134339-rinktines-trenerio-rinkimuose-bus-keliama-antano-sireikos-kandidatura.html"> „BasketNews.lt“ atskleidė</a>, jog trenerių asociacija būtent „Šiaulius“ treniruojantį Sireiką siūlys kaip savo kandidatą užimti Lietuvos rinktinės stratego postą.</p>
      <p>2003-ųjų Europos čempionas Sireika „etaplius“ pateiktame videoreportaže pakomentavo pasirodžiusias naujienas.</p>
      <p>„Dirbu treneriu 41 metai ir kvietimas į rinktinę yra kaip paskatinimas, – kalbėjo 63-ejų specialistas. – Noriu pasakyti, jog čia yra tik federacijos pasiūlymas ir trenerių asociacijos vadovui Gedvilui pasakiau, kad galite siūlyti, bet čia nei sutikimas, nei oficialus pasiūlymas. Tai yra vienas balsas iš LKF valdybos. Gal per anksti mane kalbinate kaip rinktinės trenerį.“</p>
      <figure>
        <iframe src="https://www.youtube.com/embed/P31_-8ubHGA" width="630" height="354" data-service="Youtube" scrolling="no"/>
      </figure>
      <p>Sireika pripažino, jog vadovauti rinktinei yra didelė atsakomybė, tačiau specialistas nuo jos nebėgtų.</p>
      <p>„Eurolygos treneriai negali (treniruoti), o dabar paskirti užsienietį ar mažiau žinomą asistentą... Aš nieko prieš, gal ir jiems bus pasiūlyta. Asmeniškai, krepšinis ar Šiaulių, ar Lietuvos yra mano gyvenimas. Negaliu būti abejingas, nors ir suprantu, kad čia yra ne tik karšta kėdė, bet ir lipi ant neužkurto laužo. </p>
      <p>Mano oda sustorėjo per tiek metų, turiu daugiau ramybės ir negalvoju, kas bus, jei bus. Kiekviename darbe gali greitai pakilti ir sudegti“, – pasakojo Sireika.</p>
      <p>Treneris taip pat pridėjo, jog krepšinyje negalima gyventi praeitimi.</p>
      <p>„Niekada nesakau, kad turiu daug patirties, – tęsė buvęs Kauno „Žalgirio“ strategas. – Patirtis yra man po kojomis, bet ji nėra dabartinio darbo esmė. Kiekvieną dieną reikia dirbti kitaip nei vakar. Dabar reikia žaisti šiuolaikinį krepšinį ir mano kolegos sako, kad duodu tokių dalykų, kaip dar niekas nematęs. </p>
      <p>Man suteikia džiaugsmo, kad galiu savo profesijoje kurti, o ar tai duos rezultatus, bus matyti. Praeitimi negyvenu ir visus to mokau. Senesnis amžius ar ne, svarbiausia, kad mintys būtų šiuolaikinės.“</p>
    </article>
  </body>
</html>