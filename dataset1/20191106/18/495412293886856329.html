<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/alberto-antonello-oggi-funerali-giulia-zandarin-il-commovente-abbraccio-tra-i-papa/1946167/"/>
    <meta property="og:site_name" content="IlSussidiario"/>
    <meta property="article:published_time" content="2019-11-06T18:01:10+00:00"/>
    <meta property="og:title" content="Alberto Antonello, oggi funerali Giulia Zandarin/ Il commovente abbraccio tra i papà"/>
    <meta property="og:description" content="Alberto Antonello in coma, oggi i funerali della fidanzata Giulia Zandarin. Il commovente abbraccio tra i papà dopo l'invito del sacerdote al perdono."/>
  </head>
  <body>
    <article>
      <h1>Alberto Antonello, oggi funerali Giulia Zandarin/ Il commovente abbraccio tra i papà</h1>
      <h2>Alberto Antonello in coma, oggi i funerali della fidanzata Giulia Zandarin. Il commovente abbraccio tra i papà dopo l’invito del sacerdote al perdono</h2>
      <address><time datetime="2019-11-06T18:01:10+00:00">06 Nov 2019, 18:01</time> by <a rel="author" href="https://www.ilsussidiario.net/autori/silvana-palazzo/" target="_blank">Silvana Palazzo</a></address>
      <p><b>Alberto Antonello</b> si è svegliato dal coma e il suo primo pensiero è stato per la fidanzata <b>Giulia Zandarin</b>. L’ha chiamata ripetutamente, ma nessuno gli ha detto la verità. La ragazza è morta nell’<a href="https://www.ilsussidiario.net/news/incidente-musile-di-piave-muore-18enne-in-coma-fidanzato-che-guidava-senza-patente/1944495/"><b>incidente stradale avvenuto nella notte di Halloween</b></a>. I medici hanno allora deciso di sedarlo di nuovo per evitare altri turbamenti, poi è stato trasferito dall’ospedale Dell’Angelo di Mestre a quello di <b>Castelfranco</b>, ma la prognosi resta riservata. Intanto oggi c’è stato l’addio alla ragazza morta tragicamente. Tanta la commozione quando una delle amiche della 18enne ha letto una lettera. Ancor più commovente è stato il momento in cui i due papà, <b>Franco Antonello</b> e quello della ragazza, si sono abbracciati. I genitori dei due giovani si trovavano nei primi banchi della chiesa assieme ad altri congiunti. Il loro gesto ha chiuso il funerale con cui la ragazza è stata salutata per l’ultima volta nel duomo di Castelfranco. Il rito è stato celebrato da <b>don Franco De Marchi</b>, parroco di San Floriano, frazione d’origine della ragazza. In uno dei passaggi dell’omelia il sacerdote ha sottolineato che «<i>l’amore è anche scusare, accettare, e accogliere l’altro per quello che è</i>», auspicando, in seguito, un decorso clinico favorevole per Alberto.</p>
      <h4>ALBERTO ANTONELLO, PAPÀ FRANCO: “NON SIAMO DELINQUIENTI”</h4>
      <p><a href="https://www.ilsussidiario.net/news/alberto-antonello-in-coma-risvegliato-e-sedato-il-padre-franco-sono-distrutto/1945262/"><b>Alberto Antonello</b></a> è il figlio dell’imprenditore Franco, noto per aver dedicato il suo tempo al figlio 26enne Andrea affetto da autismo. La sua storia e la loro traversata degli Stati Uniti hanno ispirato il romanzo di <b>Fulvio Ervas</b> e il film di <b>Gabriele Salvatores</b>, “Tutto il mio folle amore”. Fermato dalla polizia nella notte tra il 31 ottobre e l’1 novembre, aveva una piccola dose di hashish in tasca e a bordo c’erano sei persone. La patente gli viene ritirata, ma anziché usare il permesso degli agenti per tornare a casa è andato alla discoteca King’s di Jesolo con la fidanzata. Al ritorno si sono schiantati contro un albero sula Treviso Mare a Musile di Piave. <b>Giulia Zandarin</b> è morta, Alberto Antonello è finito in coma. Ed è stato trovato positivo all’alcol. «<i>La gente ora giudica, critica, condanna. Allora la faccio io una domanda: pensate forse che la morte non sia una punizione sufficiente anche per noi? Giulia faceva parte della nostra famiglia. Abitava con Alberto da qualche mese, erano lì a pochi metri da casa mia, belli e felici</i>», dice Franco Antonello, come riportato da Vanity Fair. «<i>Per mezzo grammo di erba si butta dal precipizio un ragazzo che ha commesso un errore. Fatale, certo, e il tempo non potrà mai cancellare questo dolore. Ma è pur sempre un errore. Fino a due giorni fa eravamo una famiglia piena di valori. Ora non possiamo essere diventati delinquenti</i>».</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/amsterdam-sospetto-dirottamento-aereo-militari-a-schiphol-allarme-terrorismo/1946208/"/>
        <a href="https://www.ilsussidiario.net/news/ultime-notizie-oggi-ultimora-isis-trump-pericolo-impeachment-7-novembre/1946225/"/>
        <a href="https://www.ilsussidiario.net/news/estrazione-sivincetutto-superenalotto-oggi-6-novembre-i-numeri-vincenti-245-2019/1946103/"/>
        <a href="https://www.ilsussidiario.net/news/allarme-bomba-malpensa-oggetto-sospetto-in-valigia-terminal-2-chiuso-per-20-minuti/1946206/"/>
        <a href="https://www.ilsussidiario.net/news/angelo-gentile-scomparso-da-clinica-marsala-in-stato-confusionale-chi-lha-visto/1946181/"/>
        <a href="https://www.ilsussidiario.net/news/terremoto-oggi-m-2-3-a-verbania-ingv-ultime-scosse-sisma-al-confine-italia-svizzera/1945899/"/>
      </related>
    </article>
  </body>
</html>