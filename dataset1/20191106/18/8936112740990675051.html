<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/slavia-praga-fc-barcelona-gwiazdom-barcelony-zabraklo-klasy-ondrej-kolar-po-meczu-liga-mistrzow-2019-20,983457.html"/>
    <meta property="og:site_name" content="TVN24"/>
    <meta property="article:published_time" content="2019-11-06T18:48:00+00:00"/>
    <meta property="og:title" content="Gwiazdom Barcelony zabrakło klasy. &quot;Niektórzy nawet nie podali ręki&quot;"/>
    <meta property="og:description" content="Wtorkowe spotkanie Ligi Mistrzów na Camp Nou na długo pozostanie w pamięci piłkarzy Slavii Praga. Skazywany na porażkę mistrz Czech po ambitnej walce zdobył jednak punkt. Z remisem nie mogli pogodz..."/>
  </head>
  <body>
    <article>
      <h1>Gwiazdom Barcelony zabrakło klasy. "Niektórzy nawet nie podali ręki"</h1>
      <address>
        <time datetime="2019-11-06T18:48:00+00:00">06 Nov 2019, 18:48</time>
      </address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/740687c7-2bfc-445d-a144-a9efd1977847.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/f9eafb4b-d7a3-441a-8b42-c9a9c5284bac-480p.mp4"/>
          <figcaption>Slavia Praga - Barcelona</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/6d4dbdf6-18fe-4bbd-a162-60aa5b714e64-480p.mp4" autoplay="" loop=""/>
          <figcaption>Slavia Praga trafiła do grupy śmierci. Reakcja mogła być...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/906237f2-5eb7-417f-b883-0605800988ed-480p.mp4"/>
          <figcaption>Barcelona trenowała przed meczem ze Slavią Praga</figcaption>
        </figure>
        <figcaption>Slavia Praga znów postawiła się Barcelonie Foto: PAP/EPA | Video: PAP/EPA</figcaption>
      </slideshow>
      <h3>Wtorkowe spotkanie Ligi Mistrzów na Camp Nou na długo pozostanie w pamięci piłkarzy Slavii Praga. Skazywany na porażkę mistrz Czech po ambitnej walce zdobył jednak punkt. Z remisem nie mogli pogodzić się za to gospodarze, którzy zamiast podziękować za grę, szybko uciekli do szatni.</h3>
      <p>Ekipie z Pragi już po losowaniu fazy grupowej Ligi Mistrzów doklejono łatkę dostarczycieli punktów dla europejskich gigantów: Barcelony, Borussii Dortmund i Interu Mediolan. Choć po czterech kolejkach rozgrywek Slavia zamyka tabelę grupy F, w każdym spotkaniu walczy z faworytami jak równy z równym. W pierwszej serii prażanie wywieźli punkt z Mediolanu (1:1).</p>
      <related>
        <a href="https://eurosport.tvn24.pl/pilka-nozna,105/gwizdy-na-camp-nou-nie-zaskoczyly-trenera-barcelony-dobrze-ze-oczekiwania-sa-duze,983274.html"/>
      </related>
      <p>We wtorkowy wieczór powtórzyli ten wyczyn na Camp Nou, remisując 0:0.</p>
      <h3>Rysa na wspomnieniach</h3>
      <p>Niezapomniane wspomnienia popsuli im jednak mistrzowie Hiszpanii. Zamiast podziękować za grę, piłkarze gospodarzy szybko udali się do szatni.</p>
      <p>- Lionel Messi i reszta zawodników po prostu sobie poszła. Niektórzy z nich nawet nie podali nam ręki - opowiadał bohater Slavii Ondrej Kolar, cytowany przez serwis idnes.cz.</p>
      <p>- Piłka nożna to moje życie, a możliwość występowania na takim stadionie to dla mnie wielka sprawa. Czekaliśmy na to z niecierpliwością. Każdy chłopiec marzy o tym od dziecka - dodał bramkarz.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/918d59fb-955f-4401-a16e-2522c0cfdbd2.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Stadion Barcelony szybko opustoszał po meczu ze Slavią<cite>Źródło: Getty Images</cite></figcaption>
      </figure>
      <h3>Docenił kolegę po fachu</h3>
      <related>
        <a href="https://eurosport.tvn24.pl/pilka-nozna,105/niespodzianka-na-camp-nou-slavia-wraca-z-barcelony-z-punktem,983206.html"/>
      </related>
      <p>Kolar zanotował jeden z najlepszych występów w karierze. Niewielu udaje się zatrzymać Messiego, a czeski golkiper stanowił dla lidera Barcelony zaporę nie do przejścia. I choć Argentyńczyk po meczu nie docenił jego postawy, przynajmniej jednemu zawodnikowi rywali nie zabrakło klasy po końcowym gwizdku.</p>
      <p>- Marc-Andre ter Stegen czekał na mnie w tunelu. Zatrzymał mnie i powiedział, że od dawna nie widział tak dobrego występu - ujawnił Kolar.</p>
      <p>I dodał: - Miałem gęsią skórkę, słuchając takich pochwał od bramkarza tej klasy. To byłoby niesamowite doświadczenie, gdyby nie zachowanie reszty graczy Barcelony.</p>
      <p>Po czterech kolejkach Barcelona znajduje się na czele grupy F z dorobkiem ośmiu punktów. O jedno oczko mniej zgromadziła Borussia Dortmund. Trzeci w tabeli jest Inter (4 pkt.), a ostatnia Slavia (2 pkt.).</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/a5aec9cb-79cb-4646-969c-0a7edcbd74c2.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Ondrej Kolar zatrzymał faworytów z Katalonii<cite>Źródło: PAP/EPA</cite></figcaption>
      </figure>
      <p>Autor: jac / Źródło: eurosport.pl, idnes.cz</p>
    </article>
  </body>
</html>