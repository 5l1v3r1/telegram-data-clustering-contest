<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140461/%D8%B1%D8%A6%DB%8C%D8%B3-%D8%A8%D8%A7%D9%86%DA%A9-%D9%85%D8%B1%DA%A9%D8%B2%DB%8C-%D8%B9%D9%84%D8%AA-%D8%AA%D8%AF%D8%A7%D9%88%D9%85-%D9%85%D9%86%D8%B7%D9%82%DB%8C-%D8%AA%D8%B1-%D8%B4%D8%AF%D9%86-%D9%82%DB%8C%D9%85%D8%AA-%D8%A7%D8%B1%D8%B2-%D8%B1%D8%A7-%D8%A7%D8%B9%D9%84%D8%A7%D9%85-%DA%A9%D8%B1%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-06T18:16:00+00:00"/>
    <meta property="og:title" content="رئیس بانک مرکزی علت تداوم منطقی تر شدن قیمت ارز را اعلام کرد"/>
    <meta property="og:description" content="رئیس بانک مرکزی گفت: خرید خالص روزانه میلیون ها یورو از ارز خانواده ها و فعالان اقتصادی نتیجه تداوم منطقی تر شدن قیمت ارز است."/>
  </head>
  <body>
    <article>
      <h1>رئیس بانک مرکزی علت تداوم منطقی تر شدن قیمت ارز را اعلام کرد</h1>
      <address>
        <time datetime="2019-11-06T18:16:00+00:00">06 Nov 2019, 18:16</time>
      </address>
      <p>
        <i>رئیس بانک مرکزی گفت: خرید خالص روزانه میلیون ها یورو از ارز خانواده ها و فعالان اقتصادی نتیجه تداوم منطقی تر شدن قیمت ارز است.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، عبدالناصر همتی در تازه ترین اعلام مواضع درباره بازار ارز در اینستاگرام اعلام کرد : قبلا تاکید کردم به علت سیاست های ارزی بانک مرکزی و نقش صادرکنندگان غیرنفتی در تامین ارز سامانه نیما و واردات در مقابل صادرات و نیز مدیریت و راهبری بانک مرکزی برای کنترل بازار اسکناس ارز، شاهد تامین روان تر نیازهای وارداتی و منطقی تر شدن قیمت ارز در بازار خواهیم بود.</p>
      <p>البته این نکته را هم بارها تاکید کرده ام در شرایط تحریمی، برخی عوامل سیاسی نیز در مقاطعی تاثیر حداقلی در نوسانات ارزی دارند و اخبار به ظاهر مثبت و منفی، هر کدام در حدودی می توانند بازار ارز را متاثر سازند. با اطلاع و شناختی که از توانایی ها و امکانات و ذخایر ارزی کشور دارم ثبات نسبی بازار ارز تداوم خواهد داشت.</p>
      <p>بانک مرکزی تلاش کرده به طور مرتب با نرخ مناسب بازار از طریق صرافی های منتخب امکان لازم برای پاسخگویی به عرضه ارزهای خانگی و صادراتی را فراهم آورد. خرید خالص روزانه میلیون ها یورو از ارز عرضه شده خانواده ها و فعالان اقتصادی توسط بانک مرکزی ایران نتیجه تداوم این سیاست است.</p>
      <p>ضمنا آنچه تاکنون در خصوص تقویت ارزش پول ملی گفته ام صرفا در مورد تاثیر مقاومت مردم و عملکرد یکسال اخیر در برابر فشار حداکثری بوده و به هیچ وجه نافی آنچه تحریم های ظالمانه بر ارزش پول ملی و سطح قیمت ها و فشار بر اقشار آسیب پذیر آورد نیست.</p>
      <p>انتهای پیام</p>
    </article>
  </body>
</html>