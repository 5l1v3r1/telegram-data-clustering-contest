<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/seksskandal-u-radi-vidomiy-mitec-porivnyav-deputata-yaremenka-z-ernestom-gemingvejem-i-oskarom-vayldom-638176.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T18:45:18+00:00"/>
    <meta property="og:title" content="Сексскандал у Раді. Відомий митець порівняв депутата Яременка з Ернестом Гемінгвеєм і Оскаром Вайлдом"/>
    <meta property="og:description" content="«Оприлюднювати чуже листування без дозволу – це підло і протиправно», вважає Шкляр"/>
  </head>
  <body>
    <article>
      <h1>Сексскандал у Раді. Відомий митець порівняв депутата Яременка з Ернестом Гемінгвеєм і Оскаром Вайлдом</h1>
      <address>
        <time datetime="2019-11-06T18:45:18+00:00">06 Nov 2019, 18:45</time>
      </address>
      <h4>«Оприлюднювати чуже листування без дозволу – це підло і протиправно», вважає Шкляр</h4>
      <p>Письменник Василь Шкляр прокоментував скандал, спровокований нещодавно <a href="https://glavcom.ua/columns/sergiyleschenko/skandal-z-povijeyu-v-radi-sluga-narodu-yaremenko-mozhe-vtrati-sviy-mandat-636457.html">перепискою у сесійній залі глави парламентського комітету з закордонних справ Богдана Яременка</a> з повіями.</p>
      <p>Митець зазначив, що його не цікавлять такі історії - надмірне і скрупульозне смакування ними свідчить про певні комплекси і журналістів, і політиків.  «Я не знаю, що нам дасть, а що відбере легалізація сексуального бізнесу. Може, щось докине до бюджету. Тому діагнозів ставити не буду. Скажу тільки, що обговорюваний <a href="https://glavcom.ua/ru/news/chas-100-odin-iz-slug-naroda-v-verhovnoy-rade-dogovarivalsya-o-vstreche-s-prostitutkoy-636382.html">казус з депутатом</a> набагато дрібніший за той, що стався у Білому домі з Білом Клінтоном. До Америки нам і тут ще далеко. А оприлюднювати чуже листування без дозволу – це справді підло і протиправно», - підкреслив письменник.</p>
      <p>«Якби ми зазирнули в голови всім нашим парламентарям, та й не тільки їм, то вжахнулися б від темної безодні людської душі. Хтось із великих сказав, що 90% його думок були перейняті такими дурницями, що йому самому хочеться згоріти від сорому. Ми знаємо видатних письменників світової літератури, котрі не цуралися подібних розваг. Навіть хвалилися ними з парубоцьким гонором. Той-таки Гемінгвей чи, ще цікавіше, Оскар Вайлд, якого навіть судили за гомосексуалізм. Та таких прикладів доста», - розказав Шкляр.</p>
      <p>Письменник зазначив, що герой його роману «Самотній вовк», вояк іноземного легіону, зізнається, хай, може, й іронічно: «Я люблю повій. І якби був жінкою, то теж став би повією». Шкляр пояснив, що це своєрідний протест проти фальшивих добропорядних стосунків на показ, за якими часто ховається ще та проституція.</p>
      <p>Нагадаємо, у Верховній Раді днями стався скандал. Кореспондент <a href="https://glavcom.ua/columns/yuriybutusov/narodniy-deputat-yakiy-v-sesiyniy-zali-zamovlyav-sobi-poviyu-maje-proyti-poligraf-636451.html">сфотографував в сесійній залі Верховної Ради листування депутата від «Слуги народу» Богдана Яременка в чатах знайомств</a>. Парламентар поспілкувався з однією з дівчат, яка запропонувала йому своїх сексуальні послуги за матеріальну винагороду. Дівчина описала умови надання інтимних послуг і вказала, що година її послуг коштує 100 доларів. </p>
      <p>Спочатку Яременко заявив, що все це було лише «провокацією», влаштованою ним самим. Втім, йому ніхто не повірив та у середу ввечері він написав інший <a href="https://glavcom.ua/news/seksskandal-u-radi-nardep-yaremenko-vibachivsya-pered-druzhinoyu-ditmi-i-zelenskim-636531.html">пост у соцмережах, де вибачився</a> перед дружиною, дітьми і Зеленським. </p>
      <p>31 жовтня Яременко нагадав про кримінальну відповідальність за порушення таємниці листування.</p>
      <p>1 листопада <a href="https://glavcom.ua/country/politics/seksskandal-yaremenko-zayaviv-shcho-yde-z-posadi-golovi-komitetu-radi-637095.html">Яременко заявив, що написав заяву про складання повноважень голови Комітету Верховної Ради</a> з питань зовнішньої політики та міжпарламентського співробітництва.</p>
      <blockquote>
        <b>Читайте також: </b>
        <a href="https://glavcom.ua/interviews/vasil-shklyar-vvazhayte-shcho-zaraz-vi-rozmovlyajete-z-teroristom-637610.html">
          <b>Василь Шкляр: Вважайте, що зараз ви розмовляєте з терористом</b>
        </a>
      </blockquote>
      <related>
        <a href="https://glavcom.ua/interviews/vasil-shklyar-vvazhayte-shcho-zaraz-vi-rozmovlyajete-z-teroristom-637610.html"/>
        <a href="https://glavcom.ua/country/society/vasil-shklyar-dumka-bilshosti-ukrajinciv-pro-donbas-zbigajetsya-z-pragnennyami-putina-481800.html"/>
        <a href="https://glavcom.ua/country/society/pismennik-shklyar-ukrajinci-yaki-navchayut-svojih-ditey-rosiyskoyu-ce-bida-481379.html"/>
      </related>
    </article>
  </body>
</html>