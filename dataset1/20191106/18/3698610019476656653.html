<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/okupanti-nakrili-minometnim-vognem-poziciyi-zsu-na-donechchini-chetvero-poranenih-328743_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T18:38:00+00:00"/>
    <meta property="og:title" content="Окупанти накрили мінометним вогнем позиції ЗСУ на Донеччині: четверо поранених"/>
    <meta property="og:description" content="З початку доби противник п'ять разів порушив режим припинення вогню."/>
  </head>
  <body>
    <article>
      <h1>Окупанти накрили мінометним вогнем позиції ЗСУ на Донеччині: четверо поранених</h1>
      <h2>З початку доби противник п'ять разів порушив режим припинення вогню.</h2>
      <address>
        <time datetime="2019-11-06T18:38:00+00:00">06 Nov 2019, 18:38</time>
      </address>
      <p>Бойовики російсько-окупаційних формувань ігнорують режим припинення вогню і продовжують обстрілювати позиції <b><a href="https://dt.ua/UKRAINE/nayivshi-ociniv-gotovnist-ob-yednanih-sil-do-nastupalnih-diy-304996_.html">Об'єднаних сил</a></b> у Донецькій і Луганській областях. У середу, 6 листопада, противник здійснив п'ять обстрілів, задіявши міномети, гранатомети та інше піхотне зброя. Внаслідок  ворожих обстрілів осколкові поранення отримали четверо українських військовослужбовців, повідомляє прес-центр штабу ООС.</p>
      <p>Дві збройних провокації було зафіксовано в зоні відповідальності оперативно-тактичної групи "Схід", три – в зоні відповідальності ОТУ "Північ".</p>
      <p>Піски на Донеччині бойовики накрили вогнем з мінометів калібру 82 міліметри й обстріляли з великокаліберних кулеметів. Українські позиції поблизу Водяного також зазнали обстрілу з великокаліберних кулеметів та іншої стрілецької зброї.</p>
      <p>По Травневому на Луганщині окупанти вели вогонь з ручних протитанкових (РПГ), автоматичних станкових гранатометів (АГС) і стрілецької зброї, по Зайцевому – били зі станкових протитанкових гранатометів (СПГ). У районі Кримського були зафіксовані провокації із застосуванням гранатометів і стрілецької зброї.</p>
      <p>"Протягом поточної доби осколкові поранення отримали четверо військовослужбовців Об'єднаних сил", - повідомили в штабі.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpressjfo.news%2Fvideos%2F752022345274617%2F&amp;show_text=0&amp;width=640" width="640" height="358" data-service="Facebook" scrolling="no"/>
      </figure>
      <p>Як повідомлялося, 17 липня учасники ТКГ у Мінську <b><a href="https://dt.ua/UKRAINE/tkg-pogodila-datu-litnogo-peremir-ya-v-donbasi-317763_.html">погодили початок "хлібного перемир'я"</a></b> з півночі 21 липня, а також <b><a href="https://dt.ua/UKRAINE/u-minsku-obgovorili-obmin-ukrayinskih-zaruchnikiv-na-zasudzhenih-boyovikiv-317769_.html">обговорили підготовку до обміну</a></b> утримуваними особами.</p>
      <p>У перший же день перемир'я бойовики обстріляли позиції ЗСУ з БМП, і <b><a href="https://dt.ua/UKRAINE/u-shtabi-nazvali-imena-zagiblih-u-pershiy-den-richnogo-peremir-ya-viyskovosluzhbovciv-zsu-318295_.html">двоє українських військовослужбовців загинули</a></b>, підірвавшись на вибуховому пристрої. 6 серпня в результаті <b><a href="https://dt.ua/UKRAINE/v-donbas-cherez-obstrili-boyovikiv-zaginuli-chetvero-ukrayinskih-viyskovih-319711_.html">обстрілу Павлополя загинули четверо українських морських піхотинців</a>.</b> Усього за час перемир'я в зоні ООС <b>загинули 28 українських військовослужбовців</b>.</p>
      <p>Уже 26 червня, ще до узгодження "перемир'я",<b><a href="https://dt.ua/UKRAINE/shtab-vidzvituvav-pro-vidvedennya-u-stanici-luganskiy-ukrayinskih-pidrozdiliv-315690_.html">українські підрозділи під контролем ОБСЄ були відведені від Станиці Луганської</a></b>. Однак після відведення військ вогнева активність окупантів в зоні ООС лише посилилася. Тим не менш, 1 жовтня Володимир Зеленський повідомив про погодження так званої "формули Штайнмаєра" й анонсував <b><a href="https://dt.ua/UKRAINE/saydik-nazvav-datu-uzgodzhenu-datu-vivedennya-zsu-z-petrivskogo-i-zolotogo-325081_.html">виведення українських військ із Золотого і Петрівського</a></b>.</p>
      <p>З 29 по 31 жовтня тривало <b><a href="https://dt.ua/UKRAINE/shtab-oos-nazvav-chas-i-datu-rozvedennya-v-zolotomu-327719_.html">відведення ЗСУ від Золотого на Луганщині</a></b>.</p>
      <p>Детальніше про виведення підрозділів Об'єднаних сил з займаних позицій і прогнозовані наслідки цього кроку читайте в матеріалі Юрія Бутусова <b><a href="https://dt.ua/internal/viyna-zelenskogo-chi-mozhna-zupiniti-putina-rozvedennyam-326106_.html">"Війна Зеленського: чи можна зупинити Путіна розведеннням?"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>