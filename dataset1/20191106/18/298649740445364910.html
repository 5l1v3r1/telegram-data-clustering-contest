<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/06/la-brexit-il-pi%c3%b9-grave-errore-del-dopoguerra-lex-speaker-bercow-top10_20191106_190618/"/>
    <meta property="og:site_name" content="Askanews"/>
    <meta property="article:published_time" content="2019-11-06T18:06:18+00:00"/>
    <meta property="og:title" content="“La Brexit il più grave errore del dopoguerra” (l’ex speaker Bercow)"/>
    <meta property="og:description" content="Roma, 6 nov. (askanews) – L’ex speaker della Camera dei Comuni britannica John Bercow ha definito la Brexit “il più grave errore di politica estera del periodo postbellico”. Parlando alla Foreign Press Association a Londra, Bercow, che ha lasciato il suo scranno il 31 ottobre dopo dieci anni, ha detto che non ha più bisogno […]"/>
  </head>
  <body>
    <article>
      <h1>“La Brexit il più grave errore del dopoguerra” (l’ex speaker Bercow)</h1>
      <h2>"Ma in parlamento sono sempre stato imparziale"</h2>
      <address>
        <time datetime="2019-11-06T18:06:18+00:00">06 Nov 2019, 18:06</time>
      </address>
      <figure>
        <img src="http://www.askanews.it/wp-content/uploads/2019/11/20191106_190612_2897ABE8.jpg"/>
      </figure>
      <p>Roma, 6 nov. (askanews) – L’ex speaker della Camera dei Comuni britannica John Bercow ha definito la Brexit “il più grave errore di politica estera del periodo postbellico”. Parlando alla Foreign Press Association a Londra, Bercow, che ha lasciato il suo scranno il 31 ottobre dopo dieci anni, ha detto che non ha più bisogno di “restare imparziale”.</p>
      <p>Durante la sua presidenza dei Comuni Bercow è stato accusato dai deputati sostenitori della Brexit di schierarsi con i cosiddetti “Remainers” contrari al divorzio dalla Ue. Ma parlando alla stampa estera ha detto di essere convinto di essere stato “sempre equanime” con tutte le fazioni. Dopo la sua uscita di scena il 31 ottobre, in concomitanza con la data presunta della Brexit, ora slittata al 31 gennaio, il parlamento ha scelto per succedergli il suo vice Sir Lindsay Hoyle.</p>
      <p>Alle domande dei giornalisti se la Brexit sarà positiva per lo status globale del Regno Unito, Bercow ha risposto “la risposta onesta è no”. “Penso che la Brexit sia il più grande errore di politica estera del periodo post bellico e questo è il mio onesto punto di vista”. Bercow ha aggiunto “con totale certezza” che il Parlamento dibatterà sulla Brexit per i prossimi cinque anni, se non per i prossimi 15, e questo è “di un’accecante ovvietà”.</p>
      <p>Nei suoi dieci anni alla guida dei Comuni, Bercow ha dato ampi poteri ai deputati di chiedere conto ai ministri delle loro scelte e sulla vicenda parlamentare delle Brexit ha preso decisioni procedurali controverse, spesso con conseguenze importanti. Rispondendo alle critiche Bercow ha detto di aver “sempre trattato i Brexiteers in modo equo” e di aver “sempre trattato i Remainers in modo equo”. “Dirò a chiunque mi voglia ascoltare fino alla morte che sono stato imparziale nell’incarico, pro-parlamento e imparziale” ha aggiunto Bea/nt5</p>
    </article>
  </body>
</html>