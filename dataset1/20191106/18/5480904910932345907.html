<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-radiich-na-vyroci-revoluce-zazni-v-17-11-modlitba-pro-martu/1818033?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T18:10:00+00:00"/>
    <meta property="og:title" content="V rádiích na výročí revoluce zazní v 17:11 Modlitba pro Martu"/>
    <meta property="og:description" content="Praha - V českých rádiích zazní 17. listopadu na výročí sametové revoluce ve stejnou chvíli - symbolicky v 17:11 - píseň Modlitba pro Martu v podání Marty Kubišové, která zazněla i na demonstraci před 30 lety v Praze. V tiskové zprávě to oznámila platforma Festival svobody, která spojuje občanské iniciativy pořádající akce k letošnímu 30. výročí revoluce. Modlitba pro Martu se nejprve stala v roce 1968 symbolem odporu proti okupaci Československa vojsky Varšavské smlouvy. Kubišová ji zpívala i v listopadu 1989 na demonstraci proti komunistické totalitě."/>
  </head>
  <body>
    <article>
      <h1>V rádiích na výročí revoluce zazní v 17:11 Modlitba pro Martu</h1>
      <address><time datetime="2019-11-06T18:10:00+00:00">06 Nov 2019, 18:10</time> by <a rel="author" href="http://www.ctk.cz/" target="_blank">ČTK</a></address>
      <p>Praha - V českých rádiích zazní 17. listopadu na výročí sametové revoluce ve stejnou chvíli - symbolicky v 17:11 - píseň Modlitba pro Martu v podání Marty Kubišové, která zazněla i na demonstraci před 30 lety v Praze. V tiskové zprávě to oznámila platforma Festival svobody, která spojuje občanské iniciativy pořádající akce k letošnímu 30. výročí revoluce. Modlitba pro Martu se nejprve stala v roce 1968 symbolem odporu proti okupaci Československa vojsky Varšavské smlouvy. Kubišová ji zpívala i v listopadu 1989 na demonstraci proti komunistické totalitě.</p>
      <p>Píseň 17. listopadu zařadí ve stejnou chvíli řada veřejnoprávních i soukromých rozhlasových stanic. K 5. listopadu se k akci připojily Český rozhlas - Radiožurnál, Český rozhlas - Dvojka a všechny regionální stanice Českého rozhlasu, stanice Hitrádia, Rádio Blaník, Evropa 2, Frekvence 1, Expres FM, Rádio Color a Rádio Hey.</p>
      <p>"Myšlenka na neformální aktivitu Festivalu svobody vznikla v hlavě jednoho ze zakladatelů platformy. Martin Voňka z o.p.s. (obecně prospěšné společnosti) Opona se nechal inspirovat skladbou Hey Jude, která zněla při zahájení Olympijských her v Londýně v jednu chvíli ze všech míst, kde lidé sledovali zahajovací ceremoniál OH. Podobně silnou písní je u nás Modlitba pro Martu z roku 1968," uvedli představitelé Festivalu svobody.</p>
      <p>Píseň s původním názvem Modlitba vznikla v roce 1968 pro televizní seriál Píseň pro Rudolfa III. Hudbu složil Jindřich Brabec a text na motivy Jana Amose Komenského napsal Petr Rada. Po vstupu vojsk Varšavské smlouvy do Československa v srpnu 1968 se píseň stala symbolem odporu proti okupantům. Záhy komunistický režim píseň zakázal a kariéra Kubišové byla na téměř 20 let přerušena. Na demonstraci 21. listopadu 1989 se ale zakazovaná zpěvačka dočkala bouřlivého přivítání, když lidem na Václavském náměstí v Praze zazpívala hymnu a právě Modlitbu pro Martu.</p>
      <p>Letos 17. listopadu v 17:11 se také podle platformy Festival svobody rozezní zvony v kostelích ve městech i na vesnicích po celém Česku. Akce vznikla ve spolupráci s projektem Paměť národa organizace Post Bellum, Českou biskupskou konferencí a Ekumenickou radou církví.</p>
    </article>
  </body>
</html>