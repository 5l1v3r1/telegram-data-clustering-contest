<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-bangladesh-captain-mahmudullah-says-victory-in-series-is-very-important-for-us-2835696.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T18:18:07+00:00"/>
    <meta property="og:title" content="बांग्लादेश के कप्तान महमूदुल्लाह बोले, सीरीज में जीत हमारे लिए काफी महत्वपूर्ण"/>
    <meta property="og:description" content="बांग्लादेश के कप्तान महमूदुल्लाह ने बुधवार को कहा कि मेजबान भारत के खिलाफ टी20 श्रृंखला में जीत बांग्लादेश क्रिकेट के लिये बेहद महत्वपूर्ण होगी जो हाल में विषम परिस्थितियों से गुजरा है जिसमें स्टार..."/>
  </head>
  <body>
    <article>
      <h1>बांग्लादेश के कप्तान महमूदुल्लाह बोले, सीरीज में जीत हमारे लिए काफी महत्वपूर्ण</h1>
      <address><time datetime="2019-11-06T18:18:07+00:00">06 Nov 2019, 18:18</time> by <a rel="author">लाइव हिन्दुस्तान टीम,नई दिल्ली</a></address>
      <p>बांग्लादेश के कप्तान महमूदुल्लाह ने बुधवार को कहा कि मेजबान भारत के खिलाफ टी20 श्रृंखला में जीत बांग्लादेश क्रिकेट के लिये बेहद महत्वपूर्ण होगी जो हाल में विषम परिस्थितियों से गुजरा है जिसमें स्टार खिलाड़ी शाकिब अल हसन पर प्रतिबंध लगना भी शामिल है। महमूदुल्लाह ने भारत के खिलाफ दूसरे टी20 अंतरराष्ट्रीय क्रिकेट मैच की पूर्व संध्या पर पत्रकारों से कहा, ''अगर आप हाल के घटनाक्रम पर गौर करो, बांग्लादेश क्रिकेट में हुआ, उसे देखते हुए श्रृंखला में जीत बांग्लादेश क्रिकेट के लिये महत्वपूर्ण है और इससे बांग्लादेश क्रिकेट टीम का मनोबल भी बढ़ेगा।</p>
      <p>उन्होंने कहा, ''जैसा मैंने कल कहा था कि भारत को हराने के लिये हमें अच्छी क्रिकेट खेलनी होगी क्योंकि हम जानते हैं कि उनकी टीम स्वदेश और विदेश में अच्छा प्रदर्शन कर रही है इसलिए हमें पहली गेंद से ही अपना सर्वश्रेष्ठ देना होगा। भारत दौरे से पहले बांग्लादेश के स्टार आलराउंडर शाकिब पर संदिग्ध भारतीय सट्टेबाज दीपक अग्रवाल की पेशकश की आईसीसी भ्रष्टाचार निरोधक इकाई को रिपोर्ट नहीं करने के कारण दो साल का प्रतिबंध (एक साल का निलंबित) लगाया गया। </p>
      <p>
        <b>
          <a href="https://www.livehindustan.com/cricket/story-ajinkya-rahane-and-wife-radhika-shares-1st-clear-picture-new-born-daughter-see-pic-2835593.html">रहाणे ने दिखाई अपनी बेटी के चेहरे की पहली झलक, रखा है ये Cute नाम</a>
        </b>
      </p>
      <p>इससे पहले बांग्लादेश के खिलाड़ी बेहतर भुगतान को लेकर हड़ताल पर चले गये थे। बोर्ड ने उनकी अधिकतर मांगों को स्वीकार किया जिसके बाद वे खेलने के लिये तैयार हुए। महमूदुल्लाह ने कहा कि यह बांग्लादेश के पास भारत के खिलाफ टी20 श्रृंखला जीतने का बेहतरीन मौका है। उन्होंने कहा, ''निश्चित तौर पर यह शानदार मौका है विशेषकर जबकि हमने श्रृंखला का पहला मैच जीता है। इसलिए यह बहुत अच्छा अवसर है और मुझे लगता है कि खिलाड़ी ऊर्जावान हैं और उम्मीद है कि हम कल अच्छा खेल दिखाएंगे।</p>
      <p>महमूदुल्लाह ने कहा, ''जैसा मैंने पहले कहा कि हमने पहला मैच जीता है और इससे हम सभी का आत्मविश्वास बढ़ा है। हम सभी कल के मैच का बेसब्री से इंतजार कर रहे हैं। हर कोई कड़ी मेहनत कर रहा है। </p>
    </article>
  </body>
</html>