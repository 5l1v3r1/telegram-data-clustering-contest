<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596072/ksespasan-ennea-pyrkagies-se-liges-mono-ores-stin-eparxia-pafou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T18:49:00+00:00"/>
    <meta property="og:title" content="Ξέσπασαν εννέα πυρκαγιές σε λίγες μόνο ώρες στην επαρχία Πάφου"/>
    <meta property="og:description" content="Εννέα πυρκαγιές ξέσπασαν σε διάφορες περιοχές της Πάφου σήμερα μετά τις 1300, οι οποίες κατασβέστηκαν αφού έκαψαν κυρίως ξηρά χόρτα και άγρια..."/>
  </head>
  <body>
    <article>
      <h1>Ξέσπασαν εννέα πυρκαγιές σε λίγες μόνο ώρες στην επαρχία Πάφου</h1>
      <address><time datetime="2019-11-06T18:49:00+00:00">06 Nov 2019, 18:49</time> by <a rel="author">SigmaLive</a></address>
      <p>Εννέα πυρκαγιές ξέσπασαν σε διάφορες περιοχές της Πάφου σήμερα μετά τις 1300, οι οποίες κατασβέστηκαν αφού έκαψαν κυρίως ξηρά χόρτα και άγρια βλάστηση.</p>
      <p>Σύμφωνα με την Αστυνομία και την Πυροσβεστική Υπηρεσία, πυρκαγιά που ξέσπασε στις 13:00 το μεσημέρι σε <a href="https://www.sigmalive.com/news/local/596002/pyrkagia-stin-perioxi-tis-timis-kai-enaeria-mesa-stin-katasvesi-pic">αγροτική περιοχή της Τίμης </a>κατέκαψε 5 δεκάρια ξηρά χόρτα και άγρια βλάστηση. Για την κατάσβεσή της εκτός από τις επίγειες δυνάμεις επέδραμαν και εναέριες δυνάμεις πυρόσβεσης με τα ελικόπτερα που έχει εκμισθώσει η Κυπριακή Δημοκρατία.</p>
      <p>Πυρκαγιά εκδηλώθηκε μισή ώρα αργότερα στην περιοχή της κοινότητας Αναρίτας, που κατέκαψε  5 δεκάρια ξηρά χόρτα και άγρια βλάστηση.</p>
      <p>Στις 14:15 σε αγροτική περιοχή της Δρύμου ξέσπασε πυρκαγιά, που κατέκαψε είκοσι δεκάρια άγρια βλάστηση και ξηρά χόρτα.</p>
      <p>Σχεδόν ταυτόχρονα, γύρω στις 14:30, <a href="https://www.sigmalive.com/news/local/596019/pafos-pyrkagia-stin-tala-se-apostasi-anapnois-apo-spitia">φωτιά ξέσπασε στην Τάλα, </a>η οποία κατασβέστησε άμεσα χάρη στην άμεση επέμβαση της πυροσβεστικής. Στο έργο κατάσβεσης συνέδραμαν τρία οχήματα της πυροσβεστικής υπηρεσίας Πάφου και τα δύο ελικόπτερα πυρόσβεσης που έχει εκμισθώσει η Κυπριακή Δημοκρατία.</p>
      <p>Η φωτιά κατέκαψε 1,5 εκτάριο ξηρά χόρτα και άγρια βλάστηση.</p>
      <p>Ακολούθως, στις 16:00 πυρκαγιά εκδηλώθηκε στον Κάθηκα, η οποία κατέκαψε 7 δεκάρια ξηρά χόρτα και άγρια βλάστηση.</p>
      <p>Δύο μικρές πυρκαγιές εκδηλώθηκαν στην περιοχή της Πόλης Χρυσοχούς  πλησίον της κοινότητας Χρυσοχού, που κατασβέστηκαν άμεσα προτού αυτές επεκταθούν και προκαλέσουν ζημιές .</p>
      <p>Φωτιά που εκδηλώθηκε στην Δρούσια  κατέκαψε 2 δεκάρια ξηρά χόρτα και άγρια βλάστηση  αλλά και στην Λυσό, κατακαίοντας τρία δεκάρια  .</p>
      <p>Τέλος, πυρκαγιά που ξέσπασε σε αγροτική περιοχή της κοινότητας Δρυνιάς κατέκαψε 2 εκτάρια ξηρά χόρτα αποκάλαμα, δέντρα και άγρια βλάστηση .</p>
      <p>Τα αίτια της πρόκλησης των πυρκαγιών διερευνώνται.</p>
    </article>
  </body>
</html>