<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/chargesheet-against-former-ias-officer-kannan-gopinathan-455.html"/>
    <meta property="og:site_name" content="DoolNews"/>
    <meta property="article:published_time" content="2019-11-06T18:07:00+00:00"/>
    <meta property="og:title" content="കണ്ണന്‍ ഗോപിനാഥനെതിരെ കുറ്റപത്രം: അനുസരണക്കേട് കാട്ടിയെന്ന് ആഭ്യന്തരമന്ത്രാലയം; കശ്മീരിലെ മൗലികാവകാശങ്ങള്‍ പുനസ്ഥാപിക്കണമെന്ന് ആവര്‍ത്തിച്ച് കണ്ണന്‍"/>
    <meta property="og:description" content="Amit Shah Jammu Kashmir KANNAN GOPINATHAN Kashmir Turmoil National News India ന്യൂദല്‍ഹി: ജമ്മു കശ്മീര്‍ വിഷയത്തില്‍ അഭിപ്രായ സ്വാതന്ത്ര്യം നഷ്ടപ്പെടുന്നുവെന്ന് ചൂണ്ടിക്ക"/>
  </head>
  <body>
    <article>
      <h1>കണ്ണന്‍ ഗോപിനാഥനെതിരെ കുറ്റപത്രം: അനുസരണക്കേട് കാട്ടിയെന്ന് ആഭ്യന്തരമന്ത്രാലയം; കശ്മീരിലെ മൗലികാവകാശങ്ങള്‍ പുനസ്ഥാപിക്കണമെന്ന് ആവര്‍ത്തിച്ച് കണ്ണന്‍</h1>
      <address><time datetime="2019-11-06T18:07:00+00:00">06 Nov 2019, 18:07</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ജമ്മു കശ്മീര്‍ വിഷയത്തില്‍ അഭിപ്രായ സ്വാതന്ത്ര്യം നഷ്ടപ്പെടുന്നുവെന്ന് ചൂണ്ടിക്കാട്ടി ഐ.എ.എസ് പദവി രാജിവെച്ച കണ്ണന്‍ ഗോപിനാഥനെതിരെ ആഭ്യന്തരമന്ത്രാലയത്തിന്റെ കുറ്റപത്രം.</p>
      <p>ഔദ്യോഗിക ചുമതലകള്‍ നിര്‍വഹിക്കുന്നതില്‍ ധിക്കാരപരമായ തന്ത്രങ്ങള്‍ പ്രയോഗിക്കുകയും അനുസരണക്കേട് പ്രകടിപ്പിക്കുകയും ചെയ്‌തെന്നാണ് കുറ്റപത്രത്തില്‍ പറയുന്നത്.</p>
      <p>കൃത്യസമയത്ത് ഫയല്‍ ഹാജരാക്കിയില്ല, ഭൂഗര്‍ഭ കേബിള്‍ പദ്ധതി കൃത്യസമയത്ത് പൂര്‍ത്തിയാക്കിയില്ല, കേരളത്തിലെ ദുരിതാശ്വാസ പ്രവര്‍ത്തനങ്ങളുടെ റിപ്പോര്‍ട്ട് സമര്‍പ്പിച്ചില്ല, പ്രധാനമന്ത്രിയുടെ എക്‌സലന്‍സ് പുരസ്‌ക്കാരത്തിന് അപേക്ഷിച്ചില്ല, ഫയല്‍ നേരിട്ട് അഡ്മിനിസ്‌ട്രേറ്റര്‍ക്ക് സമര്‍പ്പിക്കുന്നു എന്നീ കുറ്റങ്ങളാണ് തനിക്കെതിരെ ചുമത്തിയിട്ടുള്ളതെന്ന് കണ്ണന്‍ പറയുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <related>
        <a href="https://www.doolnews.com/kannan-gopinathan-says-disturbed-over-restrictions-in-j-k258.html?utm_source=doolnews&amp;utm_medium=related"/>
      </related>
      <p>‘എനിക്കറിയാം ആഭ്യന്തര മന്ത്രിയുടെ മൂക്കിനു താഴെ നടക്കുന്ന പൊലീസുകാരും അഭിഭാഷകരും തമ്മിലുള്ള പ്രശ്‌നങ്ങള്‍ തന്നെ മന്ത്രിക്ക് കൈകാര്യം ചെയ്യാന്‍ കഴിയുന്നില്ല എന്ന്. അതുകൊണ്ട് തന്നെ ഈ ദുര്‍ബല സമയത്ത് ആഭ്യന്തര മന്ത്രി അമിത് ഷായെ ഞാന്‍ ബുദ്ധിമുട്ടിക്കാന്‍ ഉദ്ദേശിക്കുന്നില്ല. കുറ്റപത്രത്തിന്റെ രസീത് സ്വീകരിക്കുന്നു’- കണ്ണന്‍ ഗോപിനാഥ് ട്വീറ്റ് ചെയ്തു.</p>
      <p>പദവിയില്‍ നിന്നും രാജിവെച്ച് രണ്ടു മാസത്തിനു ശേഷം തനിക്കെതിരെ വകുപ്പുതല അന്വേഷണത്തിനു ഉത്തരവിട്ടത്തിന്റെ മെമ്മോയും കണ്ണന്‍ ട്വിട്ടറില്‍ പങ്കുവെച്ചു.</p>
      <p>‘ഞാന്‍ രാഷ്ട്രീയ സ്വാധീനം ചെലുത്തരുതെന്നാണ് മെമ്മോയില്‍ മുന്നറിയിപ്പു നല്‍കുന്നത്. ആര്‍ക്കാണ് അമിത് ഷായെ രാഷ്ട്രീയമായി സ്വാധീനിക്കാന്‍ ശേഷിയുള്ളത്. ആഭ്യന്തരമന്ത്രാലയത്തിനല്ലാതെ. ഇനി എനിക്ക് അദ്ദേഹത്തെ സ്വാധീനിക്കാന്‍ കഴിയുമെങ്കില്‍ ഞാന്‍ പറയും, സാര്‍, ദയവായി കശ്മീരിലെ മൗലികാവകാശങ്ങള്‍ പുനസ്ഥാപിക്കണം എന്ന്.’- കണ്ണന്‍ പറയുന്നു.</p>
      <p>ജമ്മു കശ്മീര്‍ വിഷയത്തില്‍ സ്വതന്ത്ര അഭിപ്രായം രേഖപ്പെടുത്താന്‍ സാധിക്കില്ലെന്നു ചൂണ്ടിക്കാണിച്ച് ഓഗസ്റ്റ് 21-നാണ് കണ്ണന്‍ ഗോപിനാഥന്‍ കേന്ദ്ര ആഭ്യന്തരമന്ത്രാലയത്തിനു രാജിക്കത്ത് നല്‍കിയത്.</p>
      <p>കേന്ദ്ര ഭരണപ്രദേശം ഉള്‍പ്പെടുന്ന കേഡര്‍ (എ.ജി.എം.യു) 2012 ഐ.എ.എസ് ബാച്ച് ഉദ്യോഗസ്ഥനും ദാദര്‍ ആന്റ് നാഗര്‍ ഹവേലി അഡ്മിനിസ്‌ട്രേഷന് കീഴിലെ നഗര വികസന വകുപ്പ് ഉള്‍പ്പെടെ കൈകാര്യം ചെയ്തിരുന്ന ഉദ്യോഗസ്ഥനാണ് കണ്ണന്‍ ഗോപിനാഥന്‍.</p>
      <p><b><a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a></b> </p>
      <related>
        <a href="https://www.doolnews.com/kannan-gopinathan-who-quit-service-asked-to-join-duty-immediately258.html?utm_source=doolnews&amp;utm_medium=related"/>
      </related>
      <p>‘കശ്മീരില്‍ മനുഷ്യരുടെ മൗലികാവകാശങ്ങള്‍ റദ്ദ് ചെയ്തിട്ട് 20 ദിവസമായി. രാജ്യത്ത് കഴിയുന്ന പലര്‍ക്കും അതിലൊരു കുഴപ്പവുമില്ല. 2019ല്‍ ഇന്ത്യയിലാണ് ഇത് നടക്കുന്നത്. ആര്‍ട്ടിക്കിള്‍ 370 ഓ അതിന്റെ റദ്ദാക്കലോ അല്ല വിഷയം. പക്ഷെ അതിനോട് പ്രതികരിക്കാനുള്ള ജനങ്ങളുടെ അവകാശം നിഷേധിച്ചതാണ് പ്രധാന പ്രശ്‌നം. കശ്മീരികള്‍ക്ക് നീക്കത്തെ സ്വാഗതം ചെയ്യുകയോ പ്രതിഷേധിക്കുകയോ ചെയ്യാം അതവരുടെ അവകാശമാണ്’</p>
      <p>‘ഒരു മുന്‍ ഐ.എ.എസ് ഓഫീസറെ എയര്‍പോര്‍ട്ടില്‍ തടഞ്ഞുവെച്ചപ്പോള്‍ പോലും പൊതുസമൂഹത്തിന്റെ ഭാഗത്ത് നിന്ന് പ്രതികരണമുണ്ടായില്ല’ ഷാ ഫൈസലിന്റെ അറസ്റ്റിനെ സൂചിപ്പിച്ച് കണ്ണന്‍ ഗോപിനാഥന്‍ പറഞ്ഞിരുന്നു.</p>
      <figure>
        <iframe src="https://www.youtube.com/embed/6AVnLV7-0cc" width="500" height="281" data-service="Youtube" scrolling="no"/>
      </figure>
    </article>
  </body>
</html>