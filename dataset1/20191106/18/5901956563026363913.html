<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/s-piste-se-na-trznico-to-je-megane-r-s-179115"/>
    <meta property="og:site_name" content="Slovenske novice"/>
    <meta property="article:published_time" content="2019-11-06T18:35:00+00:00"/>
    <meta property="og:title" content="S piste še na tržnico, to je mégane R. S."/>
    <meta property="og:description" content="Ob omembi mégana najprej pomislimo na petvratno kombilimuzino golfovega razreda. Ko pa mu dodamo kratico R. S., dobimo visoko zmogljiv avtomobil, ki se resno spogleduje z dirkališčem. Hkrati lahko ..."/>
  </head>
  <body>
    <article>
      <h1>S piste še na tržnico, to je mégane R. S.</h1>
      <h2>Francoski jekleni konjički z oznako renault sport prinašajo inženirsko znanje iz formule ena na mestne ulice; mégane R. S. bi lahko mirno poimenovali tudi družinski dirkalnik.</h2>
      <address><time datetime="2019-11-06T18:35:00+00:00">06 Nov 2019, 18:35</time> by <a rel="author">Blaž Kondža</a></address>
      <slideshow>
        <figure>
          <img src="https://www.slovenskenovice.si/images/slike/2019/05/09/516191.jpg"/>
          <figcaption>Potniki na zadnjih sedežih imajo svoja vrata, zato je avtomobil uporaben tudi za družinski vsakdanjik.</figcaption>
        </figure>
        <figure>
          <img src="https://www.slovenskenovice.si/images/slike/2019/05/09/516192.jpg"/>
          <figcaption>Vozniško okolje je športno urejeno, od športnega volana, aluminijastih stopalk do školjkastih sedežev.</figcaption>
        </figure>
        <figure>
          <img src="https://www.slovenskenovice.si/images/slike/2019/05/09/516193.jpg"/>
          <figcaption>Mégane R. S. stane od 30.040 evrov naprej; testna različica s športnim paketom cup in bogatejšo opremo stane 38.520 evrov. Fotografije: Blaž Kondža</figcaption>
        </figure>
        <figure>
          <img src="https://www.slovenskenovice.si/images/slike/2019/05/09/516194.jpg"/>
          <figcaption>Zunanjost je dirkaško obarvana, vključno s sredinsko postavljeno izpušno cevjo in nizkopresečnimi pnevmatikami.</figcaption>
        </figure>
      </slideshow>
      <p>Ob omembi mégana najprej pomislimo na petvratno kombilimuzino golfovega razreda. Ko pa mu dodamo kratico R. S., dobimo visoko zmogljiv avtomobil, ki se resno spogleduje z dirkališčem. Hkrati lahko z njim obiščemo tržnico in kupimo vse za nedeljsko kosilo.</p>
      <figure>
        <img src="https://www.slovenskenovice.si/images/slike/2019/05/09/516191.jpg"/>
        <figcaption>Potniki na zadnjih sedežih imajo svoja vrata, zato je avtomobil uporaben tudi za družinski vsakdanjik.</figcaption>
      </figure>
      <p>Seveda bo pri slednjem udobje malček trpelo, saj je podvozje izvedenk R. S. – še posebno če naročimo paket CUP, kakršnega je imel tudi naš testni mégane – športno čvrsto. Tudi sprednja školjkasta sedeža, odeta v alkantaro, sta zasnovana z mislijo na šport in hitro vožnjo skozi ovinke. To pomeni, da na eni strani dajeta odličen bočni oprijem, na drugi pa rahlo otežita vstopanje v avtomobil zaradi visokega roba na sedalu.<br/> </p>
      <h3>Volk v ovčji preobleki</h3>
      <p>Notranjost športnega mégana se skoraj ne razlikuje od običajne izvedenke. Izjema so okrasni elementi R. S., že omenjena športna sedeža in v alkantaro odet športni volan. Zunanjost megana R. S. pa je drugačna, vsekakor bolj mišičasta.</p>
      <figure>
        <img src="https://www.slovenskenovice.si/images/slike/2019/05/09/516194.jpg"/>
        <figcaption>Zunanjost je dirkaško obarvana, vključno s sredinsko postavljeno izpušno cevjo in nizkopresečnimi pnevmatikami.</figcaption>
      </figure>
      <p>Da imamo opraviti s klenim športnikom, odkrivajo tudi posebej oblikovane sprednje dnevne luči, ki spominjajo na ciljno zastavico. Ko že omenjam dnevne luči, te gorijo tako spredaj kot zadaj. Žarometi so v LED-tehniki in so me navdušili z osvetlitvijo ceste pred avtomobilom. Če bi bili prilagodljive sorte, bi bili še boljši.<br/> </p>
      <h3>Srce formule</h3>
      <p>Bistvo mégana R. S. sta že omenjeno športno podvozje in turbobencinski 1,8-litrski štirivaljnik z neposrednim vbrizgom goriva. Agregat razvije največjo moč 205 kilovatov oziroma 280 konjev pri 6000 vrt./min in največji navor 390 Nm v območju od 2400 do 4800 vrt./min. Turbopolnilnik z dvojno spiralo, ki je znan že iz predhodnika, izboljša navor pri nizkih vrtljajih. Testni mégane je bil opremljen s 6-stopenjskim ročnim menjalnikom, od katerega pa sem pričakoval natančnejše prestavljanje.</p>
      <figure>
        <img src="https://www.slovenskenovice.si/images/slike/2019/05/09/516192.jpg"/>
        <figcaption>Vozniško okolje je športno urejeno, od športnega volana, aluminijastih stopalk do školjkastih sedežev.</figcaption>
      </figure>
      <p>Sprašujem se, ali niso bili za to morebiti krivi ostrejši testni kilometri.<br/>Za doplačilo 1700 evrov si lahko omislimo samodejni menjalnik z dvema sklopkama EDC, ki omogoči tudi funkcijo nadzorovanega starta z mesta, t. i. launch control. Dodajmo še, da obstaja tudi močnejša verzija mégana R. S., ki zmore okroglih 300 konjskih moči.<br/><br/>A prepričan sem, da bo tudi šibkejša omogočila izdaten odmerek adrenalina – seveda na dirkališču, kjer se zmogljivosti te oranžne strele prav izrazijo. V prometu se namreč kaj hitro zgodi, da digitalni merilnik hitrosti seže prek dovoljenega.<br/> </p>
      <h3>Štirikolesno krmiljenje</h3>
      <p>Podvozje testnega avtomobila je prava inženirska poslastica, nadgrajena s štirikolesnim krmiljenjem 4control. Ta poskrbi, da se zadnji kolesi pri nižjih hitrostih zasukata v nasprotno smer kot prednji, pri velikih hitrostih pa se prednji in zadnji kolesni par zasukata v isto smer. Mejna hitrost zasuka je odvisna od izbranega voznega programa – v dirkalnem programu race je to 100 km/h, v preostalih pa 60. Rezultat je zelo natančno krmiljenje med hitro vožnjo in večja okretnost na parkirišču. Tu smo cenili tudi vzvratno kamero in parkirna tipala, saj je pogled nazaj zaradi zajetnega D-stebrička okrnjen.</p>
      <blockquote>5,8<br/>sekunde potrebuje do 100 km/h.</blockquote>
      <p>Že omenjeni paket cup vključuje podvozje cup, ki je prilagojeno za vožnjo po dirkališču in ima za 10 odstotkov trše blažilnike. Poleg njega prinaša še diferencial z delno mehansko zaporo in rdeče zavorne čeljusti brembo. Posebnost so tudi obese izvedenke R. S., kjer so blažilniki opremljeni s hidravličnimi blokadami hoda, ki izvirajo iz relija. Gre za blažilnik znotraj blažilnika, ki pomaga preprečevati učinek odboja in nihanja, s čimer se zagotovi optimalen nadzor stika med pnevmatiko in cesto.<br/><b>Renault mégane R. S. energy TCe 280 </b><br/>Motor: štirivaljni bencinski motor s turbopolnilnikom in neposrednim vbrizgom<br/>Gibna prostornina: 1798 cm3<br/>Največja moč: 205 kW (280 KM) pri 6000 vrt./min<br/>Največji navor: 390 Nm pri 2400–4800 vrt./min<br/>Pogon: pogon na sprednji kolesi, 6-stopenjski ročni menjalnik<br/>Masa praznega vozila: 1437 kg<br/>Mere (D/Š/V): 4372/1874/1445 mm<br/>Medosna razdalja: 2669 mm<br/>Prostornina prtljažnika: 384 l<br/>Posoda za gorivo: 50 l<br/>Najvišja hitrost: 255 km/h<br/>Pospešek do 100 km/h: 5,8 s<br/>Poraba goriva: 8,0 l/100 km<br/>Izpust CO2: 181 g/km<br/>Uradni zastopnik: Renault Nissan Slovenija<br/>Maloprodajna cena: 30.040 evrov (testno vozilo 38.520 evrov)<br/>Euro NCAP: *****<br/><br/><br/>Obenem po besedah Renaultovih inženirjev prinašajo udobnejšo vožnjo; čeprav je bila naša izkušnja v praksi, ko gre za udobje, malce drugačna. </p>
    </article>
  </body>
</html>