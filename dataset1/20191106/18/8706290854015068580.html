<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/682668/o-golgothas-enos-syntaxiouchou-perimenei-tria-chronia-na-ekdothei"/>
    <meta property="og:site_name" content="enikos.gr"/>
    <meta property="article:published_time" content="2019-11-06T18:22:00+00:00"/>
    <meta property="og:title" content="Ο &quot;Γολγοθάς&quot; ενός συνταξιούχου: Περιμένει τρία χρόνια να εκδοθεί η σύνταξή του - Διεκδικεί αποζημίωση 20.000 ευρώ από τον ΕΦΚΑ"/>
    <meta property="og:description" content="Περιμένοντας τον ΕΦΚΑ εδώ και τρία σχεδόν χρόνια να του εκδώσει τη σύνταξη γήρατος..."/>
  </head>
  <body>
    <article>
      <h1>Ο "Γολγοθάς" ενός συνταξιούχου: Περιμένει τρία χρόνια να εκδοθεί η σύνταξή του - Διεκδικεί αποζημίωση 20.000 ευρώ από τον ΕΦΚΑ</h1>
      <address>
        <time datetime="2019-11-06T18:22:00+00:00">06 Nov 2019, 18:22</time>
      </address>
      <p>Περιμένοντας τον <a href="https://www.enikos.gr/economy/678652/poioi-syntaxiouchoi-prepei-na-ypovaloun-enstaseis-ston-efka-poia-">ΕΦΚΑ</a> εδώ και τρία σχεδόν χρόνια να του εκδώσει τη σύνταξη γήρατος πρώην δημοτικός υπάλληλος, είναι υποχρεωμένος να ζει με 3 ευρώ την ημέρα… Και αυτό γιατί από τη προσωρινή σύνταξη των 631,21 ευρώ που του δίνει ο Φορέας, του μένουν μόλις 90 ευρώ για το σούπερ μάρκετ όπου αγοράζει τα είδη πρώτης ανάγκης και τρόφιμα.</p>
      <p>Ενοίκιο, φως, νερό, τηλέφωνο, τέλη κυκλοφορίας, ασφάλεια οχήματος για το σαραβαλάκι του … και το φτωχό διαμέρισμα που φωλιάζει τη μοναξιά του. Με μοναδικό πλέον σκοπό -αφού δεν έχει δική του οικογένεια και παιδιά – να περιμένει την πολυπόθητη οριστική σύνταξη και τον Φορέα να αδιαφορεί στο πρόβλημα του όπως ισχυρίζεται. Ούτε μία απάντηση ούτε μία λέξη για χρονικό ορίζοντα στις αλλεπάλληλες έγγραφες οχλήσεις του προκειμένου να μάθει πότε επιτέλους θα βγει η σύνταξη του.</p>
      <p>Αγανακτισμένος ο προσωρινός συνταξιούχος Νίκος Μελέτης με 37 συναπτά συντάξιμα έτη στη πλάτη του, προσφεύγει στη δικαιοσύνη κατά του Ενιαίου Φορέα Κοινωνικής Ασφάλισης, διεκδικώντας αποζημίωση ύψους 20.000 ευρώ, για το μαρτύριο της σταγόνας που περνά 33 ολόκληρους μήνες, προσδοκώντας την οριστική του σύνταξη και ζώντας σαν επαίτης όπως περιγράφει, αφού χρωστά δανεικά 2.000 ευρώ σε γνωστούς και φίλους.</p>
      <p>Η περίπτωση του Νίκου Μελέτη είναι μία από τις χιλιάδες περιπτώσεις των προσωρινών συνταξιούχων στην Ελλάδα του σήμερα, στερούμενη το κορυφαίο ανθρώπινο δικαίωμα, αυτό της αξιοπρεπούς επιβίωσης. Ο ίδιος μίλησε στην εκπομπή του ΑΝΤ1 «Πρωινοί Τύποι».</p>
      <p>Ειδικότερα στην αγωγή του στρέφεται κατά του “νομικού προσώπου δημοσίου δικαίου με την επωνυμία «Ενιαίος Φορέας Κοινωνικής Ασφάλισης» (ΕΦΚΑ), όπως νομίμως εκπροσωπείται από τον Διοικητή και κωλυομένου αυτού, από τον Υποδιοικητή του, κ. Χρήστο Χάλαρη και κ. Κωνσταντίνο Τσαγκαρόπουλο”.</p>
      <p>
        <b>Το ιστορικό</b>
      </p>
      <p>“Ο ενάγων τυγχάνω συνταξιούχος δυνάμει προσωρινής απόφασης συνταξιοδοτήσεως ήδη από το έτος 2017. Από την 01/07/1982 εργαζόμουν ως δημοτικός υπάλληλος. Έχοντας συμπληρώσει 35 πλέον χρόνια συντάξιμης υπηρεσίας και πληρώντας άπασες τις νόμιμες προϋποθέσεις, προέβη σε παραίτηση και εν συνεχεία κατέθεσα τα χαρτιά μου για πλήρη σύνταξη γήρατος καθώς και για προσωρινή σύνταξη" περιγράφει ο ίδιος.</p>
      <p>Από τον Μάρτιο του 2017 λαμβάνει προσωρινή σύνταξη 631,21 ευρώ, ενώ ακολούθως υπέβαλε αίτηση επίσπευσης χορήγησης οριστικής σύνταξης και για λόγους υγείας στον ΕΦΚΑ,… “αναλύοντας και εξηγώντας λεπτομερώς τις υπάρχουσες συνθήκες σύμφωνα με τις οποίες διάγω τον καθημερινό βίο μου και οι οποίες καθιστούν άμεση και επιτακτική την καταβολή της οριστικής μου σύνταξης και την έκδοση οριστικής απόφασης συνταξιοδοτήσεως. Στην εν λόγω αίτησή μου δεν έλαβα ουδέποτε απάντηση από την αρμόδια Διοίκηση, ως έδει”.</p>
      <p>Αφηγούμενος ο ενάγων την περιπέτειά του αναφέρει ότι "δύο χρόνια και 7 μήνες μετά το αίτημα αυτό ο ενάγων και παρά τις πολυάριθμες αιτήσεις που έχει αποστείλει στον Φορέα με περιεχόμενο τόσο την παροχή εξηγήσεων για το καθεστώς με το οποίο αναγκάζομαι να επιβιώνω το ως άνω χρονικό διάστημα αλλά και την παράκληση προς έκδοση οριστικής απόφασης συνταξιοδοτήσεως, ώστε να δύναμαι να αντεπεξέλθω στην πληθώρα οικονομικών μου υποχρεώσεων και καθημερινών μου αναγκών. Δυστυχώς, παρά τις επανειλημμένες οχλήσεις μου προς τους αρμόδιους φορείς, δεν έχω λάβει ως σήμερα ουδεμία απάντηση ούτε διευκρίνιση αναφορικά με το χρονικό διάστημα που πιθανολογείται ότι θα καταβληθεί η οριστική μου σύνταξη. Άμεση απόρροια της ως άνω περιγραφείσας κατάστασης αποτελεί η διαρκής οικονομική μου εξαθλίωση και η αδυναμία μου να διάγω αξιοπρεπώς τη ζωή μου, αποτελέσματα για τα οποία ευθύνεται άμεσα ο εναγόμενος δημόσιος φορέας και οφείλει να με αποζημιώσει ως κάτωθι αναλύεται".</p>
      <p>Πηγή πληροφοριών: dikastiko.gr</p>
      <related>
        <h4>σχετικά άρθρα</h4>
        <a href="http://www.enikos.gr/economy/681676/aftos-einai-o-mesos-misthos-plirous-kai-merikis-apascholisis-ti-d%0A%20%20%20%20%0A"/>
        <a href="http://www.enikos.gr/economy/680587/megali-kompina-apo-ypallilo-tou-efka-plastografouse-kai-fouskone-%0A%20%20%20%20%0A"/>
        <a href="http://www.enikos.gr/economy/680184/proairetiki-asfalisi-makrochronia-anergon-gia-na-vgoun-sti-syntax%0A%20%20%20%20%0A"/>
        <a href="http://www.enikos.gr/economy/679999/anartithikan-ta-eidopoiitiria-gia-tis-eisfores-septemvriou-tou-ef%0A%20%20%20%20%0A"/>
        <a href="http://www.enikos.gr/economy/679843/mitarakis-mideniki-anochi-se-osous-klevoun-ta-asfalistika-tameia-%0A%20%20%20%20%0A"/>
        <a href="http://www.enikos.gr/economy/678909/mavri-trypa-245-ekat-evro-ston-efka-to-2019-pyra-ston-syriza-apo-%0A%20%20%20%20%0A"/>
        <a href="http://www.enikos.gr/economy/678786/mitarakis-kamia-anochi-stis-epicheiriseis-stratigikous-kakoplirot%0A%20%20%20%20%0A"/>
        <a href="http://www.enikos.gr/economy/678652/poioi-syntaxiouchoi-prepei-na-ypovaloun-enstaseis-ston-efka-poia-%0A%20%20%20%20%0A"/>
        <a href="http://www.enikos.gr/economy/678780/se-poious-ergazomenous-epekteinetai-i-asfalisi-me-ergosimo%0A%20%20%20%20%0A"/>
      </related>
    </article>
  </body>
</html>