<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/srecen-konec-tat-je-glasbeniku-vrnil-violino-245689"/>
    <meta property="og:site_name" content="Slovenske novice"/>
    <meta property="article:published_time" content="2019-11-06T18:20:00+00:00"/>
    <meta property="og:title" content="Srečen konec, tat je glasbeniku vrnil violino"/>
    <meta property="og:description" content="In živela sta srečno do konca svojih dni. Stephen Morris in njegova 310 let stara violina. Tudi tako bi lahko zaključili zgodbo, ki se je začela 22. oktobra. Tistega dne se je Morris, utrujen po d..."/>
  </head>
  <body>
    <article>
      <h1>Srečen konec, tat je glasbeniku vrnil violino</h1>
      <h2>Glasbenik je dragoceni instrument pozabil na vlaku. Policija ne bo ukrepala.</h2>
      <address><time datetime="2019-11-06T18:20:00+00:00">06 Nov 2019, 18:20</time> by <a rel="author">U. S.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/04/1567662.jpg"/>
          <figcaption>Violina je doma, je tvitnil glasbenik.</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1567661.jpg"/>
          <figcaption>Petnajst let že igra na to glasbilo. FOTOGRAFIJE: Stephen Morris</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1567663.jpg"/>
          <figcaption>Bila je v belem kovčku.</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1567664.jpg"/>
          <figcaption>Nosi ime izdelovalca.</figcaption>
        </figure>
      </slideshow>
      <p>In živela sta srečno do konca svojih dni. <b>Stephen Morris </b>in njegova 310 let stara violina. Tudi tako bi lahko zaključili zgodbo, ki se je začela 22. oktobra. Tistega dne se je Morris, utrujen po dolgem dnevu v snemalnem studiu, peljal z vlakom iz Londona v Orpington, na postaji Penge East izstopil s svojim kolesom, dragoceno staro violino, ki jo je izdelal mojster <b>David Tecchler </b>leta 1709, stala naj bi 250.000 funtov, pa pozabil na vlaku. Enainpetdesetletni Morris, ki je igral in snemal z zvezdniki <b>Davidom Bowiejem </b>in <b>Steviejem Wonderjem</b> ter U2, sodeloval pri številnih filmih, tudi Gospodarju prstanov in Jamesu Bondu, je bil razumljivo na koncu z živci, ko je naslednje jutro ugotovil, da glasbila ni.<br/><br/>»Počutim se, kot bi bil pretepen in v podplutbah. Odkar je izginila, nisem kaj prida spal,« je dejal glasbenik, ki se je po izgubi violine počutil, kot bi mu odrezali roko. Na pomoč pri iskanju dragocenega inštrumenta je kajpak takoj priskočila britanska (prometna) policija in celo objavila posnetek varnostne kamere, na katerem je bil moški, ki naj bi vzel violino, ter ga pozvala, naj z njimi stopi v stik.</p>
      <figure>
        <img src="https://www.slovenskenovice.si/images/slike/2019/11/04/1567661.jpg"/>
        <figcaption>Petnajst let že igra na to glasbilo. FOTOGRAFIJE: Stephen Morris</figcaption>
      </figure>
      <p>Napredek se je zgodil prejšnji četrtek, ko je Morris na svoj profil na twitterju dobil tole sporočilo: »Prepoznal sem človeka s posnetka. Mislim, da gre za nekoga, ki ga poznam. Rad bi pomagal. Vem, kako je, če pozabiš kaj vrednega na vlaku.« V naslednjih 24 urah je Morris iz Sydenhama vzpostavil stik z moškim, ki je poslal sporočilo in za katerega so sumili, da je prav on vzel glasbilo. Moški je sam sebe imenoval Gene, kar seveda ni njegovo pravo ime, prejšnji petek se je bil pripravljen sestati z violinistom, in to na parkirišču Waitrose blizu železniške postaje Beckenham na jugovzhodu Londona. Morris se seveda z njim ni sestal sam, operacijo je vodil njegov prijatelj in nekdanji policist <b>Mike Pannett</b>, v bližini je bilo več policistov v civilu. »Mike je bil motor vsega skupaj,« je pozneje povedal Morris. Zgodilo se je po 22. uri: policisti so opazili, kako se Gene, moški v poznih 20 letih, bliža virtuozu, se z njim rokuje in mu preda kovček z glasbilom. »Opravičeval se je, rekel je, da mi je hotel violino predati osebno,« je dejal Morris in še, da je bilo glasbilo nedotaknjeno in uglašeno. »Ne bi se moglo končati bolje,« je bil radosten Morris in pristavil, da pravzaprav niti še ni povsem dojel, da je glasbilo dobil nazaj, da ga spet drži v rokah. In da bo proslavil z vrčkom piva.<br/><br/>Britanska policija je sporočila, da proti moškemu ne bo ukrepala, ker je pravilno ravnal, torej stopil z glasbenikom v stik in mu vrnil glasbilo. Višji policijski inšpektor <b>Phil Briggs </b>je dejal, da je bilo njihovo sporočilo od začetka: »Prosimo, vrnite violino.« In še: »Bila je džentelmenska izmenjava.« </p>
      <blockquote>310<br/>let je stara violina.</blockquote>
    </article>
  </body>
</html>