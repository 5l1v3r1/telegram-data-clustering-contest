<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620260/%DA%AF%D9%88%D8%AA-%D8%B9%D8%B4%D8%A7%DB%8C%D8%B1-%D8%A7%DB%8C%D9%84-%D8%B3%D9%86%DA%AF%D8%B3%D8%B1-%D8%AB%D8%A8%D8%AA-%D9%85%D9%84%DB%8C-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T21:09:00+00:00"/>
    <meta property="og:title" content="گوت عشایر ایل سنگسر ثبت ملی شد"/>
    <meta property="og:description" content="مدیرکل میراث‌فرهنگی، گردشگری و صنایع دستی استان سمنان گفت: گوت، سیاه چادر عشایر ایل سنگسر در فهرست آثار ملی ناملموس کشور ثبت شد."/>
  </head>
  <body>
    <article>
      <h1>گوت عشایر ایل سنگسر ثبت ملی شد</h1>
      <address>
        <time datetime="2019-11-06T21:09:00+00:00">06 Nov 2019, 21:09</time>
      </address>
      <p>
        <i>مدیرکل میراث‌فرهنگی، گردشگری و صنایع دستی استان سمنان گفت: گوت، سیاه چادر عشایر ایل سنگسر در فهرست آثار ملی ناملموس کشور ثبت شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مهدی جمال روز چهارشنبه در آیین افتتاح اولین جشنواره ملی ایل سنگسر در شهرستان مهدیشهر افزود: ثبت سیاه چادر عشایر ایل سنگسر در آیینی در جشنواره رونمایی می‌شود.</p>
      <p>وی با اشاره به گردشگری به عنوان یکی از محورهای توسعه در استان سمنان ادامه داد: جشنواره ملی ایل سنگسر نقشی مهم در معرفی و توسعه گردشگری در استان دارد.</p>
      <figure>
        <img src="https://aftabnews.ir/files/fa/news/1398/8/15/356229_803.jpg"/>
      </figure>
      <p>وی تصریح کرد: اداره کل میراث فرهنگی، گردشگری و صنایع دستی استان سمنان به دنبال تقویت نگرش گردشی با توانمند سازی جوامع محلی است. میراث فرهنگی کمک کننده و استقبال کننده از بخش خصوصی برای برگزاری جشنواره در زمینه رونق گردشگری است. برگزاری جشنواره‌های مختلف مانند جشنواره ملی ایل سنگسر موجب معرفی ظرفیت استان و تبدیل استان به مقصد گردشگری می‌شود.</p>
      <p>مدیرکل میراث فرهنگی، گردشگری و صنایع دستی استان سمنان بیان کرد: در جشنواره ملی ایل سنگسر استان‌هایی مانند تهران، قم و البرز حضور دارند. استان سمنان به جدیت طرح ساب سفر ارزان قیمت را دنبال و برنامه‌ریزی می‌کند.</p>
      <p>مدیرکل میراث فرهنگی، گردشگری و صنایع دستی استان سمنان گفت: بیش از ۱۴۰ غرفه در نمایشگاه جشنواره ملی ایل سنگسر محصولات صنایع دستی و لبنی ارائه می‌کنند.</p>
      <p>مهدی شهر یا سنگسر مرکز شهرستان مهدیشهر واقع در استان سمنان، خاستگاه ایل عشایر سنگسری از شاخص‌ترین کوچ‌نشینان دامنه‌های البرز است که برای جابه‌جایی از ییلاق به قشلاق مسافت بیش از یک هزار و ۵۰۰ کیلومتر را طی می‌کنند و طی چنین مسافت طولانی توسط عشایر بی مانند است، «برنارد هوکارد» محقق مشهور اروپایی نیز معتقد بود عشایر ایل سنگسری طولانی‌ترین مسیر کوچ رو جهان را دارند.</p>
      <p>اولین جشنواره ملی ایل سنگسر عصر چهارشنبه با حضور حسین اربابی معاون سرمایه‌گذاری وزیر میراث‌فرهنگی، گردشگری و صنایع دستی، کرمعلی قندالی رئیس سازمان امور عشایر کشور، علیرضا آشناگر استاندار سمنان، احمد همتی نماینده مردم سمنان، مهدیشهر و سرخه در مجلس شورای اسلامی و جمعی از مسئولان و حضور پر شور مردم و دیگر مسئولان افتتاح شد.</p>
    </article>
  </body>
</html>