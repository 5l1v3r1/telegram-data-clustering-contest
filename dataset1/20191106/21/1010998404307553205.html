<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/britanski-sad-iska-da-dade-balgarche-za-osinovjavane.html"/>
    <meta property="og:site_name" content="bTV Новините"/>
    <meta property="article:published_time" content="2019-11-06T21:02:00+00:00"/>
    <meta property="og:title" content="Британски съд иска да даде българче за осиновяване"/>
    <meta property="og:description" content="Според социалните работници на Острова родителите му не се грижат добре за него"/>
  </head>
  <body>
    <article>
      <h1>Британски съд иска да даде българче за осиновяване</h1>
      <h2>Според социалните работници на Острова родителите му не се грижат добре за него</h2>
      <address><time datetime="2019-11-06T21:02:00+00:00">06 Nov 2019, 21:02</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Британски съд иска да даде българче за осиновяване, защото родителите му не се грижат добре за него, съобщава изданието „Телеграф и Аргъс”. Решението е на съд в Лийдс, въпреки че така се рискува детето да загуби културната си идентичност.</p>
      <p>Съдия Сара Линч съобщава, че решението за малкото момиченце е взето по искане на социални работници, които твърдят, че българските ѝ родители не могат да оказват добра грижа за нея.</p>
      <p>Британското издание не посочва име на детето, но съобщава, че то скоро ще навърши 1 година. Според публикацията роднините не са съгласни момиченцето да бъде дадено за осиновяване.</p>
      <p>По думите на социалните работници бебето няма да е на сигурно място при семейството си, не може да бъде настанено при роднини и осиновяването е единствената опция.</p>
      <p>Случаят се следи от българското посолство в Лондон. Съдията е уведомена, че момичето има брат, който живее с дядо си в България. </p>
    </article>
  </body>
</html>