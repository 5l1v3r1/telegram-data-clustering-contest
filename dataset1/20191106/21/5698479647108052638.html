<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/06/french-cinema-icon-catherine-deneuve-suffers-mild-stroke"/>
    <meta property="og:site_name" content="euronews"/>
    <meta property="article:published_time" content="2019-11-06T21:34:33+00:00"/>
    <meta property="og:title" content="بستری شدن هنرپیشه سرشناس فرانسوی در بیمارستان در پی سکته مغزی"/>
    <meta property="og:description" content="کاترین دونو، هنرپیشه سرشناس فرانسوی، روز چهارشنبه ۱۵ آبان در پی سکته مغزی در بیمارستان بستری شد."/>
  </head>
  <body>
    <article>
      <h1>بستری شدن هنرپیشه سرشناس فرانسوی در بیمارستان در پی سکته مغزی</h1>
      <address><time datetime="2019-11-06T21:34:33+00:00">06 Nov 2019, 21:34</time> by <a rel="author">یورونیوز فارسی </a></address>
      <p>کاترین دونو، هنرپیشه سرشناس فرانسوی، روز چهارشنبه ۱۵ آبان در پی سکته مغزی در بیمارستان بستری شد.</p>
      <p>بنابر اعلامیه‌ای که خانواده او در اختیار خبرگزاری فرانسه قرار داده‌اند، حال این بازیگر خوب گزارش شده است هرچند برای بهبودی برای مدتی به استراحت نیاز دارد.</p>
      <p>بنابر گزارش‌ها حادثه برای سلامتی وی زمانی پیش آمده است که در حال بازی در تازه‌ترین فیلم خود «در زمان‌ زندگی‌اش» بوده است.</p>
      <p>کاترین دونو ۷۶ ساله نمادی از دنیای سینما به حساب می‌آید و با بازی در بیش از یکصد فیلم، اغلب به عنوان سرشناس‌ترین بازیگر زن فرانسوی تمام دوران‌ها شناخته می‌شود.</p>
      <p>وی در فیلم‌های کلاسیکی چون «زیبای روز» ساخته لوئیس بونوئل، «انزجار» ساخته رومن پولانسکی و «چترهای شربورگ» اثر ژاک دمی به ایفای نقش پرداخته است.</p>
      <p>کاترین دونو در دوران جوانی به دلیل چهره و نگاه سردش در بازیگری به «ملکه یخی» مشهور بود.</p>
      <p>اظهارات وی در سال‌های گذشته از جمله حمایت از رومن پولانسکی، کارگردان متهم به سوءاستفاده جنسی از دختری زیر سن قانونی، و همچنین مخالفت با جنبش علیه خشونت‌های جنسی اعمال شده بر ضد زنان در محیط کار موسوم به Me Too <a href="https://farsi.euronews.com/2018/01/11/french-women-stand-up-against-persecution-of-men-and-for-sexual-liberty">خبرساز شده بود</a>.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2016/10/15/french-cinema-icon-catherine-deneuve-awarded-lumiere-prize">اهدای جایزه جشنواره لومیر به کاترین دنو</a>
        </li>
        <li>
          <a href="https://farsi.euronews.com/2018/01/11/french-women-stand-up-against-persecution-of-men-and-for-sexual-liberty">هنرپیشه مشهور فرانسوی: تلاش مردها برای برقراری رابطه با زن ها جرم نیست</a>
        </li>
      </ul>
    </article>
  </body>
</html>