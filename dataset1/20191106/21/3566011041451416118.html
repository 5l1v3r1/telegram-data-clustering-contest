<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545311.html/%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%AB%D9%85%D8%B1%D9%87-%D8%AE%D9%88%D9%86-%D8%B4%D9%87%D8%AF%D8%A7%D8%B3%D8%AA---%D8%B4%D9%87%DB%8C%D8%AF-%D8%B3%DB%8C%D8%AF-%D9%86%D9%88%D8%B1-%D8%AE%D8%AF%D8%A7-%D9%85%D9%88%D8%B3%D9%88%DB%8C--%D9%85%D8%B8%D9%87%D8%B1-%D8%A7%DB%8C%D9%85%D8%A7%D9%86-%D9%88-%D8%AC%D9%87%D8%A7%D8%AF-%D8%AF%D8%B1%D8%B1%D8%A7%D9%87-%D8%AE%D8%AF%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T21:05:00+00:00"/>
    <meta property="og:title" content="انقلاب اسلامی ثمره خون شهداست/ «شهید سید نور خدا موسوی» مظهر ایمان و جهاد درراه خدا"/>
    <meta property="og:description" content="نماینده ولی فقیه در استان لرستان انقلاب اسلامی را ثمره خون شهدا دانست و گفت: شهید سید نور خدا موسوی ایستادگی، غیرت، شجاعت و دلاوری را از خود نشان داد."/>
  </head>
  <body>
    <article>
      <h1>انقلاب اسلامی ثمره خون شهداست/ «شهید سید نور خدا موسوی» مظهر ایمان و جهاد درراه خدا</h1>
      <h2>نماینده ولی فقیه در استان لرستان:</h2>
      <address>
        <time datetime="2019-11-06T21:05:00+00:00">06 Nov 2019, 21:05</time>
      </address>
      <p>نماینده ولی فقیه در استان لرستان انقلاب اسلامی را ثمره خون شهدا دانست و گفت: شهید سید نور خدا موسوی ایستادگی، غیرت، شجاعت و دلاوری را از خود نشان داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://safiraflak.ir/?p=1255">سفیرافلاک،</a> آیت الله سید احمد میرعمادی عصر امروز در مراسم سالگرد سردار شهید سید نور خدا موسوی که در حسینیه گلزار شهدای خرم‌آباد برگزار شد اظهارداشت: امروز سالروز شهادت امام حسن عسکری (ع)، یازدهمین اخترتابناک امامت و ولایت است که در این روز سالگرد شهید سید نور خدا موسوی نیز برگزار شده است.</p>
      <p>وی ضمن تسلیت سالروز شهادت امام حسن عسکری (ع) افزود: حضور انبوه شما مردم بزرگوار، ولایت مدار در این مراسم معنوی و الهی نشان از قدرشناسی است.</p>
      <p>نماینده ولی فقیه در استان لرستان عنوان کرد: خداوند درقرآن عامل سعادت و رستگاری مردم را سعادت و رستگاری در ایمان، هجرت و جهاد در راه خدا می‌داند.</p>
      <p>وی تفاوت انسان‌ها را درایمان راسخ به راه و هدفی است که انتخاب کرده اند دانست و گفت: امام حسن عسکری(ع) در زمان خود یک ویژگی‌های منحصر به فردی داشتند به پس از امام جواد (ع) جوانترین امامی بود که به شهادت رسید.</p>
      <p>آیت الله میرعمادی تصریح کرد: امام حسن عسکری (ع) بیشترین شکنجه را داشت به طوری که ۱۵ سال در تبعید و زندان بود.</p>
      <p>وی گفت: مهمترین دستاورد انقلاب اسلامی ایران تحول عظیمی بود که جوانان این مملکت مومن شدند و با ایمان در راه خدا هجرت و جهاد کردند.</p>
      <p>نماینده ولی فقیه در استان لرستان اظهارداشت: در دوران دفاع مقدس به خاطر ایمان پیروز و در عملیات‌ها یکی پس از دیگری موفق شدیم.</p>
      <p>وی با بیان اینکه ایمان عامل اساسی استقامت و شرط پیروزی افزود: ایمان به انسان آرامش می‌دهد و این ایمان است که دشمن را کوچک و راه را برای انسان باز می‌کند.</p>
      <p>آیت الله میرعمادی با اشاره به نحوه شهادت شهید مدافع حرم شهید محسن حججی عنوان کرد: این شهید والامقام همانند کوه در مقابل داعش ایستاد، داعشی که رزمندگان و مردم را می‌گرفت، محصور می‌کرد وآتش می‌زد.</p>
      <p>وی با اشاره به اینکه شهید سید نور خدا موسوی آیت خدا بود بیان کرد: سید نور خدا موسوی فرمانده شجاع و تکاور در منطقه لار سیستان و بلوچستان بود که ایستادگی، غیرت، شجاعت و دلاوری خود را نشان داد و باید گفت شهامت شهید سید نور خدا موسوی ریشه در ایمان دارد.</p>
      <p>نماینده ولی فقیه در استان لرستان گفت: بسیاری از افراد ظاهرا در جامعه خود را شجاع نشان می‌دهند اما ترسو هستند، شجاعت در میدان جنگ و آزمایش خود را نشان می‌دهد.</p>
      <p>وی تصریح کرد: خانواده شهید سید نورخدا موسوی در یک امتحان بزرگ سربلند و پیروز شدند؛ تصور نمی‌کردیم شهید موسوی ۱۰ سال زنده بماند و با رزمندگان و بازماندگان شهدا، همرزمان سخن گفته و بگوید من آیتی از آیات الهی هستم.</p>
      <p>آیت الله میرعمادی خاطرنشان کرد: هر نفس سید نور خدا سخنی با ما بود و سخنش این بود که این انقلاب و نظام ثمره خون شهداست.</p>
      <p>وی اظهارداشت: شهید نورخدا توانست در دوران خدمتش سربلند و شهادتش الگو باشد. مجروحیت سید نور خدا افتخار و رفتنش را ابدی بود.</p>
      <p>نماینده ولی فقیه در استان لرستان با بیان اینکه شهید سید نور خدا موسوی زنده است و حیات ابدی دارد افزود: از خانواده و همسر این شهید تجلیل می‌کنم چرا که همسر شهید مظهر ایثار و مقاومت بود و همسر شهید سید نور خدا موسوی همانند حضرت زینب (س) توانست به خوبی به عنوان یکی پرستار از شهید مراقبت کند.</p>
      <p>وی عنوان کرد:ایمان ما هیهات منه ذله است و دست ذلت نمی‌دهیم و این افتخاری برای استان لرستان است که شهید موسوی به عنوان شهید امسال در کشور معرفی می‌شود.</p>
      <p>آیت الله میرعمادی با اشاره به اینکه برای ما افتخار است که سید نور خدا موسوی مظهر ایمان، جهاد، مقاومت و مظهر ولایت مداری و ایستادگی در راه خدا است بیان کرد: امروز برای ما افتخار است که سید نور خدا به عنوان یک جانباز ۱۰۰ درصد ۱۰ سال نفس می‌کشید و فقط نفس کشیدن و حرکات چشمش سبب امنیت ما شد.</p>
      <p>وی گفت: خون شهدا تثبیت راه ولایت است و پیام این مراسم ایمان راسخ به انقلاب است و باید از دستاوردهای انقلاب حفاظت کنیم.</p>
      <p>نماینده ولی فقیه در استان لرستان تصریح کرد: ما باید در راه ولایت ثابت قدم بمانیم و شک و تردید به خود راه ندهیم.</p>
      <p>انتهای پیام/</p>
    </article>
  </body>
</html>