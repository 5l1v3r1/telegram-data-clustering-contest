<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/ny-unggutt-herjer-i-champions-league---en-kometkarriere/71791507"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T21:55:42+00:00"/>
    <meta property="og:title" content="Ny unggutt herjer i Champions League: - En kometkarriere"/>
    <meta property="og:description" content="Det er ikke bare Erling Braut Haaland som vekker oppsikt i Champions League denne sesongen. Real Madrid-stjerneskuddet Rodrygo (18) scoret tre ganger mot Galatasaray."/>
  </head>
  <body>
    <article>
      <h1>Ny unggutt herjer i Champions League: - En kometkarriere</h1>
      <h2>Det er ikke bare Erling Braut Haaland som vekker oppsikt i Champions League denne sesongen. Real Madrid-stjerneskuddet Rodrygo (18) scoret tre ganger mot Galatasaray.</h2>
      <address><time datetime="2019-11-06T21:55:42+00:00">06 Nov 2019, 21:55</time> by <a rel="author">Daniel Nerli Gussiås</a></address>
      <ul>
        <li>
          <b>Real Madrid - Galatasaray 6-0 (4-0)</b>
        </li>
      </ul>
      <p>Erling Braut Haaland har vært på alles lepper hittil denne fotballhøsten etter hans herjinger med stjernene i Champions League.</p>
      <p>
        <b>Med sine sju mål på fire kamper er 19-åringen fra Jæren både historisk og akkurat nå toppscorer i verdens største klubbturnering.</b>
      </p>
      <p>Tirsdag kveld fortsatte den tidligere Molde-spilleren målshowet, og scoret Salzburgs eneste scoring da han satte ballen sikkert i mål fra ellevemeteren mot Napoli.</p>
      <p>
        <b>Men onsdag kveld glimtet en annen tenåring til.</b>
      </p>
      <p>Brasilianeren Rodrygo, født i 2001, herjet mot Martin Linnes’ Galatasaray i første omgang på Santiago Bernabeu.</p>
      <p>1-0 kom allerede etter fire minutter. Marcelo spilte motsatt til nettopp Rodrygo, som tok ned ballen inne i feltet, vendte innover og sendte ballen i det lengste hjørnet.</p>
      <p>Dermed var hans første Champions League-scoring i boks.</p>
      <p>- En kometkarriere, konkluderte fotball-ekspert Morten Langli i Viasats Champions League-studio.</p>
      <h3>Mer effektiv enn talentfull lagkamerat</h3>
      <p>Langli fikk støtte av den svenske fotball-eksperten Bojan Djordjic, som for anledningen av på besøk i det norske Viasat-studioet. Svensken, med en fortid i Manchester United, sammenlignet Rodrygo med et annet brasiliansk talent, Vinicius Jr. Djordjic mente samtidig at Rodrygo har noe lagkameraten mangler.</p>
      <p>
        <b>Vinicius var fjorårets store Real Madrid-lyspunkt i en ellers svak sesong.</b>
      </p>
      <p>- Rodrygo har et bedre sluttprodukt. Han er hvassere foran mål, og det skjer noe på den siste tredelen. Vinicius spiller som om han fortsett er på stranda i Rio. Han er fantastisk en mot en, men man savner den siste pasninga, sa Djordjic.</p>
      <p>2-0 kom bare to minutter senere. Denne gang med hodet, og dermed viste unggutten nettopp det Bojan Djordjic snakket om i Viasat-studio.</p>
      <p>
        <b>Han har et sluttprodukt.</b>
      </p>
      <p>
        <i>Saken fortsetter under bildet.</i>
      </p>
      <figure>
        <img src="https://dbstatic.no/71791520.jpg?imageId=71791520&amp;width=1024&amp;height=615"/>
        <figcaption><b>OFTE FRUSTRERT:</b> Vinicius Jr. Foto: NTB/Scanpix Vis mer</figcaption>
      </figure>
      <p>I tillegg til de to scoringene, vartet unggutten opp med en målgivende pasning til Karim Benzema. Franskmannen sørget sammen med kaptein Sergio Ramos for at Madrid-klubben kunne gå i garderoben med 4-0.</p>
      <p>
        <b>Og helt på tampen av kampen kopierte 18-åringen Erling Braut Haaland, og fullførte sitt hat-trick og sørget for 6-0-seier til vertene.</b>
      </p>
      <p>Nordmannen gjorde det samme i sin første kamp mot Genk.</p>
      <h3>Rekordstor overgangssum</h3>
      <p>Rodrygo har denne sesongen fått mye spilletid hos «Los Blancos». Foran denne sesongen ble stortalentet hentet fra Santos, klubben Barcelona i sin tid hentet Neymar fra. Overgangssummen skal ha vært på <a href="https://madridista.no/artikler/7755-offisielt-rodrygo-til-real-madrid">om lag 530 millioner kroner</a>.</p>
      <p>
        <b>Dermed ble det tidenes største overgang for en sør-amerikansk klubb.</b>
      </p>
      <p>25. september debuterte brasilianeren i La Liga, og scoret i samme kamp sitt første mål for klubben. Siden den gang har han notert seg for tre kamper og ytterligere ei scoring til.</p>
      <p>Den rekorddyre tenåringen er garantert et navn vi kommer til å høre mer om i tida som kommer.</p>
    </article>
  </body>
</html>