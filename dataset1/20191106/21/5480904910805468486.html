<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/bayern-mnichov-podle-bildu-jedna-s-trenerem-wengerem/1818098?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T21:46:00+00:00"/>
    <meta property="og:title" content="Bayern Mnichov podle Bildu jedná s trenérem Wengerem"/>
    <meta property="og:description" content="Mnichov - K fotbalistům Bayernu Mnichov by mohl přijít bývalý kouč Arsenalu Arséne Wenger. Podle listu Bild sedmdesátiletý Francouz už absolvoval s vedením německého mistra konkrétní jednání. U týmu skončil po víkendovém debaklu 1:5 s Frankfurtem Niko Kovač."/>
  </head>
  <body>
    <article>
      <h1>Bayern Mnichov podle Bildu jedná s trenérem Wengerem</h1>
      <address><time datetime="2019-11-06T21:46:00+00:00">06 Nov 2019, 21:46</time> by <a rel="author" href="http://www.ctk.cz/" target="_blank">ČTK</a></address>
      <p>Mnichov - K fotbalistům Bayernu Mnichov by mohl přijít bývalý kouč Arsenalu Arséne Wenger. Podle listu Bild sedmdesátiletý Francouz už absolvoval s vedením německého mistra konkrétní jednání. U týmu skončil po víkendovém debaklu 1:5 s Frankfurtem Niko Kovač.</p>
      <p>Wenger, který loni odešel z Arsenalu po 22 letech, potvrdil, že by ho angažmá v Bayernu lákalo. "Trénování je můj život. Samozřejmě mám zájem," uvedl kouč, který momentálně pracuje pro katarskou televizní stanici beIN Sports jako expert na Ligu mistrů.</p>
      <p>Podle německých médií by Wenger vedl Bayern pouze do léta. Pak by vedení chtělo přivést některého z mladších trenérů, jako jsou Thomas Tuchel z Paris St. Germain nebo Erik ten Hag z Ajaxu Amsterdam. Oba nyní odmítli opustit svá současná působiště. Nabídku mnichovského velkoklubu nepřijal ani Ralf Rangnick, který po minulé sezoně skončil v Lipsku.</p>
      <p>Bayern dočasně vede asistent Hans-Dieter Flick, který dnes s týmem díky výhře 2:0 nad Olympiakosem Pireus vybojoval postup do osmifinále Ligy mistrů.</p>
    </article>
  </body>
</html>