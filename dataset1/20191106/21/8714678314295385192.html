<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/redaktorforeningen-utsetter-behandlingen-av-resett-soknad/"/>
    <meta property="og:site_name" content="Kampanje"/>
    <meta property="article:published_time" content="2019-11-06T21:05:31+00:00"/>
    <meta property="og:title" content="Redaktørforeningen utsetter Resett-avgjørelse: - Jeg er overrasket"/>
    <meta property="og:description" content="- Styret har mange spørsmål til den publisistiske praksisen, sier styreleder i Redaktørforeningen."/>
  </head>
  <body>
    <article>
      <h1>Redaktørforeningen utsetter Resett-avgjørelse: - Jeg er overrasket</h1>
      <address><time datetime="2019-11-06T21:05:31+00:00">06 Nov 2019, 21:05</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>- Styret har mange spørsmål til den publisistiske praksisen, sier styreleder i Redaktørforeningen.</b>
      </p>
      <p>Styret i Norsk Redaktørforening har vedtatt å utsette den endelige behandlingen av medlemssøknadene fra Helge Lurås, ansvarlig redaktør i Resett og Xstra og Shurika Hansen, redaktør i Resetts søsternettsted Xstra.</p>
      <p>Søknadene vil nå behandles 11. februar 2020, ifølge en pressemelding fra Redaktørforeningen.</p>
      <p>Det skal skyldes at det er forhold knyttet til medlemssøknaden som krever ytterligere avklaringer.</p>
      <p>Resett-redaktør <b>Helge Lurås</b> sier til Kampanje at han er overrasket over utsettelsen.</p>
      <p>- Jeg har blitt meddelt beslutningen og ser frem til videre dialog med Redaktørforeningen. Jeg er overrasket over at det ikke ble tatt en avgjørelse i dag, det hadde jeg forventet, men jeg respekterer at de ønsker en videre dialog, sier Lurås til Kampanje.</p>
      <p>Han vet ikke hvilke avklaringer Redaktørforeningen vil be om.</p>
      <p>- Vi har hatt en dialog frem til nå og vi trodde vi hadde besvart de spørsmålene de har hatt. Men da har det vel fremkommet nye spørsmål på styremøtet som de ønsker å få en avklaring på.</p>
      <p>Det kan styreleder <b>Hanna Relling Berg</b> i Redaktørforeningen bekrefte.</p>
      <p>- Styret har mange spørsmål til den publisistiske praksisen og ønsker å få avklaringer på det, sier hun til Kampanje.</p>
      <p>- Hvorfor har ikke dialogen dere har hatt med Lurås gitt nødvendige avklaringer?</p>
      <p>- Jeg synes vi har hatt en konstruktiv dialog og vi er i en prosess der vi mener det fortsatt er behov for å få avklart en del ting.</p>
      <p>Dette er andre gang Helge Lurås søker om medlemsskap i Redaktørforeningen. I fjor ble han avvist. Likevel er ikke Resett helt ute av varmen. Som Kampanje tidligere har skrevet, lenker foreningen til saker fra Resett under fanen «Redaktørnyheter fra Retriever» på nettsidene sine.</p>
      <p>
        <b>Les mer: </b>
        <a href="https://kampanje.com/link/ef9648742e6347b6b49909dd61fac624.aspx">
          <b>Redaktørforeningen deler Resett-saker tross medlemsnekt: - Kan ikke ettergå enhver sak</b>
        </a>
      </p>
    </article>
  </body>
</html>