<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/06/news/l_addio_alla_giovane_giulia_suo_padre_e_il_papa_del_fidanzato_si_abbracciano_in_chiesa-240431731/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T21:02:00+00:00"/>
    <meta property="og:title" content="L'addio alla giovane Giulia: suo padre e il papà del fidanzato si abbracciano in chiesa"/>
    <meta property="og:description" content="Lo schianto a Musile del Piave, dopo la discoteca. Alessandro, alla guida, si è risvegliato dal coma"/>
  </head>
  <body>
    <article>
      <h1>L'addio alla giovane Giulia: suo padre e il papà del fidanzato si abbracciano in chiesa</h1>
      <h2>Lo schianto a Musile del Piave, dopo la discoteca. Alessandro, alla guida, si è risvegliato dal coma</h2>
      <address>
        <time datetime="2019-11-06T21:02:00+00:00">06 Nov 2019, 21:02</time>
      </address>
      <p><b>CASTELFRANCO VENETO </b>- L'abbraccio tra due padri piegati dal dolore ha segnato oggi, a Castelfranco Veneto, il momento più angosciante della<a href="https://www.repubblica.it/cronaca/2019/11/01/news/fidanzati_si_schiantano_in_auto_dopo_festa_di_halloween_in_discoteca_lei_muore_lui_in_coma-240045770/"> tragedia stradale di Halloween</a>, avvenuta a Musile del Piave, in provincia di Venezia: il funerale della 18enne Giulia Zandarin, morta nello schianto dell'auto guidata dal fidanzato Alessandro, 19 anni, al quale era stata appena ritirata la patente. Lui, che ieri si era risvegliato dal coma e ha saputo della fine di Giulia, è ancora in ospedale, grave. A Giulia, che non ha avuto scampo nel ribaltamento della Mercedes, oggi hanno dato l'addio centinaia di persone.<br/><br/>Un funerale assolutamente sobrio, nessun applauso all"uscita, nulla che potesse distogliere dal silenzio nel quale famiglie e amici hanno dato l'ultimo saluto alla ragazza. Ma un gesto, un abbraccio, ha catturato lo sguardo di tutti: è stato quello tra il papà di Giulia e il papà di Alessandro, Franco Antonello, l'imprenditore che aveva lasciato il lavoro per seguire la vita del figlio maggiore, Andrea, autistico. Una vicenda, quella degli Antonello, che aveva ispirato un romanzo, e poi un film, "Tutto il mio folle amore", di Gabriele Salvatores, <a href="https://www.repubblica.it/cronaca/2019/11/02/news/incidente_franco_antonello_film_gabriele_salvatores_figlio_autistico-240072705/">portato alla 76a Mostra di Venezia</a>.<br/><br/>"Mio figlio in coma non è un criminale", ha fin qui ripetuto l'uomo. Dopo tre giorni di coma farmacologico indotto per i traumi subiti nell'incidente, ieri Alessandro era stato trasferito dall'ospedale di Mestre a quello di Castelfranco, vicino a casa. E oggi nel Duomo della cittadina trevigiana c'è stato solo spazio per condividere il dolore che unisce le due famiglie. I genitori dei due giovani hanno preso parte alle esequie seduti nei primi banchi della chiesa, insieme ad altri congiunti.<br/><br/>Il rito è stato celebrato da don Franco De Marchi, parroco di San Floriano, frazione d'origine di Giulia. In uno dei passaggi dell'omelia il sacerdote ha sottolineato: "L'amore è anche scusare, accettare e accogliere l'altro per quello che è".</p>
    </article>
  </body>
</html>