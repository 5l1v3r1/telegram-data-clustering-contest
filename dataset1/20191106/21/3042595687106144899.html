<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tatoverte-oynene---mistet-synet/71780218"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T21:32:29+00:00"/>
    <meta property="og:title" content="Tatoverte øynene - mistet synet!"/>
    <meta property="og:description" content="En australsk kvinne kunne ikke se i tre uker etter å ha sprøytet blekk inn i øyet."/>
  </head>
  <body>
    <article>
      <h1>Tatoverte øynene - mistet synet!</h1>
      <h2>En australsk kvinne kunne ikke se i tre uker etter å ha sprøytet blekk inn i øyet.</h2>
      <address><time datetime="2019-11-06T21:32:29+00:00">06 Nov 2019, 21:32</time> by <a rel="author">Ruth Elise Henden</a></address>
      <p>Amber Luke fra Australia skal ha brukt opp mot 25000 dollar på å modifisere kroppen med ekstreme prosedyrer.</p>
      <p>
        <b>Hun påstår at hun var blind i tre uker etter å ha tatovert det hvite feltet i øyet blått.</b>
      </p>
      <p>Luke, som går under navnet “Blue Eyes White Dragon” på Instagram, forteller til <a href="https://www.youtube.com/watch?v=hUmC4Aw5rCc&amp;t=303s">Barcroft Media</a> at hun først ble fascinert med å fikse på kroppen da hun var 16 år gammel. Siden har hun tatt over 200 tatoveringer, splittet tunga, fikset tennene for å se ut som en vampyr og satt inn spisse implantater i ørene.</p>
      <p>- Jeg angrer ikke på noe. Jeg elsker imaget mitt.</p>
      <figure>
        <embed-post data-src="https://www.instagram.com/p/B2NhRblA9cI" data-service="Instagram"/>
      </figure>
      <h3>Som glasskår</h3>
      <p>Man tatoverer i øyet ved å sprøyte blekk inn under overflaten av slimhinnemembranen som dekker det hvite i øyet. Hvis alt går bra endres fargen på det hvite i øyet uten komplikasjoner. Luke forteller at tatovøren dessverre gikk for dypt inn i øyet.</p>
      <p>- Hvis prosedyren er gjort riktig skal du ikke bli blind. Jeg var blind i tre uker. Det var ganske brutalt.</p>
      <p><a href="https://www.foxnews.com/health/eyeball-tattoos-left-blue-eyes-white-dragon-woman-blind-report">Fox News</a> skriver at Luke har over 140000 følgere, og hun tar dem ofte med når hun fikser på kroppen. Denne prosedyren varte i 40 minutter, og var ifølge Luke intens og smertefull. Hun har vansker for å beskrive nøyaktig hvordan det føltes, men prøver å sette ord på opplevelsen:</p>
      <p>- Fra sekundet øyet ble truffet av nåla og blekket kom inn føltes det som om tatovøren min tok tak i ti glasskår og gned dem i øyet mitt.</p>
      <h3>Fraråder å ta inngrepet</h3>
      <p>Kari Kjelskau er tatovør ved Memento Tattoo i Oslo og har tatovert siden 2001. Hun mener at dette inngrepet ikke er en tatovering.</p>
      <p>- Du tilsetter bare pigment. Man lager ikke noe motiv, så jeg ville ikke kalt dette en tatovering.</p>
      <figure>
        <img src="https://dbstatic.no/71785303.jpg?imageId=71785303&amp;x=4.147465437788&amp;y=0&amp;cropw=49.462365591398&amp;croph=100&amp;width=322&amp;height=434"/>
        <figcaption><b>SIER NEI:</b> Tatovør Kari Kjelskau anbefaler ikke slike inngrep. Foto: Sveinung Uddu Ystad Vis mer</figcaption>
      </figure>
      <p>Hun har ikke hørt om noen som holder på med øyetatoveringer i Norge, og håper at trenden ikke kommer hit. Det er rett og slett for farlig.</p>
      <p>- Det er så utrygt å gjøre det, så jeg ville ikke anbefalt det til noen. Du risikerer ditt eget syn hvis du skal gjøre det.</p>
      <p>
        <i>- Hadde du ville gjort inngrepet på noen andre?</i>
      </p>
      <p>- Nei, det hadde jeg ikke.</p>
      <h3>Får støtte</h3>
      <p>Lukes mor Vikki forteller hvordan hun reagerte da datteren kom hjem med helt blå øyne.</p>
      <p>- Jeg gråt. Jeg spurte henne "hvorfor vil du gjøre det der mot deg selv når du vet hvor farlig det er?"</p>
      <p>Men selv om hun opprinnelig var uenig i datterens valg gjør hun sitt beste for å støtte henne.</p>
      <p>- Amber så aldri på seg selv som vakker, og ble diagnostisert med depresjon da hun var 14 år gammel. Selvtilliten hennes har vokst ved hjelp av disse kroppsmodifikasjonene.</p>
      <figure>
        <embed-post data-src="https://www.instagram.com/p/B3g_p_rBgAJ" data-service="Instagram"/>
      </figure>
      <p>Hun fortsetter:</p>
      <p>- Foreldre vet at noen barn kommer til å gjøre akkurat hva de selv vil, samme hva vi sier. Nå er det for meg å være der for henne og være med på reisen. Og støtte opp under henne og elske henne.</p>
      <h3>Aldri mer</h3>
      <p>Luke planlegger å være heldekket med tatoveringer innen mars i 2020, men sier hun er ferdig med å være helt ekstrem.</p>
      <p>- Jeg planlegger ikke å få gjort flere slike prosedyrer med kroppen min, så det blir ikke mer tungesplitting og ikke flere øyetatoveringer.</p>
      <figure>
        <iframe src="https://www.youtube.com/embed/SCdZvIfUHu0" width="640" height="360" data-service="Youtube" scrolling="no"/>
        <figcaption><b>ANGER:</b> Én av fire angrer på tatoveringen sin. Nazisymboler, eks kjæresters navn, gjengsymbolikk og norges styggeste tatovering. Her er noen av historiene bak tatoveringene vi fjerner. Video: Siv Johanne Seglem Vis mer</figcaption>
      </figure>
    </article>
  </body>
</html>