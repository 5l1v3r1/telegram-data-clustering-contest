<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttarakhand/story-bjp-sweeps-the-block-chiefs-election-in-uttarakhand-congress-finished-third-2836143.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T21:05:13+00:00"/>
    <meta property="og:title" content="उत्तराखंड: ब्लॉक प्रमुख चुनाव में भाजपा ने लहराया परचम, तीसरे स्थान पर रही कांग्रेस"/>
    <meta property="og:description" content="उत्तराखंड के क्षेत्र पंचायत प्रमुख के चुनाव में भाजपा ने जीत का परचम लहरा दिया। कुल 89 ब्लॉक प्रमुखों में से आधे से अधिक 47 पर भाजपा ने सीधे जीत दर्ज की है। चार ब्लॉकों में भाजपा के बागी भी जीतने में..."/>
  </head>
  <body>
    <article>
      <h1>उत्तराखंड: ब्लॉक प्रमुख चुनाव में भाजपा ने लहराया परचम, तीसरे स्थान पर रही कांग्रेस</h1>
      <address><time datetime="2019-11-06T21:05:13+00:00">06 Nov 2019, 21:05</time> by <a rel="author">मुख्य संवाददाता।,देहरादून।</a></address>
      <p>उत्तराखंड के क्षेत्र पंचायत प्रमुख के चुनाव में भाजपा ने जीत का परचम लहरा दिया। कुल 89 ब्लॉक प्रमुखों में से आधे से अधिक 47 पर भाजपा ने सीधे जीत दर्ज की है। चार ब्लॉकों में भाजपा के बागी भी जीतने में कामयाब रहे हैं। निर्दलीय उम्मीदवार कुल 20 ब्लॉक में जीत दर्ज कर दूसरे और कांग्रेस 18 ब्लॉक प्रमुखों के साथ तीसरे स्थान पर रही। </p>
      <p><b>सारे नतीजे किए घोषित </b><br/>प्रदेश के 27 ब्लॉक में पहले ही प्रमुख का चुनाव निर्विरोध हो गया था। बुधवार को हुए शेष 62 ब्लॉक प्रमुखों के लिए चुनाव हुआ। दोपहर तीन बजे तक मतदान के तत्काल बाद मतगणना की गई। जिसमें भाजपा 47 ब्लॉकों में अपना उम्मीदवार जिताने में कामयाब रही है। कुमांऊ में चार ब्लॉकों में भाजपा के बागी भी जीते हैं। </p>
      <h3>Read Also: <a href="https://www.livehindustan.com/national/story-sit-filed-4700-pages-charge-sheet-on-chinmayanand-case-2835999.html">चिन्मयानंद केस: एसआईटी ने दाखिल किया 4700 पन्नों का आरोप पत्र</a></h3>
      <p><b>निर्दलीय दूसरे, कांग्रेस तीसरे नंबर पर </b><br/>निर्दलीय उम्मीदवार कुल 20 ब्लॉकों में जीत दर्ज कर दूसरे स्थान पर रहे हैं, जबकि कांग्रेस 18 ब्लॉक में ही अपना प्रत्याशी जितवाने में कामयाब हो पाई। ज्येष्ठ उपप्रमुख, कनिष्ठ उपप्रमुख के चुनाव में भी यही स्थिति देखने को मिली। हालांकि भाजपा ने 53 और कांग्रेस ने 36 ब्लाक प्रमुख के पद जीतने का दावा किया है। </p>
      <p><b>आज जिला पंचायत का चुनाव </b><br/>अब गुरुवार को जिला पंचायत अध्यक्ष, उपाध्यक्ष के चुनाव के साथ ही पंचायत चुनाव प्रक्रिया पूरी हो जाएगी। जिला पंचायत के कुल 12 में से चार जगह भाजपा पहले ही निर्विरोध जीत दर्ज कर चुकी है। जिला पंचायत अध्यक्ष का परिणाम शाम पांच बजे तक आने की उम्मीद है।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>