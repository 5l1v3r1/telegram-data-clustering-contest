<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/tervel-pulev-e-gotov-za-bitka-nomer-14-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-06T21:08:00+00:00"/>
    <meta property="og:title" content="Тервел Пулев е готов за битка номер 14 (ВИДЕО)"/>
    <meta property="og:description" content="По-малкият от братята Пулеви се изправя срещу германеца Кай Курзава в петък (8 ноември)"/>
  </head>
  <body>
    <article>
      <h1>Тервел Пулев е готов за битка номер 14 (ВИДЕО)</h1>
      <h2>По-малкият от братята Пулеви се изправя срещу германеца Кай Курзава в петък (8 ноември)</h2>
      <address><time datetime="2019-11-06T21:08:00+00:00">06 Nov 2019, 21:08</time> by <a rel="author" href="https://btvnovinite.bg/author/?author=2001795" target="_blank">Димитър Тасев</a></address>
      <figure>
        <video src="https://vid.btv.bg/btvnews/2019/11/06/TERVEL_1573074755-1.mp4"/>
      </figure>
      <p>Тервел Пулев е готов за 14-ата си среща при професионалистите - срещу Кай Курзава в петък (8 ноември) на гала вечер в Кьолн, Германия. Два дни преди битката по-малкият от братя Пулеви даде интервю за bTV, в което подчерта колко е важно да не подценява съперника.</p>
      <p>"Независимо, че и на години е по-голям, в последно време в спорта се забелязва увеличаване на живота на спортистите. Дължи се на много фактори, така че това е малко измамно. Играл съм и друг път срещу 40-годишен боксьор и доста ме затрудни", сподели бронзовият медалист от олимпийските игри в Лондон през 2012 г.</p>
      <p>Запитан какво очаква да бъде по-различно в мача на германска земя, Тервел заяви, че все още не знае, но няма нагласа да подценява ситуацията.</p>
      <p>Германецът Курзава е на 42 години и има богат опит. Той е актив от 38 победи (26 с нокаут) и 8 загуби (5 с нокаут). За него това ще бъде трети мач през 2019 г., като има 2 загуби - от Един Пухало през февруари и от Никола Милачич през юли.</p>
      <p>Курзава дебютира при професионалистите през 2001 г., като има само два мача извън Германия.</p>
      <p>Последният мач на българския боксьор беше през март 2019 г. в САЩ. Тогава той победи Мич Уилямс след пълни 6 рунда. От ринга Пулев слезе с фрактура в ръката, която лекува няколко седмици.</p>
      <p>Кантарът преди срещата между Тервел и Курзава е утре. Седмицата е важна за братя Пулеви. Докато Тервел се готви за 14-ия си мач на профиринга, неговият брат Кубрат провежда своята подготовка за сблъсък в Калифорния с прекаралия 12 години в затвора в САЩ Райдъл Букър.</p>
    </article>
  </body>
</html>