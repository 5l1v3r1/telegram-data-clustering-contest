<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-haryana-mein-kisano-ne-nibhaya-parali-nhi-jalane-ka-vada-to-sarpanch-ne-karai-hawai-sair-2836160.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T21:20:07+00:00"/>
    <meta property="og:title" content="हरियाणा : किसानों ने निभाया पराली नहीं जलाने का वादा तो सरपंच ने कराई हवाई सैर"/>
    <meta property="og:description" content="हरियाणा में चरखी दादरी जिले के गांव घिकाड़ा के सरपंच ने पर्यावरण बचाने की पहल करते हुए पराली नहीं जलाने वाले किसानों को हवाई सैर कराकर जागरुकता का संदेश दिया है। हवाई सैर करने वाले किसानों ने इस..."/>
  </head>
  <body>
    <article>
      <h1>हरियाणा : किसानों ने निभाया पराली नहीं जलाने का वादा तो सरपंच ने कराई हवाई सैर</h1>
      <address><time datetime="2019-11-06T21:20:07+00:00">06 Nov 2019, 21:20</time> by <a rel="author">एजेंसी। ,भिवानी।</a></address>
      <p>हरियाणा में चरखी दादरी जिले के गांव घिकाड़ा के सरपंच ने पर्यावरण बचाने की पहल करते हुए पराली नहीं जलाने वाले किसानों को हवाई सैर कराकर जागरुकता का संदेश दिया है। हवाई सैर करने वाले किसानों ने इस दौरान संकल्प लिया कि वे अन्य किसानों को भी पराली नहीं जलाने के लिए जागरूक करेंगे। सरपंच सोमेश ने बताया कि उन्होंने पराली नहीं जलाने वाले किसानों को हवाई सैर कराने की पिछले वर्ष घोषणा की थी। उन्होंने बताया कि गांव घिकाड़ा में पिछले दिनों पराली नहीं जलाने वाले 15 किसानों को हवाई सैर कराने के लिए चुना।</p>
      <p>
        <b>Read Also: <a href="https://www.livehindustan.com/ncr/story-fir-will-be-registered-against-those-who-burn-garbage-and-stubble-in-haryana-2834749.html">पराली जलाने वालों से ऐसे निपटेगी हरियाणा सरकार, मुख्य सचिव ने दिए आदेश</a></b>
      </p>
      <p>सरपंच ने बताया कि वह पिछले वर्ष भी पराली नहीं जलाने वाले 25 किसानों को गुजरात की हवाई यात्रा करा चुके हैं। उन्होंने बताया कि गत 30 अक्तूबर को इन सभी किसानों को सबसे पहले हिसार के अग्रोहा धाम ले जाया गया। वहां दर्शन के बाद उन्होंने फिरोजपुर जिले में हुसैनीवाला स्थित भारत-पाकिस्तान सीमा पर भारतीय सीमा सुरक्षाबल के जवानों की परेड देखी। इसकी अगली सुबह वह सभी को बठिंडा से हवाई मार्ग से जम्मू ले गए और माता वैष्णो देवी के दर्शन कराए। बुधवार को सभी किसान वापस अपने गांव घिकाड़ा पंहुच गए।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>