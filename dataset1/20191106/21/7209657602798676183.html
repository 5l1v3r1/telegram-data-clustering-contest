<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rimini/cronaca/cade-letto-muore-1.4873301"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-06T21:37:13+00:00"/>
    <meta property="og:title" content="Rimini, cade dal lettino del fisioterapista. Muore a 42 anni"/>
    <meta property="og:description" content="La vittima aveva subito un grave intervento alla testa e stava facendo riabilitazione: indagati medico e fisioterapista"/>
  </head>
  <body>
    <article>
      <h1>Rimini, cade dal lettino del fisioterapista. Muore a 42 anni</h1>
      <h2>La vittima aveva subito un grave intervento alla testa e stava facendo riabilitazione: indagati medico e fisioterapista</h2>
      <address><time datetime="2019-11-06T21:37:13+00:00">06 Nov 2019, 21:37</time> by <a rel="author">il Resto del Carlino</a></address>
      <p>Rimini, 7 novembre 2019 - <b>Cade </b><b>dal letto della clinica</b> e<b> muore</b> qualche giorno dopo. Sotto inchiesta, con l’accusa di <b>omicidio colposo</b>, ci sono <b>un medico e il fisioterapista</b> che si sono occupati di lui. La vittima è un <b>42enne</b> originario di Città di Castello, ma residente a <b>Pieve Santo Stefano</b>, in provincia di Arezzo.<br/><br/><b>La tragedia </b>si è consumata <b>il 30 settembre scorso</b>. L’uomo aveva subito <b>un grave intervento alla testa</b>, un’operazione delicata che era però riuscita con successo. Il passo successivo era stato quello della riabilitazione che si presentava piuttosto lunga.</p>
      <p>Così era stato trasferito in una clinica riminese dove aveva <b>cominciato la fisioterapia</b> che sembrava procedere molto bene. Fino al 30 settembre, quando, secondo una prima ricostruzione fatta dagli inquirenti, il 42enne era caduto mentre il fisioterapista<b> lo stava riposizionando sul letto</b>.</p>
      <p>Una caduta <b>apparentemente banale</b>, l’uomo <b>aveva battuto il volto</b> e aveva riportato delle lesioni al naso che non sembravano però particolarmente gravi. Anche se il paziente non aveva mai perso conoscenza, considerato il complicato intervento chirurgico a cui era stato sottoposto, la dottoressa aveva richiesto comunque <b>una tac per accertarsi che non ci fossero problemi</b>, e il radiologo aveva programmato l’esame per il giorno successivo.<br/><br/><b>Le sue </b><b>condizioni</b> non destavano quindi alcuna preoccupazione, e nessuno si aspettava che <b>durante la notte</b> la situazione <b>si aggravasse improvvisamente</b>. A tal punto che il mattino dopo era statro trasportato d’urgenza all’ospedale Bufalini di Cesena.</p>
      <p>Qui era stato sottoposto <b>a una serie di accertamenti</b> che avevano rilevato <b>una gravissima emorragia cerebrale</b>. I medici avevano tentato di tutto per salvargli la vita, ma non c’era stato nulla da fare e il 3 ottobre <b>l’uomo era morto</b>. I familiari sconvolti avevano chiesto chiarimenti, sapevano della caduta nella clinica riminese e decisi a scoprire come erano andate le cose, <b>avevano presentato un esposto in procura</b>.<br/><br/><b>Le indagini </b>erano partite immediatamente e lo stesso procuratore della Repubblica, <b>Elisabetta Melotti</b>, aveva disposto subito <b>l’autopsia</b>, effettuato dopo la donazione degli organi decisa dalla famiglia. Il magistrato aveva aperto <b>un fascicolo per omicidio colposo</b> che vede attualmente due indagati: la dottoressa che aveva preso in carico il paziente subito dopo la caduta, difesa dall’avvocato Maurizio Ghinelli, e il fisioterapista che si stava occupando di lui, rappresentato dall’avvocato Tiziana Casali.</p>
      <p>Quello che l’inchiesta <b>sta cercando di accertare</b> è se ci sia un nesso causale tra la caduta dell’uomo e il decesso. Se sia stato cioè <b>quell’incidente a provocare l’emorragia</b> che l’ha ucciso, o se invece, essendo reduce da un’operazione alla testa, sia stata provocata <b>dal problema originario</b>. Un accertamento tutt’altro che semplice, per questo dopo l’autopsia, a quanto pare non così risolutiva, il pubblico ministero ha disposto un supplemento di perizia e oggi verrà dato l’incarico all’esperto che dovrà scoprire cosa abbia provocato questa tragedia.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>