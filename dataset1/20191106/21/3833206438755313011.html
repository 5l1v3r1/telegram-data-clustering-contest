<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Uvelichavat-zaplashtaneto-na-noshtniya-trud-na-policaite-ot-2020-g-911767"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-06T21:05:00+00:00"/>
    <meta property="og:title" content="Увеличават заплащането на нощния труд на полицаите от 2020 г."/>
    <meta property="og:description" content="Има преизпълнение на бюджета на МВР поради повишената събираемост на глоби, стана ясно от думите на ..."/>
  </head>
  <body>
    <article>
      <h1>Увеличават заплащането на нощния труд на полицаите от 2020 г.</h1>
      <address>
        <time datetime="2019-11-06T21:05:00+00:00">06 Nov 2019, 21:05</time>
      </address>
      <p>Има преизпълнение на бюджета на МВР поради повишената събираемост на глоби, стана ясно от думите на министъра на вътрешните работи <a href="https://www.plovdiv24.bg/novini/persons/5220.html">Младен Маринов</a> след изслушване в ресорната парламентарна комисия. Министърът посочи, че глобите действат превантивно и намаляват войната по пътищата.</p>
      <p>Той заяви също, че предвидените около 1,7 млрд. лева бюджет на МВР за 2020 г. ще задоволят нуждите на министерството да поддържа щатна численост и ще спомогне за опазването на обществения ред. До месец ще стане ясно и с колко ще бъде повишено възнаграждението на полицейските служители за нощен труд, съобщава "24 часа". Повече пари ще се влагат и в поддръжка на издаването на документи за самоличност, за да се намалят опашките догодина, когато ще трябва да се обновят над 2 млн. документа.</p>
      <p>"Средствата са предвидени по политики. Една от политиките е борба със стихийните бедствия и пожарите. Бюджетни средства са предвидени, но там основно сме развили административен капацитет. Мога да похваля Главна дирекция "Пожарна безопасност и защита на населението", че са първенци да работят по европейски програми и други начини за финансиране. Моята основна цел е насочена да подсигурим средства за лична защита на пожарникарите и техническа окомплектовка, която преди всичко да пази тяхното здраве и живот. До този момент сме направили максималното, което можем. ", цитират <a href="https://www.plovdiv24.bg/novini/persons/5220.html">Младен Маринов</a> от "Фокус".</p>
      <p>Министърът заяви още, че тенденцията в системата на МВР назначаване - напускане е обърната, както и че е постигната стабилност на изпълнителните нива. Той допълни, че в момента текат конкурси за назначаване на оперативни работници в министерството.</p>
      <p><a href="https://www.plovdiv24.bg/novini/persons/5220.html">Младен Маринов</a> коментира и изминалите местни избори като посочи, че обстановката в страната е била динамична - задържани са 60 души, а 95 са образуваните разследвания.</p>
    </article>
  </body>
</html>