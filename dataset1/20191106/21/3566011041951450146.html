<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545337.html/%D8%AC%D8%B2%D8%A6%DB%8C%D8%A7%D8%AA-%D9%88-%D9%86%D8%A7%DA%AF%D9%81%D8%AA%D9%87-%D9%87%D8%A7%DB%8C-%D8%AC%D8%A7%D9%84%D8%A8%DB%8C-%D8%A7%D8%B2-%D8%A2%D8%AE%D8%B1%DB%8C%D9%86-%D8%B1%D9%88%D8%B2%D9%87%D8%A7%DB%8C-%D8%B2%D9%86%D8%AF%DA%AF%DB%8C--%D8%A7%D8%A8%D9%88%D8%A8%DA%A9%D8%B1-%D8%A7%D9%84%D8%A8%D8%BA%D8%AF%D8%A7%D8%AF%DB%8C-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T21:37:00+00:00"/>
    <meta property="og:title" content="جزئیات و ناگفته‌های جالبی از آخرین روزهای زندگی «ابوبکر البغدادی»"/>
    <meta property="og:description" content="یک دختر ایزدی جزئیات جالبی درباره آخرین روزهای زندگی ابوبکر البغدادی سرکرده ارشد گروه تروریستی داعش فاش کرد."/>
  </head>
  <body>
    <article>
      <h1>جزئیات و ناگفته‌های جالبی از آخرین روزهای زندگی «ابوبکر البغدادی»</h1>
      <address>
        <time datetime="2019-11-06T21:37:00+00:00">06 Nov 2019, 21:37</time>
      </address>
      <p>یک دختر ایزدی جزئیات جالبی درباره آخرین روزهای زندگی ابوبکر البغدادی سرکرده ارشد گروه تروریستی داعش فاش کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از خبرگزاری مستقل عراق، یک دختر ایزدی که مورد بردگی جنسی ابوبکر البغدادی سرکرده ارشد گروه تروریستی داعش قرار گرفته بود، از حیله و نیرنگ های البغدادی برای فرار از دستگیری و ترس و دل مشغولی او در ماههای اخیر زندگی اش خبر داد.</p>
      <p>این دختر ایزدی گفت: سرکرده داعش دچار آشفتگی بود و از خیانت هراس داشت و گاهی در پوشش چوپان خودش را پنهان می کرد و گاهی نیز زیر زمین مخفی می شد و همواره متکی به حلقه ای کوچک از افراد مورد اعتمادش بود.</p>
      <p>برپایه این گزارش، چهره‌ای که البغدادی از خود ترسیم می کند، نشان می دهد که او به امنیت و رفاه خودش بسیار اهمیت می داد و با فروپاشی مناطق تحت کنترل عناصر تندروی خودش، تلاش می کرد که در شهرک ها و صحراهای شرق سوریه و در نزدیک مرز با عراق امنیت ایجاد کند.</p>
      <p>در نهایت، سرکرده گروه تروریستی داعش که خود را خلیفه خود خوانده در مناطق تحت اشغال این گروه می دانست، با از دست دادن این مناطق مجبور شد تا به استان ادلب در شمال غربی سوریه برود. در آنجا بود که براساس روایت آمریکایی ها، خودش را در 26 اکتبر گذشته در داخل خانه به هنگام ورود نیروهای ویژه آمریکایی منفجر کرد.</p>
      <p>البغدادی دختر ایزدی یاد شده را برای چندین ماه به عنوان خدمتکار خود گرفته بود و خبرگزاری آسوشیتدپرس به نقل از این دختر ایزدی نوشت که چطور البغدادی این دختر را هنگام جابجایی با خود می برد. البغدادی با یک گروه اساسی هفت نفره از نزدیکانش مسافرت می کرد.</p>
      <p>به گزارش تسنیم، از چند ماه پیش، البغدادی بخش بزرگی از اختیاراتش را به یکی از بارزترین معاونانش واگذار کرد که به احتمال زیاد، این معاون همان مردی است که گروه داعش اعلام کرده است که جانشین البغدادی شده است.</p>
      <p>نخستین فرار</p>
      <p>این دختر ایزدی که در جریان یک حمله هوایی تحت فرماندهی آمریکا در ماه ژوئیه گذشته آزاد شد، گفت: البغدادی در وهله اول تلاش کرد که در اواخر سال 2017 میلادی به ادلب فرار کند.</p>
      <p>به گفته این دختر ایزدی، یک شب او در قالب یک کاروان متشکل از سه دستگاه خودرو که سرکرده داعش و همسر و تیم امنیتی اش در آن بودند، به سمت استان ادلب حرکت کردند. </p>
      <p>این دختر ایزدی که در آن زمان هفده سال داشت، افزود که کاروان به یک جاده اصلی رسید اما برگشت زیرا بیم آن می رفت که مورد حمله قرار گیرد.</p>
      <p>آنها به مدت تقریبا یک هفته در شهر هجین در جنوب شرقی سوریه در نزدیک مرز عراق بودند و سپس به سمت شمال به شهرک بشیشه رفتند. این شهرک مرزی دیگری در سوریه و در داخل اراضی تحت اشغال داعش بود.</p>
      <p>این دختر به مدت چهار ماه در خانه ابوعبدالله الزوبعی پدر زن البغدادی در شهرک بشیشه ماند. الزوبعی از دستیاران نزدیک البغدادی بود. </p>
      <p>این دختر ایزدی گفت: البغدادی به طور مکرر به دیدارم می آمد و مرا مورد تجاوز جنسی قرار می داد.وی افزود: البغدادی فقط شبها حرکت می کرد و کفش ورزشی می پوشید و چهره اش را می پوشاند و همیشه پنج نیروی امنیتی همراهش بودند.</p>
      <p>در تابستان سال 2018 میلادی، این دختر ایزدی را به مرد دیگری بخشیدند و او این دختر را از شهرک بشیشه خارج کرد. این آخرین باری بود که دختر ایزدی البغدادی را می دیدید. به گفته این دختر، البغدادی به او یک قطعه جواهر هدیه کرده بود.</p>
      <p>به نظر می رسد که با سقوط پیاپی مناطق تحت کنترل داعش توسط نیروهای کرد سوری، البغدادی از آنجا به جای دیگری در شرقی ترین بخش سوریه رفت و سپس در طول بهار عازم ادلب شد.</p>
      <p>عصبی و خیانت</p>
      <p>آنطور که محمد علی ساجت داماد البغدادی در یک مصاحبه تلویزیونی گفت: در آن زمان، البغدادی عصبی بود و از خیانت والی ها یا همان حکام ایالت های خلافت خود خوانده خود شکایت داشت.</p>
      <p>ساجت که نیروهای عراقی او را در ماه ژوئن دستگیر کردند، گفت که البغدادی را در طول 18 ماه چندین بار دیده بود. ساجت، البغدادی را از اواخر سال 2017 میلادی در حدفاصل منطقه هجین تا مناطق صحرایی در طول مرز سوریه و عراق دیده بود. ساجت با گذشت مدت زیادی از آخرین باری که البغدادی را دید، دستگیر شد. ساجت گفت که البغدادی وی را مامور کرده بود که پیام هایی را در قالب لوح فشرده به یک ستوان در داخل عراق تحویل دهد.</p>
      <p>مسئولان کرد عراقی و سوری گفتند که آنها منابع جداگانه ای را شکل دادند که باعث شد تا به سرکرده داعش دست یابند. گمان می رود که ساجت یکی از آنها باشد. یک مسئول آمریکایی گفت که به نظر می رسد کردهای سوری توانستند به یک "میهمان" در حلقه داخلی البغدادی دست یابند که اطلاعات سرنوشت سازی درباره جستجو برای یافتن البغدادی داشت.</p>
      <p>درخصوص علت انتخاب منطقه ادلب به عنوان مقر از سوی ابوبکر البغدادی، مسئولان آمریکایی گفتند: البغدادی اینجا را انتخاب کرد زیرا تنها منطقه خارج از کنترل دولت سوریه بود. مسئولان کرد سوری هم پیمان با آمریکا نیز گفتند که آنها تحرکات البغدادی را در ماه مه گذشته زیر نظر داشتند، اما گمان می رود که البغدادی آنجا را بعد از سقوط آخرین اراضی تحت کنترل داعش در اواخر ماه مارس ترک کرد.</p>
      <p>مجتمع بریشا</p>
      <p>سرکرده داعش در یک مجتمع در روستای باریشا در پنج کیلومتری مرز با ترکیه مخفی شد. نظیر بسیاری از شهرک های مرزی الدب، این شهرک نیز مملو از آوارگانی بود که از سراسر سوریه آمده بودند و تحت کنترل گروه تروریستی هیئت تحریر الشام یا همان جبهه النصره بود.</p>
      <p>مالک مجتمع فردی به نام ابو محمد الحلبی بود. او تاجر احشام بود اما تماس زیادی با همسایگانش نداشت. یکی از ساکنان گفت: حدود 12 بالگرد بر فراز روستای آنها قبل از ساعت 11 شب پرواز می کردند. این همان شب حمله نیروهای ویژه آمریکایی به محل سکونت البغدادی بود.</p>
      <p>وی افزود: ما روی بالکن آمدیم تا ببنیم که چه خبر است و سپس صدای رگبار گلوله آمد. فورا داخل خانه رفتیم تا پناه بگیریم. حمله ای هوایی به غرب روستا در سمت خانه الحلبی انجام شد. بعدا، آمریکایی ها به ساکنان روستا هشدار دادند که از خانه الحلبی دور بمانند زیرا آنها را منفجر خواهد کرد.</p>
      <p>یک ساکن دیگر روستا نیز گفت: کسی واقعا فکر نمی کرد که البغدادی آنجا باشد.</p>
      <p>به گفته آمریکایی ها، البغدادی در عملیات نیروهای آمریکایی در شهرک بریشا در استان ادلب کشته شد. این روستا تحت کنترل هیئت تحریر الشام و گروههای مسلح طرفدار دولت ترکیه بود.</p>
      <p>انتهای پیام/</p>
    </article>
  </body>
</html>