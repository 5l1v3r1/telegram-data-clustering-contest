<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191106_04703785"/>
    <meta property="og:site_name" content="De Standaard"/>
    <meta property="article:published_time" content="2019-11-06T21:18:00+00:00"/>
    <meta property="og:title" content="Verdachte situatie op Schiphol 'vals alarm': passagiers en crew veilig van boord"/>
    <meta property="og:description" content="De verdachte situatie in een vliegtuig op Schiphol blijkt vals alarm te zijn. Tijdens het boarden zou een piloot per ongeluk een alarm hebben geactiveerd."/>
  </head>
  <body>
    <article>
      <h1>Verdachte situatie op Schiphol 'vals alarm': passagiers en crew veilig van boord</h1>
      <address>
        <time datetime="2019-11-06T21:18:00+00:00">06 Nov 2019, 21:18</time>
      </address>
      <p>
        <b>De verdachte situatie in een vliegtuig op Schiphol blijkt vals alarm te zijn. Tijdens het boarden zou een piloot per ongeluk een alarm hebben geactiveerd.</b>
      </p>
      <p>Iets na 19 uur ging er een GRIP 3-melding uit. Dat betekent dat er een mogelijke dreiging is voor het welzijn van de bevolking binnen een gemeente. De hulpdiensten rukten massaal uit naar Schiphol. De Koninklijke Marechaussee sprak aanvankelijk van een verdachte situatie aan boord van een vliegtuig. Rond 20.40 uur meldde de Marechaussee dat de passagiers en crew veilig van boord zijn. Tien minuten later sloeg de luchtvaartmaatschappij Air Europa een mea culpa.</p>
      <figure>
        <iframe data-src="https://twitter.com/AirEuropa/status/1192169340306677760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Een alarm voor kapingen was per ongeluk geactiveerd, zegt de maatschappij op Twitter. 'Er was niets gebeurd, alle passagiers zijn veilig en wachten op hun vlucht. Onze excuses.'</p>
      <p>Waar het verkeerd is gegaan, wordt nog onderzocht. 'Vanuit de cockpit is melding gedaan van een kaping/gijzeling', meldt de Koninklijke Marechaussee. 'Hierna zijn alle protocollen op Schiphol in werking getreden.'</p>
      <p>Mogelijk heeft de piloot van Air Europa de alarmcode voor een kaping ingegeven en verstuurd</p>
      <figure>
        <iframe data-src="https://twitter.com/Marechaussee/status/1192187961913331712?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Naast ambulances en brandweerwagens kwamen er ook een arrestatieteam en twee traumahelikopters ter plaatse. Een team van de Dienst Speciale Interventies (DSI) haalde de passagiers en de crew uit het vliegtuig.</p>
      <p>Volgens Peter Vandermeersch, die op Schiphol was om een vlucht te nemen, werd pier-D een tijdlang gedeeltelijk afgesloten. Verder werd er niet gecommuniceerd.  Intussen is de D-pier, die voornamelijk voor Europese vluchten wordt gebruikt, weer vrijgegeven. De passagiers kunnen weer naar hun gate gaan.</p>
      <figure>
        <iframe data-src="https://twitter.com/pvdmeersch/status/1192151655397105664?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De Nederlandse premier Mark Rutte, die op een bijeenkomst was met landbouwers, werd op de hoogte gehouden van de situatie. Er werd ook een Kamerdebat stilgelegd.</p>
      <figure>
        <img src="https://dsocdn.akamaized.net/Assets/Images_Upload/2019/11/06/kaartjeschiphol.jpg"/>
      </figure>
    </article>
  </body>
</html>