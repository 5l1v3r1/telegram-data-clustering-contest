<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/682708/ktimatologio-sto-proto-examino-tou-2020-ta-prostima-gia-mi-ypovol"/>
    <meta property="og:site_name" content="enikos.gr"/>
    <meta property="article:published_time" content="2019-11-06T21:13:00+00:00"/>
    <meta property="og:title" content="Κτηματολόγιο: Στο πρώτο εξάμηνο του 2020 τα πρόστιμα για μη υποβολή δηλώσεων"/>
    <meta property="og:description" content="Όπως σημείωσε ο υπουργός Περιβάλλοντος και Ενέργειας, Κωστής Χατζηδάκης, κατά τη διάρκεια συνέντευξης Τύπου..."/>
  </head>
  <body>
    <article>
      <h1>Κτηματολόγιο: Στο πρώτο εξάμηνο του 2020 τα πρόστιμα για μη υποβολή δηλώσεων</h1>
      <address>
        <time datetime="2019-11-06T21:13:00+00:00">06 Nov 2019, 21:13</time>
      </address>
      <p>Στο πρώτο εξάμηνο του 2020 θα ενεργοποιηθούν τα πρόστιμα για τη μη υποβολή δηλώσεων ακίνητης περιουσίας στο <a href="http://www.enikonomia.gr/my-money/225215,ktimatologio-sos-gia-tis-lanthasmenes-katagrafes-ti-ischyei-gia-t.html%CE%9A%CF%84%CE%B7%CE%BC%CE%B1%CF%84%CE%BF%CE%BB%CF%8C%CE%B3%CE%B9%CE%BF">Κτηματολόγιο</a>, ενώ το ύψος τους θα εξαρτάται τόσο από την αντικειμενική αξία του ακινήτου όσο και από τον χρόνο καθυστέρησης της τακτοποίησης.</p>
      <p>Όπως σημείωσε ο υπουργός Περιβάλλοντος και Ενέργειας, Κωστής Χατζηδάκης, κατά τη διάρκεια συνέντευξης Τύπου, «ουδείς εκπρόθεσμος πολίτης αντιμετωπίζει κίνδυνο να χάσει το ακίνητό του, αλλά θα υπήρχε μια ηθική αφερεγγυότητα απέναντι στους συνεπείς πολίτες αν δεν προβλεπόταν πρόστιμο για τον ασυνεπή, πρόβλεψη που έτσι κι αλλιώς επιβάλλει η νομοθεσία».</p>
      <p>Αναγνωρίζοντας τη «σοβαρή δουλειά» του προκατόχου του στο υπουργείο, ο κ. Χατζηδάκης σημείωσε ότι στόχος της σημερινής πολιτικής ηγεσίας του ΥΠΕΝ είναι η μεγαλύτερη επιτάχυνση της διαδικασίας κατάρτισης του Κτηματολογίου, γεγονός που -όπως είπε- αποδεικνύεται από το ενδιαφέρον των πολιτών.</p>
      <p>Τους δύο τελευταίους μήνες σημειώθηκε η καλύτερη επίδοση υποβολής δηλώσεων για ολόκληρο το 2019. Σύμφωνα με τα επίσημα στοιχεία του Κτηματολογίου, σε 21 περιφερειακές ενότητες της χώρας, τον Σεπτέμβριο υποβλήθηκαν 700.000 και πλέον δηλώσεις (ποσοστό 70% και κατά πολύ ανώτερο του αρχικού συμβατικού στόχου του 55%). Τον Οκτώβριο ο αριθμός των δηλώσεων ξεπέρασε τις 950.000 (ποσοστό 65%, επίσης κατά πολύ μεγαλύτερο του 55%).</p>
      <p>Σημειώνεται ότι επί του συνόλου των δικαιωμάτων, για ποσοστό 33% η διαδικασία έχει περαιωθεί, για 19% τα στοιχεία είναι σε προχωρημένη επεξεργασία, για 39% είναι σε εξέλιξη η συλλογή δηλώσεων, για 7% υπάρχει εκκρεμότητα στην ανάθεση και 2% αποτελούν οι ειδικές περιπτώσεις.</p>
      <p>«Σιγά σιγά σχηματοποιείται το γεοχωρικό σχέδιο της χώρας, το πρώτο σημαντικό βήμα στη διαδικασία κατάρτισης του Κτηματολογίου», σημείωσε ο κ. Χατζηδάκης, υπενθυμίζοντας ότι τον τρέχοντα μήνα λήγουν οι προθεσμίες συλλογής δηλώσεων και για 10 ακόμη περιφερειακές ενότητες.</p>
      <p>Σε παρεμβάσεις του υπουργείου, που στοχεύουν στην καλύτερη δυνατή εξυπηρέτηση του πολίτη, αναφέρθηκε ο υφυπουργός Περιβάλλοντος και Ενέργειας, αρμόδιος για θέματα Χωροταξίας και Αστικού Περιβάλλοντος, Δ. Οικονόμου. Όπως είπε, κατ΄αρχάς δρομολογείται σειρά νομοθετικών παρεμβάσεων για την άμεση στελέχωση του Κτηματολογίου με το απαραίτητο επιστημονικό προσωπικό και τη διαδικασία μετεξέλιξης των υποθηκοφυλακείων σε κτηματολογικά γραφεία.</p>
      <p>«Σήμερα έχουμε 292 υποθηκοφυλακεία. Προβλέπεται μετάπτωση από το καθεστώς τους σε μία νέα οργανωτική δομή, που θα περιλαμβάνει 17 κτηματολογικά γραφεία και 75 υποκαταστήματα» τόνισε ο κ. Οικονόμου, ανακοινώνοντας μετάθεση του χρόνου ολοκλήρωσης της διαδικασίας για δύο χρόνια.</p>
      <p>Ο υφυπουργός ανακοίνωσε ακόμη πως:</p>
      <p>• Θα επανέλθουν στο Κτηματολόγιο οι 41 νομικοί, που είχαν απολυθεί με την αλλαγή του νομικού καθεστώτος του οργάνου από Α.Ε. σε ΝΠΔΔ.</p>
      <p>• Μέσω ΑΣΕΠ θα προσληφθούν υπάλληλοι για τη στελέχωση των κτηματολογικών γραφείων.</p>
      <p>• Θα δημιουργεί ομάδα 50 ατόμων, που θα αναλάβει την υποστήριξη της διαδικασίας μετάπτωσης από τα υποθηκοφυλακεία στα κτηματολογικά γραφεία.</p>
      <p>Στις παρεμβάσεις του ΥΠΕΝ συμπεριλαμβάνεται η εισαγωγή σειράς ψηφιακών διαδικασιών, μέσω των οποίων θα επιτυγχάνεται, μεταξύ άλλων, και η λήψη ηλεκτρονικά δικαιολογητικών για τον πολίτη, η μακρόθεν υποβολή δικαιολογητικών από αντιπρόσωπο (συμβολαιογράφο ή νομικό, κ.ά.) του πολίτη, ακόμη και ο προδικαστικός έλεγχος μιας διαδικασίας.</p>
      <p>Όπως είπε ο κ. Οικονόμου, για όλες τις ψηφιακές υπηρεσίες πρόκειται να εκδοθούν άμεσα Κοινές Υπουργικές Αποφάσεις το αμέσως προσεχές χρονικό διάστημα.</p>
      <p>Ανακοίνωσε, τέλος, και μία ακόμη δέσμη μέτρων, που αφορά την ενίσχυση της συνεργασίας του Ελληνικού Κτηματολογίου με επαγγελματίες που είναι απαραίτητοι για την επιτυχή ολοκλήρωσή του.</p>
      <p>Σε συνεργασία με το ΤΕΕ, δημιουργείται Μητρώο διαπιστευμένων μηχανικών για τη στήριξη του μετασχηματισμού του Κτηματολογίου, προκειμένου να βελτιωθεί η εξυπηρέτηση του πολίτη με την επιτάχυνση των διαδικασιών. Η υλοποίηση του δρομολογείται για το πρώτο εξάμηνο του 2020.</p>
      <p>Παράλληλα, το Ελληνικό Κτηματολόγιο θα προχωρήσει σε προγραμματικές συμβάσεις με τους κατά τόπους δικηγορικούς συλλόγους για τη στήριξη του μετασχηματισμού του Κτηματολογίου, ανάλογα με τις τοπικές ανάγκες λειτουργίας των Κτηματολογικών Γραφείων. Σήμερα, στα Γραφεία παρατηρούνται καθυστερήσεις λόγω υποστελέχωσης από δικηγόρους και δεν υπάρχει μηχανισμός υποστήριξης από την κεντρική υπηρεσία. Η υλοποίηση των προγραμματικών συμβάσεων δρομολογείται για το πρώτο τρίμηνο του 2020.</p>
      <p>Πηγή πληροφοριών: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/economy/682617/kath-odon-ta-prota-prostima-gia-to-kteo-etoimo-to-systima-na-kane%0A%20%20%20%20%0A"/>
        <a href="http://www.enikos.gr/economy/682598/ktimatologio-sos-gia-tis-lanthasmenes-katagrafes-ti-ischyei-gia-t%0A%20%20%20%20%0A"/>
        <a href="http://www.enikos.gr/economy/681684/dei-antitheti-i-genop-stin-yparxi-ergazomenon-dyo-tachytiton-proa%0A%20%20%20%20%0A"/>
        <a href="http://www.enikos.gr/economy/681510/dei-katargeitai-i-monimotita-gia-tous-neoeiserchomenous-proselkys%0A%20%20%20%20%0A"/>
        <a href="http://www.enikos.gr/economy/681389/telos-chronou-gia-tis-diloseis-pothen-esches-ti-ischyei-gia-ta-pr%0A%20%20%20%20%0A"/>
        <a href="http://www.enikos.gr/economy/681089/erchetai-monimi-rythmisi-gia-ta-afthaireta-ti-dilose-o-chatzidaki%0A%20%20%20%20%0A"/>
        <a href="http://www.enikos.gr/economy/681023/vrochi-ta-prostima-gia-paremporio-afxithikan-oi-elenchoi%0A%20%20%20%20%0A"/>
        <a href="http://www.enikos.gr/economy/680991/ktimatologio-se-poies-perioches-prepei-na-ypovlithoun-oi-diloseis%0A%20%20%20%20%0A"/>
        <a href="http://www.enikos.gr/economy/680674/tsouchtera-prostima-se-osous-den-perasan-to-aftokinito-tous-apo-k%0A%20%20%20%20%0A"/>
      </related>
    </article>
  </body>
</html>