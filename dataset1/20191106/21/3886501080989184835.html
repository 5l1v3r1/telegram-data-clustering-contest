<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-svet/118978-u-spaniji-osuda-plakata-na-kojima-su-katalonski-novinari-nazvani-teroristima?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-06T21:50:04+00:00"/>
    <meta property="og:title" content="U Španiji osuda plakata na kojima su katalonski novinari nazvani 'teroristima'"/>
    <meta property="og:description" content="Plakati danas izlepljeni u Barseloni na kojima autori katalonske novinare nazivaju &quot;teroristima&quot;, oštro su osudjeni u Španiji, a osudi se priključio i šef vlade Pedro Sančes.Plakati, s tekstom na katalonskom, usmrenei su protiv šest novinara, od kojih dva rade za državnu TV, &quot;ubice u službi vlasti&quot; i &quot;informativni teroristi koji opslužuju Ibeks&quot;-  berzanski indeks velikih španskih kompanija, a na plakatima je i poziv da &quot;ostanu u Madridu&quot;. Šef Vlade, Sančes, izjavio je da &quot;snažno osudjuje te pretnje&quot; i da &quot;podržava katalonske novinare koji su meta&quot;. Lider desničarske opozicije Pablo Kasado osudio je &quot;nepodnošljivo zastrašivanje&quot;. U zajedničkoj izjavi, Savez novinarskih udruženja Španije i Madridsko udruženje za štampu izrazili su oštru osudu i ukazali da &quot;tolikog nasilja i neprijateljstva prema štampi nikada do danas nije bilo u Kataloniji&quot;.Plakati su se pojavili u vreme napetosti u Kataloniji posle sudskog kažnjavanja 14. oktobra lidera pokreta za nezavisnost teškim zatvorskim kaznama zbog pokušaja otcepljenja…"/>
  </head>
  <body>
    <article>
      <h1>U Španiji osuda plakata na kojima su katalonski novinari nazvani 'teroristima'</h1>
      <address>
        <time datetime="2019-11-06T21:50:04+00:00">06 Nov 2019, 21:50</time>
      </address>
      <slideshow>
        <figure>
          <img src="https://static.beta.rs/thumbs/789d77e5.556x371.jpg"/>
        </figure>
        <figure>
          <img src="https://static.beta.rs/thumbs/0cffc6a2.556x371.jpg"/>
        </figure>
        <figure>
          <img src="https://static.beta.rs/thumbs/c19b936e.556x371.jpg"/>
        </figure>
      </slideshow>
      <p>Plakati danas izlepljeni u Barseloni na kojima autori katalonske novinare nazivaju "teroristima", oštro su osudjeni u Španiji, a osudi se priključio i šef vlade Pedro Sančes.<br/><br/>Plakati, s tekstom na katalonskom, usmrenei su protiv šest novinara, od kojih dva rade za državnu TV, "ubice u službi vlasti" i "informativni teroristi koji opslužuju Ibeks"-  berzanski indeks velikih španskih kompanija, a na plakatima je i poziv da "ostanu u Madridu". <br/><br/>Šef Vlade, Sančes, izjavio je da "snažno osudjuje te pretnje" i da "podržava katalonske novinare koji su meta". <br/><br/>Lider desničarske opozicije Pablo Kasado osudio je "nepodnošljivo zastrašivanje". <br/><br/>U zajedničkoj izjavi, Savez novinarskih udruženja Španije i Madridsko udruženje za štampu izrazili su oštru osudu i ukazali da "tolikog nasilja i neprijateljstva prema štampi nikada do danas nije bilo u Kataloniji".<br/><br/>Plakati su se pojavili u vreme napetosti u Kataloniji posle sudskog kažnjavanja 14. oktobra lidera pokreta za nezavisnost teškim zatvorskim kaznama zbog pokušaja otcepljenja od Španije 2017. godine.<br/><br/>Te presude su izazvale demonstracije, od kojih su neke prerasle u nasilne sukobe s policijom.<br/><br/>Tokom tih dogadjaja separatistički aktivisti i demonstranti su španske novinare sprečavali da rade i dovikivali im da su "manipulatori španske štampe!". <br/><br/>S druge strane, novinari bliski pokretu za nezavisnost Katalonije su bili žrtve agresije tokom manifestacija za jedinstvo Španije.</p>
    </article>
  </body>
</html>