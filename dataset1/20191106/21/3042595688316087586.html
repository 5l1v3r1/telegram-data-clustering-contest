<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/matte-fullfore-kampen-med-utespiller-i-mal/71791576"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T21:50:38+00:00"/>
    <meta property="og:title" content="Måtte fullføre kampen med utespiller(!) i mål"/>
    <meta property="og:description" content="Dramatikk da City ble redusert til ti mann uten keeper på benken."/>
  </head>
  <body>
    <article>
      <h1>Måtte fullføre kampen med utespiller(!) i mål</h1>
      <h2>Dramatikk da City ble redusert til ti mann uten keeper på benken.</h2>
      <address><time datetime="2019-11-06T21:50:38+00:00">06 Nov 2019, 21:50</time> by <a rel="author">Daniel Nerli Gussiås</a></address>
      <ul>
        <li>
          <b>Atalanta - Manchester City 1-1 (0-1)</b>
        </li>
      </ul>
      <p>Det oppstod dramatikk med fem minutter igjen av ordinær tid da Claudio Bravo ble utvist etter en situasjon hvor VAR kom i fokus mot Atalanta på San Siro.</p>
      <p>Atalanta-spiller Papu Gomez spilte igjennom Ilici, som kom alene med keeper. City-reserve Claudio Bravo var langt utenfor eget felt og klipte ned Atalanta-spilleren. Dermed viste dommer Aleksey Kulbakov reservekeeperen det røde kortet.</p>
      <h3>Walker måtte trå til</h3>
      <p>Tidligere i kampen hadde City-keeper Ederson blitt skadet, og dermed måtte høyreback Kyle Walker trå til som keeper de siste minuttene.</p>
      <p>Walker måtte ikle seg Claudio Bravos keeper-drakt, og ble byttet inn for Rihyad Mahrez.</p>
      <p>Papu Gomez satte Walker på en real prøve med et knallhardt frispark like etter at han kom inn, men høyrebacken klarte å holde buret rent.</p>
      <p>På spørsmål om det var frivillig eller tvang som gjorde at Walker måtte stå i mål, trakk han på smilebåndet.</p>
      <p>
        <b>- Det var begge deler. Jeg har stått litt på trening. Alt tull til side, vi kom hit for å ta poeng, og det er et godt poeng, sa Walker selv til BT Sports.</b>
      </p>
      <p>City-manager Pep Guardiola måtte også trekke på smilebåndet da han fikk spørsmål om situasjonen. Han ble derimot litt mer alvorlig i det han pratet om skadeomfanget til førstekeeper Ederson. City møter sin argeste tittelrival i Liverpool allerede søndag.</p>
      <p>- Det var vanskelig med den nye keeperen vi har i troppen. Man kan ikke planlegge for sånt. Jeg vet ikke hvor alvorlig skaden til Ederson er, sa Guardiola til kanalen.</p>
      <h3>Straffemiss</h3>
      <p>Manchester City ledet lenge, dominerte stort og var i ferd med å sikre avansement i mesterligaen, men en straffebom slapp Atalanta inn i kampen.</p>
      <p>Gabriel Jesus misset også et straffespark da City ledet, men Atalanta dominerte i 2. omgang.</p>
      <p>
        <b>Dermed endte det 1-1 i Milano i en kamp som fikk en svært spesiell avslutning.</b>
      </p>
      <p>Med 1-1 er Pep Guardiolas menn fortsatt ikke sikre på avansement fra gruppespillet, selv om de har fem poengs luke på tabelltopp med to runder igjen.</p>
    </article>
  </body>
</html>