<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/politikh/article/2023526/ipourgio-prostasias-tou-politi-o-siriza-ston-dromo-enos-parallilou-simpantos.html"/>
    <meta property="og:site_name" content="News.gr"/>
    <meta property="article:published_time" content="2019-11-06T21:10:58+00:00"/>
    <meta property="og:title" content="Υπουργείο Προστασίας του Πολίτη: Ο ΣΥΡΙΖΑ στον δρόμο ενός παράλληλου σύμπαντος"/>
    <meta property="og:description" content="Η απάντηση της Κατεχάκη για την ανακοίνωση ΣΥΡΙΖΑ για το προσφυγικό"/>
  </head>
  <body>
    <article>
      <h1>Υπουργείο Προστασίας του Πολίτη: Ο ΣΥΡΙΖΑ στον δρόμο ενός παράλληλου σύμπαντος</h1>
      <address><time datetime="2019-11-06T21:10:58+00:00">06 Nov 2019, 21:10</time> by <a rel="author">ΣΥΡΙΖΑ</a></address>
      <h3>Η απάντηση της Κατεχάκη για την ανακοίνωση ΣΥΡΙΖΑ για το προσφυγικό</h3>
      <p>Με δηκτικό τρόπο απαντά το <a href="https://www.news.gr/tag/ypoyrgeio-prostasias-toy-polith"><b>υπουργείο Προστασίας του Πολίτη</b></a> σε α<a href="https://www.news.gr/politikh/article/2022911/chrisocho%ce%90dis-zitisa-voithia-gia-ta-4-000-asinodefta-pedia-apo-tin-e-e.html"><b>νακοίνωση που εξέδωσε το γραφείο τύπου του ΣΥΡΙΖΑ</b></a> για το προσφυγικό- μεταναστευτικό με αφορμή την παρουσία του υπουργού, <a href="https://www.news.gr/tag/mihalhs-hrysohodhs"><b>Μιχάλη Χρυσοχοΐδη</b></a>, στην Επιτροπή Πολιτικών Ελευθεριών του Ευρωκοινοβουλίου.</p>
      <p>Στην απάντησή του το υπουργείο Προστασίας του Πολίτη σημειώνει ότι ο ΣΥΡΙΖΑ θίγει τρία σημεία «που για κακή του τύχη τα απαντά με δική του ανακοίνωση για το ίδιο θέμα το ευρωπαϊκό κοινοβούλιο». Συγκεκριμένα, όπως υπογραμμίζει, «μιλά ο ΣΥΡΙΖΑ για καταστροφική ανεπάρκεια διαχείρισης που τάχα "ομολόγησε" ο υπουργός. Το κοινοβούλιο αναφέρει πως "οι περισσότεροι βουλευτές επαίνεσαν τις προσπάθειες που καταβάλλουν οι αρχές της Ελλάδας"». Επίσης, «αναφέρεται ο ΣΥΡΙΖΑ σε κραυγαλέα κατάργηση βασικών κανόνων του προσφυγικού δικαίου, βάσει των οποίων η χώρα οδηγείται σε διεθνή απομόνωση. Το Ευρωπαϊκό κοινοβούλιο αναφέρει πως οι βουλευτές "κατέκριναν το έλλειμα αλληλεγγύης από τα άλλα κράτη μέλη της ΕΕ"». Τέλος, σχολιάζει ότι «ο ΣΥΡΙΖΑ αυτοθαυμάζεται για το δικό του έργο στο προσφυγικό εξηγώντας πως διεθνοποίησε το θέμα και με πόση επάρκεια το διαχειρίστηκε. Η επάρκεια δεν σχολιάζεται, ξεχειλίζει στα στρατόπεδα και στα νησιά» και προσθέτει ότι «η καταγγελία των βουλευτών για την ντροπή της Μόριας και της Σάμου είναι αυταπόδεικτα η πιο τρανταχτή διεθνοποίηση».</p>
      <p>Επίσης, το υπουργείο επισημαίνει ότι με την ομιλία του ο υπουργός «προκάλεσε μια ανακοίνωση που επιβεβαιώνει τις ελληνικές θέσεις για ευρωπαϊκή αλληλεγγύη και διαχείριση του μεταναστευτικού-προσφυγικού, μια ανακοίνωση που προσπαθεί να ευαισθητοποιήσει την ευρωπαϊκή κοινή γνώμη στην δραματική κατάσταση των νησιών του Αιγαίου». «Οι ευρωβουλευτές με την ανακοίνωσή τους ανταποκρίθηκαν στην έκκληση του υπουργού», συνεχίζει και καταλήγει: «Ο ΣΥΡΙΖΑ πάλι δεν κατάλαβε, ο <a href="https://www.news.gr/tag/syriza"><b>ΣΥΡΙΖΑ</b></a> είναι πάλι αλλού, εξακολουθεί στον μοναχικό δρόμο ενός παράλληλου σύμπαντος, όπου όποιος διαμαρτύρεται είναι ρατσιστής, όπου το δίκαιο παραβιάζεται -και στην Γαλλία προφανώς-, ο ΣΥΡΙΖΑ καταγγέλλει, καταγγέλλει συλλήβδην, αδιάκριτα και ασταμάτητα. Ευτυχώς η πολιτική δεν καθορίζεται πια, η Ελλάδα δεν κυβερνάται πλέον από τον επαρκή ΣΥΡΙΖΑ».</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2022911/chrisocho%ce%90dis-zitisa-voithia-gia-ta-4-000-asinodefta-pedia-apo-tin-e-e.html"/>
        <a href="https://www.news.gr/politikh/article/2022049/siriza-gia-chrisi-avgi-kathikon-olon-mas-na-odigisoume-tis-idees-tis-ke-tis-praxis-tis-oristika-sti-lithi.html"/>
        <a href="https://www.news.gr/politikh/article/2020910/na-min-dianoithi-i-kivernisi-na-nomothetisi-tin-asilia-stous-trapezites.html"/>
      </related>
    </article>
  </body>
</html>