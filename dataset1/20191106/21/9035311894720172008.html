<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/06/cumhurbaskan-erdogan-trump-la-telefonda-gorustu-iki-lider-13-kasim-da-bir-araya-geliyor"/>
    <meta property="og:site_name" content="euronews"/>
    <meta property="article:published_time" content="2019-11-06T21:02:36+00:00"/>
    <meta property="og:title" content="Cumhurbaşkanı Erdoğan Trump ile telefonda görüştü: Ziyaret kesinleşti"/>
    <meta property="og:description" content="Cumhurbaşkanı Erdoğan, ABD Başkanı Trump ile telefon görüşmesi gerçekleştirdi. Görüşmede ikili meselelerin yanı sıra bölgesel gelişmeler ele alındı."/>
  </head>
  <body>
    <article>
      <h1>Cumhurbaşkanı Erdoğan Trump ile telefonda görüştü: Ziyaret kesinleşti</h1>
      <address><time datetime="2019-11-06T21:02:36+00:00">06 Nov 2019, 21:02</time> by <a rel="author">Euronews </a></address>
      <p>Cumhurbaşkanı Recep Tayyip Erdoğan, Amerika Birleşik Devletleri (ABD) Başkanı Donald Trump ile telefonda görüştü. Görüşmede liderler, Trump'ın daveti üzerine 13 Kasım'da Washington'da bir araya geleceklerini teyit etti. İkili ayrıca bölgesel gelişmeleri ele aldı.</p>
      <p>Trump, Twitter'dan paylaştığı mesajda Erdoğan ile "çok iyi bir telefon görüşmesi" gerçekleştirdiklerini duyurdu. Amerikan Başkanı, Erdoğan'ın aralarında El Bağdadi'nin eşi ve kızkardeşinin de bulunduğu çok sayıda Irak Şam İslam Devleti (IŞİD) üyesinin ele geçirildiğini kendisine ilettiğini kaydetti.</p>
      <figure>
        <iframe data-src="https://twitter.com/euronewses/status/1192173801502588928" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>ABD Başkanı Donald Trump, Erdoğan ile telefonda görüştüklerini söyledi</figcaption>
      </figure>
      <p>Cumhurbaşkanı Recep Tayyip Erdoğan, "ABD Başkanı Donald Trump ile ikili ilişkilerimizi ve bölgemizdeki meseleleri ele aldığımız verimli bir telefon görüşmesi gerçekleştirdik." ifadelerini kullandı.</p>
      <p>Cumhurbaşkanı Erdoğan, Twitter hesabından ABD Başkanı Trump ile yaptığı görüşmeye ilişkin paylaşımda bulundu. İkili ilişkiler ile bölgedeki meselelerin ele alındığını aktaran Cumhurbaşkanı Erdoğan, şunları kaydetti:</p>
      <p>"Verimli bir telefon görüşmesi gerçekleştirdik. Görüşmede terörle mücadele ve ülkelerimiz arasındaki ticari hedefler başta olmak üzere, birçok konuda atacağımız adımları değerlendirdik. 13 Kasım'da ABD'ye gerçekleştireceğimiz ziyaretle birlikte, bugün yapmış olduğumuz telefon görüşmesinin ikili ilişkilerimiz ve bölgesel meselelerle ilgili hayırlı sonuçlar doğuracağına inanıyorum."</p>
      <figure>
        <iframe data-src="https://twitter.com/euronewses/status/1192192531045474304" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Erdoğan'ın ABD Temsilciler Meclisi'nde kabul edilen 'Ermeni soykırımı' karar tasarısının kabulünün ardından ziyareti iptal edebileceği konuşuluyordu.</p>
      <p>Cumhurbaşkanlığı Sözcüsü İbrahim Kalın, ziyaretle ilgili, "Tereddütlerimiz izale olmazsa, bu ziyaretin gerçekleşmemesi de mümkündür" ifadelerini kullanmıştı.</p>
      <p>Trump daha önce attığı Twitter mesajında Türkiye ile ABD ilişkilerini överek Erdoğan'ı ülkesine davet ettiğini şu şekilde duyurmuştu. "Birçok kişi Türkiye'nin ABD için büyük bir ticaret ortağı olduğunu unutuyor. F-35 savaş uçaklarımızın gövdesini onlar üretiyor. Türkiye birlikte iş yapmak için iyi bir muhatap, İdlib'te birçok kişinin hayatını kurtarmama ve ricam üzerine, uzun yıllar cezası olan Papaz Brunson'ı sağlıklı bir şekilde geri döndürmeme yardımcı oldu.Türkiye NATO'nun iyi konumdaki önemli üyelerinden biri. 13 Kasım'da benim davetlim olarak ABD'ye geliyor."</p>
      <p>ABD Temsilciler Meclisi Ermeni soykırımı iddialarını resmen tanıyan bir karar tasarısını kabul etmiş, tasarı 11'e karşı 405 oyla Temsilciler Meclisi'inden geçmişti.</p>
      <ul>
        <li>
          <a href="https://tr.euronews.com/2019/10/29/abd-temsilciler-meclisi-ermeni-soykirim-iddialarini-taniyan-karar-tasarisini-kabul-etti">ABD Temsilciler Meclisi, Ermeni soykırımı iddialarını tanıyan karar tasarısını kabul etti</a>
        </li>
        <li>
          <a href="https://tr.euronews.com/2019/11/04/cumhurbaskan-erdogan-abd-gezisini-iptal-edebilir">'Cumhurbaşkanı Erdoğan, ABD gezisini iptal edebilir'</a>
        </li>
      </ul>
    </article>
  </body>
</html>