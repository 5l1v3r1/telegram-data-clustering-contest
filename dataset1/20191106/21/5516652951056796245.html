<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425232/rodos-eleytheros-23xronos-poy-kateixe-narkwtika-gia-na-entaxthei-se-programma-apexarthshs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-06T21:10:01+00:00"/>
    <meta property="og:title" content="Ρόδος: Ελεύθερος 23χρονος που κατείχε ναρκωτικά για να ενταχθεί σε πρόγραμμα απεξάρτησης"/>
    <meta property="og:description" content="Ελεύθερος με τον όρο να ενταχθεί σε πρόγραμμα του ΚΕΘΕΑ για απεξάρτηση, αφέθηκε χθες μετά την απολογία του, ο 23χρονος αλλοδαπός Αλβανικής καταγωγής ο οποίος είχε συλληφθεί με 32 συσκευασίες που περιείχαν περισσότερα από 76 γραμμάρια κοκαΐνης τα οποία φέρεται να προορίζονταν να διατεθούν σε τοξικομανείς της περιοχής μας."/>
  </head>
  <body>
    <article>
      <h1>Ρόδος: Ελεύθερος 23χρονος που κατείχε ναρκωτικά για να ενταχθεί σε πρόγραμμα απεξάρτησης</h1>
      <h2>Δήλωσε χρήστης και αρνήθηκε ότι ήταν δικά του</h2>
      <address>
        <time datetime="2019-11-06T21:10:01+00:00">06 Nov 2019, 21:10</time>
      </address>
      <p>
        <b>Ελεύθερος με τον όρο να ενταχθεί σε πρόγραμμα του ΚΕΘΕΑ για απεξάρτηση, αφέθηκε χθες μετά την απολογία του, ο 23χρονος αλλοδαπός Αλβανικής καταγωγής ο οποίος είχε συλληφθεί με 32 συσκευασίες που περιείχαν περισσότερα από 76 γραμμάρια κοκαΐνης τα οποία φέρεται να προορίζονταν να διατεθούν σε τοξικομανείς της περιοχής μας.</b>
      </p>
      <p>Σε βάρος του αλλοδαπού έχει ασκηθεί ποινική δίωξη σε βαθμό κακουργήματος και χθες συνοδευόμενος από το συνήγορό του κ. Στέλιο Αλεξανδρή, προσήχθη ενώπιον της ανακρίτριας Ρόδου για να απολογηθεί.</p>
      <p>Σύμφωνα με πληροφορίες, ο 23χρονος ισχυρίστηκε ότι είναι εξαρτημένος από τα ναρκωτικά και δη από την κοκαΐνη αλλά το τελευταίο διάστημα που διαμένει στο νησί μας, η εξάρτησή του αυτή μεγάλωσε. Ο ίδιος διέμενε με το θείο του που βρίσκεται στο νησί μας από το 2000, όμως το προηγούμενο διάστημα από τη σύλληψη του αναγκάστηκε να φύγει και να διαμένει σε φτηνά ξενοδοχεία, ακριβώς λόγω της εξάρτησής του αυτής.</p>
      <p>Στις δουλειές που κατά καιρούς έβρισκε και απασχολούνταν, γνώρισε ένα συμπατριώτη του, ο οποίος φάνηκε να έχει οικονομική άνεση αλλά και να γνωρίζει από ναρκωτικά. Σε αυτόν ο 23χρονος είπε ότι κάνει χρήση κοκαΐνης.</p>
      <p>Τότε ο συμπατριώτης του, του ζήτησε να πάρει τα πράγματά του και να πάει να μείνει σε δωμάτιο που ενοικίαζε εκείνος, με τον όρο να μην αγγίζει όμως τίποτε. Ως αντάλλαγμα που φύλαγε τα πράγματα και δεν τα άγγιζε, ο Αλβανός έδινε στον 23χρονο μικροποσότητες κοκαΐνης (περίπου ένα γραμμάριο) ως επιβράβευση.</p>
      <p>Ο συλληφθείς τόνισε στην απολογία του ότι από την πρώτη στιγμή είχε ζητήσει να γίνει έλεγχος δακτυλικών αποτυπωμάτων προκειμένου να διαπιστωθεί η αλήθεια των ισχυρισμών του. Επίσης δήλωσε ότι γνώριζε πως στο χώρο υπήρχαν ναρκωτικά όμως δεν ήξερε τι ναρκωτικά ήταν και σε ποιες ποσότητες.</p>
      <p>Μετά την ολοκλήρωση της διαδικασίας ο 23χρονος, με σύμφωνη γνώμη εισαγγελέα και ανακρίτριας αφέθηκε ελεύθερος με τον όρο να ενταχθεί σε πρόγραμμα του ΚΕΘΕΑ για απεξάρτηση.</p>
      <p>Υπενθυμίζεται πως η υπόθεση εξιχνιάστηκε από αστυνομικούς του Τμήματος Δίωξης Ναρκωτικών της Υποδιεύθυνσης Ασφαλείας Ρόδου.</p>
      <p>Μετά την αξιολόγηση των στοιχείων που είχαν στη διάθεσή τους, στις 31 Οκτωβρίου 2019 το βράδυ πραγματοποίησαν στοχευμένο έλεγχο στην κατοικία του 23χρονου στο Φαληράκι αλλά και σε άλλους δύο υπαίθριους χώρους, τους οποίους ο αλλοδαπός φέρεται να χρησιμοποιούσε ως «καβάτζες» για την αποθήκευση των ναρκωτικών. Μάλιστα στους υπαίθριους αυτούς χώρους οι αστυνομικοί βρήκαν και τις περισσότερες ποσότητες των ναρκωτικών.</p>
      <p>Πιο συγκεκριμένα, συνολικά βρέθηκαν και κατασχέθηκαν:<br/>• Κοκαΐνη βάρους 76,3 γραμμαρίων τοποθετημένης σε τριάντα δύο συσκευασίες έτοιμες για διαμοιρασμό</p>
      <p>• Ζυγαριά ακριβείας</p>
      <p>• 2 κινητά τηλέφωνα</p>
      <p>• Το χρηματικό ποσό των 6.840 ευρώ.</p>
      <p>Ο συλληφθείς την επόμενη μέρα το μεσημέρι προσήχθη στον κ. Εισαγγελέα Πρωτοδικών Ρόδου και σε βάρος του κινήθηκε η προβλεπόμενη από τον νόμο διαδικασία.</p>
    </article>
  </body>
</html>