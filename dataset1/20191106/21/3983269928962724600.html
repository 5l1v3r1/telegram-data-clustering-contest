<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/el-bayern-supera-un-inofensiu-olympiakos-i-ja-es-als-vuitens-de-final-2-0/noticia/2961519/"/>
    <meta property="og:site_name" content="CCMA"/>
    <meta property="article:published_time" content="2019-11-06T21:56:56+00:00"/>
    <meta property="og:title" content="El Bayern, la Juventus i el PSG, primers equips classificats per als vuitens de final"/>
    <meta property="og:description" content="Els bavaresos han superat un inofensiu Olympiacos en el debut a la banqueta de Hans Flick, amb gols de Lewandowski i Perisic (2-0) , els italians han sumat una agònica victòria al camp del Lokomotiv de Moscou (1-2), i els francesos s'han desfet del Bruges amb un solitari gol d'Icardi (1-0)"/>
  </head>
  <body>
    <article>
      <h1>El Bayern, la Juventus i el PSG, primers equips classificats per als vuitens de final</h1>
      <h2>Els bavaresos han superat un inofensiu Olympiacos en el debut a la banqueta de Hans Flick, amb gols de Lewandowski i Perisic (2-0) , els italians han sumat una agònica victòria al camp del Lokomotiv de Moscou (1-2), i els francesos s'han desfet del Bruges amb un solitari gol d'Icardi (1-0)</h2>
      <address><time datetime="2019-11-06T21:56:56+00:00">06 Nov 2019, 21:56</time> by <a rel="author">Josep Coch</a></address>
      <p>Aquest era el<b> primer partit del Bayern de Munic</b> després de la <b>destitució de Niko Kovac</b>. El canvi d'entrenador que hi hagut al Bayern després de la golejada que va encaixar l'equip bavarès davant de l'Eintrach de Frankfurt per 5-1 no sembla haver esperonat els jugadors. L'equip l'ha dirigit de manera interina Hans Flick. La seva primera decisió ha estat<b> deixar Thiago i Coutinho a la banqueta</b>. De fet, els primers 45 minuts davant de l'Olympiacos no han servit per esborrar la mala imatge que van oferir en el partit de la Bundesliga. El Bayern necessitava els tres punts per tancar el seu pas als vuitens de final si no volia veure complicat el seu accés. El<b> domini total i absolut dels alemanys ha estat estèril,</b> ja que ha estat incapaç de superar José Sa, el porter de l'equip grec. Kingsley Coman ha disposat de l'ocasió més clara, però Sa ha desviat a córner. Els bavaresos han arribat a rematar 13 vegades a porteria -5 entre els tres pals- però han estat incapaços d'obrir la llauna i han trobat a faltar els gols de Lewandowski, l'home que s'ha convertit en el veritable salvador del Bayern.</p>
      <p>La segona part ha començat amb una<b> rematada de Leon Goretzka, que José Sa ha rebutjat a córner</b>. Els grecs s'han acostat tímidament a l'àrea del Bayern. Camara ha intentat sorprendre de lluny Neuer, però el seu xut ha sortit molt desviat. I com no podia ser de cap més manera, <b>el polonès ha obert el marcador en l'Allianz Arena</b>. Una centrada de Coman al primer pal ha estat rematada de manera poc ortodoxa alhora que espectacular per superar José Sa en el minut 69, 1-0. Aquest és el 21è gol de Lewandowski aquesta temporada, el sisè a la Lliga de Campions. Un minut després, Coman podia haver tancar el partit, però no ha arribat a una gran assistència de Gnabry.<b> Manuel Neuer ha estat un espectador de privilegi en aquests segons 45 minuts</b>. Tot i la victòria, en el minut 85 s'han sentit xiulets a l'Allianz Arena, en disconformitat pel joc i l'actitud de l'equip. <b>En el 89 ha arribat el 2-0 de la tranquil·litat</b>. Un contraatac del Bayern ha acabat amb un rebuig a l'interior de l'àrea i ha estat Perisic l'encarregat de superar Sa. Un gol que ja ha portat la calma definitiva entre els seguidors bavaresos.</p>
      <p>
        <b>La Juve guanya a Moscou i es classifica (1-2)</b>
      </p>
      <p>Un gol de Ramsey després d'una monumental errada del porter del Lokomotiv a xut de falta de Cristiano Ronaldo ha obert el camí de la victòria de la Juventus a Rússia. Abans del quart d'hora, Mirantxuk ha aprofitat un rebuig del pal per empatar. La victòria italiana ha arribat al temps afegit, al minut 93. Douglas Costa ha culminat una gran jugada. Amb la victòria, la Juventus ja està matemàticament classificada per als vuitens de final.</p>
      <figure>
        <img src="https://www.ccma.cat/multimedia/jpg/2/9/1573071542392.jpg"/>
      </figure>
      <p>
        <b>El PSG, triomf i bitllet pels vuitens</b>
      </p>
      <p>El <b>París Saint-Germain</b> és el tercer equip classificat pels vuitens de final. El conjunt francès ha sumat un<b> triomf per la mínima contra el Bruges amb un solitari gol de Mauro Icardi </b>al minut 22. Els belgues han tingut una immillorable ocasió per empatar en el minut 76 però <b>Keylor Navas li ha aturat un penal a Mbaye Diagne</b>. El PSG ha sumat els 12 punts possibles en les quatre jornades disputades.</p>
      <figure>
        <img src="https://www.ccma.cat/multimedia/jpg/4/3/1573081006034.jpg"/>
      </figure>
    </article>
  </body>
</html>