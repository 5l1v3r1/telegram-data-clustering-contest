<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/temida/2019/11/06/izmamnichki-shte-vryshtat-30-000-leva-na-jertvite-si.428749"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T21:22:00+00:00"/>
    <meta property="og:title" content="Измамнички ще връщат 30 000 лева на жертвите си"/>
    <meta property="og:description" content="Лъжели, че се нуждаят от лекарства, прелъстявали самотни мъже | Dnes.bg"/>
  </head>
  <body>
    <article>
      <h1>Измамнички ще връщат 30 000 лева на жертвите си</h1>
      <h2>Лъжели, че се нуждаят от лекарства, прелъстявали самотни мъже</h2>
      <address><time datetime="2019-11-06T21:22:00+00:00">06 Nov 2019, 21:22</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>По обвинителен акт за измама в размер на 29 800лв. на Районна прокуратура-Кърджали, са осъдени две жени - на 43 г. и на 27 г., съобщават от пресцентъра на Апелативна прокуратура - Пловдив.</p>
      <p>Оттам уточняват, че през март 2017 г. - април 2018 г., в съучастие като извършители, в Кърджали и Момчилград двете са заблудили двама мъже, с цел имотни облаги. Те посочвали, че на тях и техни близки са необходими пари за лечение, за лекарства, за операции, за заплащане на кръв за операции. Получените от двамата потърпевши средства, под формата на заем, щели да бъдат върнати. От единия са взети 26 500 лв., а от другия - 3300 лв., уточняват от прокуратурата, пише БТА.</p>
      <p>Оттам допълват, че според събраните по делото доказателства двете подсъдими се запознавали със самотни мъже, които търсели връзка с жена, като успявали под най-различни предлози да ги склонят да им дават пари. През повечето време общували с пострадалите в социалните мрежи.</p>
      <p>С определение на съда на 27-годишната жена е наложено наказание от две години и шест месеца лишаване от свобода условно, с изпитателен срок от пет години. Наказанието на 43-годишната е три години лишаване от свобода условно, с изпитателен срок от пет години.</p>
      <p>Присъдата е окончателна и не подлежи на протест и обжалване, допълват от Апелативна прокуратура - Пловдив.</p>
      <related>
        <h4>Още по темата</h4>
        <a href="https://www.dnes.bg/temida/2016/12/14/vrachka-da-si-naivna-jena-kupi-kola-na-mnima-gadatelka.325574"/>
        <a href="https://www.dnes.bg/crime/2015/09/07/na-lov-za-bylgarski-bulki-ima-i-72-godishni.275714"/>
      </related>
    </article>
  </body>
</html>