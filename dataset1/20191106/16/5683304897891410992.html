<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/06/valayar-mother-about-her-son.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-06T16:36:00+00:00"/>
    <meta property="og:title" content="‘എന്നെക്കൊണ്ട് ഒന്നിനും ആവൂലാർന്നു’, വാളയാറിലുണ്ട് നീതി തേടി ഈ അമ്മയും"/>
    <meta property="og:description" content="പീഡനത്തിന് ഇരയായി മരിച്ച രണ്ടു പെൺകുട്ടികൾക്ക് നീതിക്കു വേണ്ടി എല്ലാവരും മുറവിളി ഉയർത്തുമ്പോൾ നിശ്ശബ്ദയായി നീതി തേടി അലയുന്ന ഒരമ്മയുണ്ട് ഇവിടെ..Walayar News. Walayar Rape Case.Walayar Girls Suicide. Walayar Death. Manorama news. Manorama Online. Malayalam News. മനോരമ ന്യൂസ്. മനോരമ ഓൺലൈൻ. മലയാളം വാർത്ത.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>‘എന്നെക്കൊണ്ട് ഒന്നിനും ആവൂലാർന്നു’, വാളയാറിലുണ്ട് നീതി തേടി ഈ അമ്മയും</h1>
      <address><time datetime="2019-11-06T16:36:00+00:00">06 Nov 2019, 16:36</time> by <a rel="author">https://www.facebook.com/manoramaonline</a></address>
      <p>വാളയാർ ∙ പീഡനത്തിന് ഇരയായി മരിച്ച രണ്ടു പെൺകുട്ടികൾക്ക് നീതിക്കു വേണ്ടി എല്ലാവരും മുറവിളി ഉയർത്തുമ്പോൾ നിശ്ശബ്ദയായി നീതി തേടി അലയുന്ന ഒരമ്മയുണ്ട് ഇവിടെ. വാളയാറിൽ രണ്ടാമത്തെ പെൺകുട്ടിയും ആത്മഹത്യ ചെയ്തതോടെ ജനരോഷത്തിൽനിന്നു രക്ഷപ്പെടാൻ പൊലീസ് നടത്തിയ അറസ്റ്റിനും ക്രൂര മർദനത്തിനും ഇരയാകേണ്ടി വന്ന് ആത്മഹത്യ ചെയ്ത യുവാവ് ജോൺ പ്രവീണിന്റെ അമ്മ; എലിസബത്ത് റാണി.</p>
      <p>സ്വന്തം മകന്റെ മരണത്തിന് ഉത്തരവാദികളായവരെ നിയമത്തിനു മുന്നിൽ കൊണ്ടുവരാൻ എന്തെങ്കിലും ചെയ്തു തരണമെന്ന അഭ്യർഥന മാത്രമാണ് ഈ അമ്മയ്ക്കുള്ളത്.  ‘എന്നെക്കൊണ്ട് ഒന്നിനും ആവൂലാരുന്നു, ഇപ്പോഴാണെങ്കിലും ആരെങ്കിലും സഹായിക്കാനുണ്ടാകുമോ?’  വാളയാറിൽ പെൺകുട്ടികളുടെ വീടിനു സമീപത്ത് നാട്ടുകാരോടു സംസാരിച്ചു കൊണ്ടു നിൽക്കെ ദയനീയ മുഖവുമായി എത്തിയ അമ്മയുടേതാണ് ഈ വാക്കുകൾ.</p>
      <p>അമ്മയ്ക്ക് രണ്ട് ആൺമക്കളാണുണ്ടായിരുന്നത്. വാർധക്യത്തിൽ തണലാകുമെന്നു കരുതിയ മകനെ നഷ്ടമായതിന്റെ നൊമ്പരവും പേറി നടക്കുകയാണവർ. ‘എന്തെങ്കിലും പണിയെടുത്തു കൊണ്ടു വരണ്ടത് അവനായിരുന്നു. ഇപ്പോ കുട്ടികളുടെ അച്ഛന് ആവാതെയായിരിക്കുന്നു, എനിക്ക് പൊലീസ് സ്റ്റേഷനൊന്നും കയറിനടക്കാൻ വയ്യാഞ്ഞതുകൊണ്ടാണ് അന്ന് പരാതിക്കു പോകാതിരുന്നത്. ഇന്ന് ആരെങ്കിലും സഹായിക്കാൻ വന്നാൽ പരാതി കൊടുക്കണമെന്നുണ്ട്.</p>
      <p>അവൻ കുറ്റം ചെയ്തിട്ടില്ലെന്ന് ഈ നാട്ടുകാർക്കു മുഴുവനും അറിയാം. പൊലീസിനും അറിയാരുന്നു. അവനെ അടിച്ച് കുറ്റമേൽപിക്കാനാരുന്നു പൊലീസിന്റെ ശ്രമം. അത് അവന് സഹിക്കാനായില്ല. ഇനി ജോലി ചെയ്യാൻ പോകാൻ എന്നെക്കൊണ്ട് പറ്റുകേലെന്ന് എന്നോടു പറഞ്ഞു. സാരമില്ലെന്നു ഞാൻ കുറേ പറഞ്ഞതാ. കുട്ടികളുടെ അച്ഛനും പറഞ്ഞു. പക്ഷേ അവനതൊന്നും കേട്ടില്ല. ഞങ്ങള് ജോലിക്കു പോയി വന്നപ്പോ അവൻ പോയാരുന്നു.’ – റാണി മനോരമ ഓൺലൈനോടു പറഞ്ഞു. </p>
      <p>‘പൊലീസിന്റെ പ്രതിപ്പട്ടികയിലെ മുഖ്യപ്രതികളിൽ ഒരാളുടെ കൂട്ടുകാരനായിരുന്നു ജോൺ പ്രവീൺ. ഇരുവരും അടുത്ത കൂട്ടുകാരായിരുന്നു. അയാൾ ഇടയ്ക്ക് വീട്ടിൽ വരുമായിരുന്നു. ഒരു ദിവസം, അവനെ ഇനി വീട്ടിൽ കയറ്റരുതെന്ന് അവൻ പറഞ്ഞതാണ്. ചെറിയ കുട്ടിയും മരിച്ച ശേഷം ഇയാളെ പൊലീസ് അറസ്റ്റ് ചെയ്തു. തുടർന്നാണ് കസബ സ്റ്റേഷനിലെ എസ്ഐ വന്ന് പ്രവീണിനെയും കൂട്ടിക്കൊണ്ടു പോയത്. എന്താ കാര്യമെന്നു ചോദിച്ചപ്പോൾ കുറച്ചു കാര്യങ്ങൾ ചോദിക്കാനുണ്ടെന്നു പറഞ്ഞു. എന്നാൽ അവര് അവനെ വല്ലാതെ ഉപദ്രവിച്ച് കുറ്റം ഏൽപിക്കാനായിരുന്നു ശ്രമം. മകൻ കുറ്റമേറ്റെന്ന് ഒരു പൊലീസുകാരൻ പറയുകയും ചെയ്തിരുന്നു.</p>
      <p>സ്റ്റേഷനിൽ ചെന്ന് ചോദിച്ചപ്പോ അവനിവിടെ ഇല്ലെന്നാണ് ആദ്യം പൊലീസുകാരൻ പറഞ്ഞത്. അത് എനിക്ക് വിശ്വാസമില്ലാരുന്നു. എന്റെ കരച്ചില് കണ്ടിട്ട്, അവസാനം സിഐ വരുമ്പോ മകനെ കാണിക്കാമെന്നു പറഞ്ഞു. സിഐ വന്നപ്പോൾ സ്റ്റേഷന്റെ ഉള്ളീന്ന് അവനെ പുറത്തുവിട്ടു. എന്റെ കൂടെ വീട്ടിൽ പൊക്കാളാനും പറയുമ്പോ വരണമെന്നും പറഞ്ഞു. </p>
      <p>വീട്ടിൽ വന്നപ്പോൾ പ്രതിയുടെ സഹോദരനാണ് കൂട്ടിക്കൊണ്ട് പോയത്. പിന്നെ മൂന്നു ദിവസം കാട്ടിലായിരുന്നു അവൻ. കുറ്റം ഏൽക്കാൻ അയാളും നിർബന്ധിച്ചു. ഞങ്ങൾ നിർബന്ധിച്ചപ്പോഴാണ് തിരിച്ചു വന്നത്. അവന് ആളുകളുടെ മുഖത്തു നോക്കാൻ വയ്യാരുന്നു. വീട്ടിൽ ചെന്നപ്പം മുതൽ കരഞ്ഞ് ഇരുന്ന അവനെ കുറെ ആശ്വസിപ്പിക്കാൻ നോക്കി. പൊലീസ് സ്റ്റേഷനിൽ പോകാൻ പേടിയാണെന്നു പറഞ്ഞു. അവര് അടിച്ച് കാലൊക്കെ നീരുവച്ചിരുന്നു. പിന്നേം വിളിവന്നപ്പോഴാണ് സ്റ്റേഷനിൽ പോയത്. ഞങ്ങൾ പണിക്കുപോയി തിരിച്ചു വന്നപ്പോഴേയ്ക്ക് അവൻ മരിച്ചാരുന്നു. സഹിക്കാൻ വയ്യാതെയാണ് അവൻ മരിച്ചത്. മരിക്കുന്നേന് മുന്നേ അവനെഴുതിയ പേപ്പറ് പോലും പൊലീസ് ആദ്യം തന്നില്ല.’ –ആ അമ്മ കണ്ണീരോടെ പറയുന്നു </p>
      <p>‘ഒരു തെറ്റും ചെയ്യാതെ നാട്ടുകാരുടെ മുന്നിൽ ഞാൻ അപമാനിക്കപ്പെട്ടു. ഇനി വയ്യ, എന്റെ മരണത്തിന് ആരും കാരണമല്ല, എന്റെ വീട്ടുകാരെ ഉപദ്രവിക്കരുത്’ എന്നായിരുന്നു വടിവില്ലാതെ പെറുക്കിയെഴുതിയ ആ കുറിപ്പിൽ ഉണ്ടായിരുന്നത്. മരണത്തിന് ആരും കാരണമല്ലെന്ന് അവൻ പറഞ്ഞെങ്കിലും ആ മരണത്തിന് ഉത്തരവാദികളായവർ ഇപ്പോഴും ധൈര്യമായി നാട്ടിലൂടെ നടക്കുന്നുണ്ടെന്ന് നാട്ടുകാർക്കറിയാം. മർദിച്ച് അവശനാക്കി കുറ്റമേൽപിക്കാൻ ശ്രമിച്ച പൊലീസിനും അറിയാം. </p>
      <p>‘ഞങ്ങൾക്ക് നഷ്ടപ്പെടാനുള്ളതു നഷ്ടമായി, ഇനി അതിന്റെ പുറകെ നടക്കാൻ വയ്യ’ എന്നു പറഞ്ഞ് ജോണിന്റെ കുടുംബം പിന്നോട്ടു നിന്നതുകൊണ്ടാണ് ആരും വിഷയം എവിടെയും ഉയർത്താതിരുന്നതെന്ന് പഞ്ചായത്ത് അംഗവും വാളയാർ സമരസമിതി അധ്യക്ഷനുമായ ബാലമുരളി മനോരമ ഓൺലൈനോടു പറഞ്ഞു. അവർ തയാറാണെങ്കിൽ നിയമനടപടികളുമായി മുന്നോട്ടു പോകുന്നതിന് വേണ്ട സഹായം ചെയ്യുമെന്നും അദ്ദേഹം പറഞ്ഞു.</p>
    </article>
  </body>
</html>