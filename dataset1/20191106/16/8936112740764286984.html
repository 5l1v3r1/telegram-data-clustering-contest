<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/siatkowka,119/bunt-siatkarek-reprezentacji-polski-chca-zwolnienia-jacka-nawrockiego-siatkowka,983413.html"/>
    <meta property="og:site_name" content="TVN24"/>
    <meta property="article:published_time" content="2019-11-06T16:55:00+00:00"/>
    <meta property="og:title" content="Grupa siatkarek żąda zwolnienia selekcjonera. Związek odpowiada"/>
    <meta property="og:description" content="Bunt w reprezentacji siatkarek. Niektóre zawodniczki, choć ostatni sezon był jednym z najlepszych dla kadry od lat, nie chcą kontynuować współpracy z trenerem Jackiem Nawrockim. Polski Związek Piłk..."/>
  </head>
  <body>
    <article>
      <h1>Grupa siatkarek żąda zwolnienia selekcjonera. Związek odpowiada</h1>
      <address>
        <time datetime="2019-11-06T16:55:00+00:00">06 Nov 2019, 16:55</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/11108a3dbfe4636cb40b84b803b2fff6/ce2368c8-2697-4924-95ee-5e5d5059cd82.jpg?type=1&amp;srcmode=0&amp;srcx=1/1&amp;srcy=0/1&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/5fcf1a3c-6409-48c3-8ce7-a742d30ae06c-480p.mp4"/>
          <figcaption>Jacek Nawrocki: Satysfakcja i niedosyt. Medal był blisko</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/d8f1430a-4bea-4d09-8d34-b88f7eef5d69-480p.mp4"/>
          <figcaption>Magdalena Stysiak: zabrakło determinacji z Włoszkami</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/56d21384-8290-46d1-898b-9652b2a7bcb8-480p.mp4"/>
          <figcaption>Agnieszka Kąkolewska: mecz z Włoszkami jest w głowach</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/d3a58690-ad42-416c-9c6c-205c856f423e-480p.mp4"/>
          <figcaption>Polskie siatkarki wróciły z mistrzostw Europy</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/f97d9bde-4958-4426-93f1-ef1da0d66069-480p.mp4"/>
          <figcaption>Polska - Włochy w mistrzostwach Europy</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/faf44cce-3e5e-467f-a676-650ce0716291-480p.mp4"/>
          <figcaption>Polska - Hiszpania w mistrzostwach Europy siatkarek</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/b21243fb-decb-4ca4-b3d3-14f4a0137996-480p.mp4"/>
          <figcaption>Polska - Ukraina na mistrzostwach Europy</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8562ae5e286544710b2e7ebe9858833b/ba171740-2ead-4e7c-b5b6-9962468a6319-480p.mp4"/>
          <figcaption>Polki pokonały Portugalię</figcaption>
        </figure>
        <figcaption>Trener Jacek Nawrocki prowadził Polki na ostatnich mistrzostwach Europy Foto: Getty Images | Video: tvn24</figcaption>
      </slideshow>
      <h3>Bunt w reprezentacji siatkarek. Niektóre zawodniczki, choć ostatni sezon był jednym z najlepszych dla kadry od lat, nie chcą kontynuować współpracy z trenerem Jackiem Nawrockim. Polski Związek Piłki Siatkowej w wydanym oświadczeniu stanął murem za selekcjonerem.</h3>
      <p>Na grę drużyny narodowej od nieco ponad roku patrzyło się z dużą przyjemnością. Odmłodzony zespół, prowadzony przez Nawrockiego od 2015 roku, dobrze zaprezentował się już w Lidze Narodów w sezonie 2018. Jeszcze lepiej wyglądało to w tym roku.</p>
      <p>Wprawdzie w większości meczów trener decydował się na ten sam wyjściowy skład, ale wydawało się, że w ekipie panuje dobra atmosfera i wszystko zmierza we właściwym kierunku.</p>
      <h3>Podpisała się większość</h3>
      <related>
        <a href="https://eurosport.tvn24.pl/siatkowka,119/polskie-siatkarki-poznaly-rywalki-w-walce-o-igrzyska,982817.html"/>
      </related>
      <p>Przed reprezentacją styczniowy turniej w holenderskim Apeldoornie. To właśnie tam Polki będą miały ostatnią szansę awansu na igrzyska. Tymczasem teraz pojawiły się niepokojące doniesienia.</p>
      <p>Jak poinformował serwis wyborcza.pl, na biurko prezesa PZPS Jacka Kasprzyka trafiło pismo od zawodniczek kadry niezadowolonych ze współpracy z trenerem Nawrockim. Miało to się stać po mistrzostwach Europy, które odbyły się na przełomie sierpnia i września (Polki zajęły w turnieju czwarte miejsce).</p>
      <p>Ponoć ponad połowa siatkarek ze składu na ME podpisała się pod petycją. Powodem niezadowolenia miało być to, że Nawrocki faworyzował, zdaniem niektórych, młode zawodniczki.</p>
      <p>Głównie chodziło o niespełna 19-letnią jeszcze Magdalenę Stysiak. Mierząca 203 cm wzrostu atakująca, ze względu na niepodważalną pozycję Malwiny Smarzek-Godek, w kadrze występowała na pozycji przyjmującej. Stysiak, która kilka dni temu we włoskiej ekstraklasie zdobyła w jednym meczu 34 punkty, nie zawodziła, zwłaszcza w kluczowych momentach. Bardzo dobrze prezentowała się również 20-letnia libero Maria Stenzel.</p>
      <related>
        <a href="https://eurosport.tvn24.pl/siatkowka,119/mloda-polska-siatkarka-podbija-wlochy-34-punkty-i-tytul-mvp,982279.html"/>
      </related>
      <p>To właśnie lansowanie tych dwóch młodych siatkarek nie podoba się ponoć tym starszym.</p>
      <h3>Niektóre już żałują</h3>
      <p>Na dodatek, jak podaje wyborcza.pl, buntowniczki narzekały na "brak odpowiedniej komunikacji z selekcjonerem i jego współpracownikami".</p>
      <p>Stysiak i Stenzel nie podpisały się pod listem. Według serwisu niektóre z zaangażowanych w atak na trenera siatkarek żałują, że ich nazwiska znalazły się w piśmie do PZPS.</p>
      <p>W 2022 roku w Polsce odbędą się mistrzostwa świata. Kontrakt Nawrockiego obowiązuje do końca tej imprezy włącznie. Władze związku murem stoją za szkoleniowcem, co potwierdził stanowczy wpis w mediach społecznościowych.</p>
      <p>"Z rekomendacji Jacka Kasprzyka, prezesa PZPS i na podstawie pozytywnej oceny Pionu Sportu i Szkolenia, Zarząd PZPS podczas dzisiejszego posiedzenia podjął jednogłośną uchwałę o kontynuacji współpracy z trenerem Jackiem Nawrockim do zakończenia mistrzostw świata w roku 2022" - napisano w krótkim oświadczeniu.</p>
      <p> </p>
      <p>Według serwisu wyborcza.pl władze związku mają zamiar spotkać się z buntowniczkami. Nie ma ponoć mowy o podporządkowaniu się szantażowi. Na pozycji przyjmującej na Euro - oprócz Stysiak - grały także Natalia Mędrzyk, Martyna Grajber oraz Aleksandra Wójcik.</p>
      <p>Turniej w Apeldoornie odbędzie się w dniach 7-12 stycznia 2020 roku. Polska w grupie zmierzy się z Holandią, Bułgarią i Azerbejdżanem. Dwie drużyny wychodzą do fazy pucharowej. Na igrzyska pojedzie tylko zwycięzca zmagań.</p>
      <p>
        <b>Igrzyska w Tokio potrwają od 24 lipca do 9 sierpnia 2020 roku. Relacje na żywo na antenach Eurosportu i w usłudze Eurosport Player.</b>
      </p>
      <p>Autor: Srogi\kwoj / Źródło: Eurosport.pl, wyborcza.pl</p>
    </article>
  </body>
</html>