<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/06/iran-briefly-held-iaea-inspector-seized-travel-documents-diplomats"/>
    <meta property="og:site_name" content="euronews"/>
    <meta property="article:published_time" content="2019-11-06T16:41:10+00:00"/>
    <meta property="og:title" content="بازرس آژانس در ایران برای مدت کوتاهی «بازداشت» و مدارکش «توقیف» شد"/>
    <meta property="og:description" content="موضوع دیگری که در نشست روز پنج‌شنبه مطرح خواهد شد، نبود همکاری کافی ایران با آژانس برای توضیح کشف نشانه‌های اورانیم غنی‌شده در جایی در تورقوزآباد در نزدیکی تهران است که نخست وزیر اسرائیل اعلام کرده و آن را یک «انبار اتمی مخفی» نامیده است."/>
  </head>
  <body>
    <article>
      <h1>بازرس آژانس در ایران برای مدت کوتاهی «بازداشت» و مدارکش «توقیف» شد</h1>
      <address><time datetime="2019-11-06T16:41:10+00:00">06 Nov 2019, 16:41</time> by <a rel="author">یورونیوز فارسی </a></address>
      <p>چند دیپلمات نزدیک به آژانس بین‌المللی انرژی اتمی به خبرگزاری رویترز گفته‌اند که ایران یک بازرس این آژانس را برای مدت کوتاهی بازداشت و مدارک مسافرتی او را توقیف کرده است.</p>
      <p>برخی از این دیپلمات‌ها که روز چهارشنبه ۱۵ آبان این خبر را در اختیار رویترز گذاشته‌اند به این خبرگزاری گفته‌اند که این اقدام ایران را «آزار» بازرس آژانس توصیف کرده‌اند.</p>
      <p>این مطلب همزمان به تایید اداره کل دیپلماسی عمومی و اطلاع رسانی سازمان انرژی اتمی ایران رسیده است. زیرمجموعه سازمان انرژی اتمی ایران با تایید جلوگیری از ورود یک بازرس آژانس به سایت غنی سازی نطنز دلیل این اقدام را نگرانی از به همراه داشتن «مواد مشکوک» توسط فرد یاد شده عنوان کرده است.</p>
      <p>در گزارشی که خبرگزاری فارس به نقل از اداره کل دیپلماسی عمومی و اطلاع رسانی سازمان انرژی اتمی منتشر کرده، آمده است: «ظاهرا هنگام ورود این خانم بازرس، تجهیزات کنترلی علامت هشدار را نشان داده است و به همین دلیل ضمن کنترل وسایل همراه بازرس از ورود او به سایت جلوگیری و مراتب نیز به آژانس بین‌المللی انرژی اتمی منعکس شده و از طرف ایران به آژانس اعلام شده که پذیرش قبلی این بازرس لغو شده تلقی می‌شود.»</p>
      <p>بر اساس این گزارش در بیانیه نهاد زیرمجموعه سازمان انرژی اتمی ایران تاکید شده است که تحقیقات در خصوص مورد یادشده ادامه دارد و قرار است گزارش دقیق این ماجرا روز پنجشنبه هفتم نوامبر توسط نماینده ایران به اعضای شورای حکام آژانس ارائه شود.</p>
      <p>از زمان امضای برجام تاکنون این نخستین بار است که ایران دست به چنین اقدامی می‌زند، آن هم در زمانی که دولت ایران در واکنش به خروج یکجانبه آمریکا از توافق هسته‌ای، چهارمین مرحله از اقدامات گام به گام خود برای کاهش تعهدات برجامی را آغاز کرده است. در همین حال مدیر جدید آژانس بین‌المللی انرژی اتمی نیز تازه از ماه پیش کار خود را آغاز کرده است.</p>
      <p>به گفته دیپلمات‌های مورد استناد رویترز، مسئله پیش آمده در ایران احتمالا در نشست آتی شورای حکام آژانس که قرار است روز پنج‌شنبه برگزار شود به طور گذرا مطرح خواهد شد. با این حال در دستور کار نشست پنج‌شنبه که روز دوشنبه توزیع شد و در آن گفته شده که بحث درباره «دو موضوع در پیوند با پادمان» خواهد بود، اشاره‌ای به این رویداد نشده است.</p>
      <p>رویترز به نقل از «یک مقام غربی» می‌نویسد: «آژانس نشان خواهد داد که این مسئله را تا چه حد جدی می‌گیرد. این موضوع ممکن است به سوء پیشینه‌ مخربی [برای ایران] بدل شود.»</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/05/iran-says-will-inject-gas-into-centrifuges-at-fordow-on-wednesday">ایران در چهارمین گام کاهش تعهدات هسته‌ای: در فردو به سانتریفیوژها گاز تزریق می‌کنیم</a>
        </li>
        <li>
          <a href="https://farsi.euronews.com/2019/11/04/iran-scales-back-nuclear-pact-compliance-with-new-centrifuges-move">آمریکا راه‌اندازی سانتریفوژهای نسل۶ را «اشتباه بزرگ» تهران خواند</a>
        </li>
        <li>
          <a href="https://farsi.euronews.com/2019/09/08/iaea-found-uranium-traces-at-iran-atomic-warehouse-diplomats">رویترز: آژانس انرژی اتمی اثراتی از اورانیوم را در تورقوزآباد کشف کرد</a>
        </li>
        <li>
          <a href="https://farsi.euronews.com/2019/09/13/europeans-call-on-iran-to-cooperate-with-iaea-on-all-relevant-topics">طرف‌های اروپایی برجام از ایران خواستند «کاملا» با آژانس انرژی اتمی همکاری کند</a>
        </li>
      </ul>
      <p>یک نفر از سه دیپلماتی که به نوشته رویترز با کار آژانس آشنا هستند، گفته‌ است که مدارک مسافرتی بازرس زن آژانس در ایران از او گرفته شده و دو نفر از آنها نیز گفته‌اند که این خانم هنگامی که در سفر کاری در ایران بوده برای مدت کوتاهی بازداشت شده است.</p>
      <p>یکی از دیپلمات‌ها گفته است که این رویداد هفته گذشته در سایت غنی‌سازی نطنز پیش آمده و یکی دیگر از آنان نیز بدون ذکر زمان، تأیید کرده که این اتفاق در نطنز افتاده است.</p>
      <p>یکی از این دیپلمات‌ها که اروپایی است گفته است: «خطر جدی وجود دارد که این حادثه بر شیوه بازرسی‌های آژانس در آینده تأثیر منفی بگذارد.»</p>
      <p>بر اساس توافق هسته‌ای ایران با قدرت‌های جهانی که آژانس بین‌المللی انرژی اتمی بر اساس آن عمل می‌کند، ۱۳۰ تا ۱۵۰ بازرس این نهاد اجازه بازرسی از ایران را دارند.</p>
      <p>سخنگوی آژانس و سفیر ایران در این نهاد از دادن توضیح در این زمینه خودداری کرده‌اند.</p>
      <p>دیپلمات‌ها همچنین گفته‌اند موضوع دیگری که در نشست روز پنج‌شنبه مطرح خواهد شد، نبود همکاری کافی ایران با آژانس برای توضیح کشف نشانه‌های اورانیم غنی‌شده در جایی در تورقوزآباد در نزدیکی تهران است که نخست وزیر اسرائیل اعلام کرده و آن را یک «انبار اتمی مخفی» نامیده است.</p>
      <p>آژانس رسما وجود نشانه‌ای از اورانیوم غنی‌شده در سایت مورد ادعای اسرائیل در تهران را که ایرانی‌ها می‌گویند یک کارگاه قالیشویی است تأیید نکرده است. این نهاد بین‌المللی در ماه سپتامبر به ایران یادآوری کرد که زمان برای پاسخ دادن به پرسش‌هایش «اهمیت بنیادین» دارد، اما در گزارشی که ماه گذشته منتشر کرد از بهبود روند همکاری ایران خبر داده بود.</p>
    </article>
  </body>
</html>