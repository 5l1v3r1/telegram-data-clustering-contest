<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/politics/syriza-katastrofiki-aneparkeia-tis-kyvernisis-sto-prosfygiko/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T16:26:30+00:00"/>
    <meta property="og:title" content="ΣΥΡΙΖΑ : Καταστροφική ανεπάρκεια της κυβέρνησης στο προσφυγικό"/>
    <meta property="og:description" content="Αναφέρεται στις δηλώσεις του Μιχάλη Χρυσοχοΐδη"/>
  </head>
  <body>
    <article>
      <h1>ΣΥΡΙΖΑ : Καταστροφική ανεπάρκεια της κυβέρνησης στο προσφυγικό</h1>
      <h2>Αναφέρεται στις δηλώσεις του Μιχάλη Χρυσοχοΐδη</h2>
      <address><time datetime="2019-11-06T16:26:30+00:00">06 Nov 2019, 16:26</time> by <a rel="author">ΤοΒΗΜΑ Team</a></address>
      <p>Κριτική στην κυβέρνηση για τη διαχείριση του προσφυγικού ασκεί ο ΣΥΡΙΖΑ, με αφορμή σημερινές δηλώσεις του υπουργού Προστασίας του Πολίτη, Μιχάλη Χρυσοχοΐδη.</p>
      <h3>Η ανακοίνωση του ΣΥΡΙΖΑ</h3>
      <p>Η ομολογία του κ. Χρυσοχοΐδη ότι «η κατάσταση στα νησιά είναι πέρα από κάθε διαχείριση» αποτελεί μία ακόμη κυνική επιβεβαίωση της καταστροφικής ανεπάρκειας της κυβέρνησης του κ. Μητσοτάκη στη διαχείριση του προσφυγικού.</p>
      <p>
        <a href="https://www.in.gr/2019/11/06/politics/tsiaras-anoixto-endexomeno-genikeysis-se-olo-ton-idiotiko-tomea-tis-arsis-tis-aytepaggeltis-dioksis/">Διαβάστε ακόμη: Τσιάρας - Ανοιχτό το ενδεχόμενο γενίκευσης σε όλο τον ιδιωτικό τομέα της άρσης της αυτεπάγγελτης δίωξης</a>
      </p>
      <p>Η κυβέρνηση του ΣΥΡΙΖΑ κατάφερε να διαχειριστεί ένα σύνθετο ζήτημα με όρους ανθρωπιάς αλλά και αποτελεσματικότητας, ακόμα και όταν οι ροές ήταν πολλαπλάσιες των σημερινών. Γεγονός που ο ίδιος ο κ. Χρυσοχοΐδης είχε αναγνωρίσει όταν επισκέφθηκε τη Μόρια και τόνισε τη «θετική εντύπωση από την πληρότητα με την οποία αντιμετωπίζουν οι υπηρεσίες της χώρας το προσφυγικό».</p>
      <p>Μετά από τέσσερις μήνες χαρακτηριστικής αδράνειας, η κυβέρνηση παραδέχεται ότι οι ροές οφείλονται σε γεωπολιτικούς λόγους. Βρίσκεται όμως πλέον αντιμέτωπη με τα αποτελέσματα της ξενοφοβικής της ρητορείας, με την οποία υποδαύλισε τις αντιδράσεις που βλέπουμε σήμερα από ακραίους κύκλους αλλά και από δικούς της δημάρχους.</p>
      <p>Η Ευρώπη οφείλει να σταθεί στο ύψος των περιστάσεων και να συνδράμει συνολικά και συλλογικά απέναντι στις πολιτικές των κλειστών συνόρων που προωθούν οι ομογάλακτοι της ΝΔ. Ωστόσο η Κυβέρνηση, με την κραυγαλέα κατάργηση βασικών κανόνων του προσφυγικού δικαίου, οδηγεί τη χώρα στη διεθνή απομόνωση, έχοντας ήδη προκαλέσει σοβαρές αντιδράσεις διεθνών οργανισμών για τα ανθρώπινα δικαιώματα.</p>
      <p>Ο ΣΥΡΙΖΑ ως κυβέρνηση ακολούθησε έναν άλλο δρόμο: της διεθνοποίησης του ζητήματος, του σεβασμού στο διεθνές δίκαιο, της υποδοχής και εγκατάστασης των προσφύγων με σχέδιο. Η επιχειρησιακή αποτελεσματικότητα και οι αξίες του ανθρωπισμού είναι οι αναγκαίες προϋποθέσεις για τη διαχείριση ενός τόσο σύνθετου ζητήματος.</p>
      <p>
        <a href="https://www.tovima.gr/2019/11/06/culture/spoudaia-ekdilosi-tis-alter-ego-sta-giannena-gia-tis-megales-sxoles-ton-ioanninon-kai-ton-ipeirotiko-eyergetismo/">Σπουδαία εκδήλωση της Alter Ego στα Γιάννενα για τις «Μεγάλες Σχολές των Ιωαννίνων και τον Ηπειρώτικο Ευεργετισμό»</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/06/politics/xrysoxoidis-gia-to-prosfygiko-mi-diaxeirisimi-i-katastasi-stin-ellada/"/>
        <a href="https://www.tovima.gr/2019/11/06/world/ee-tourkia-erotimatika-sxetika-me-ti-mellontiki-synergasia-sto-prosfygiko/"/>
      </related>
    </article>
  </body>
</html>