<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638501/%D8%A8%DB%8C%D8%A7%D9%86%DB%8C%D9%87-%D9%85%D8%B5%D8%B1-%DB%8C%D9%88%D9%86%D8%A7%D9%86-%D9%88-%D9%82%D8%A8%D8%B1%D8%B3-%D8%AF%D8%B1-%D9%85%D8%AD%DA%A9%D9%88%D9%85%DB%8C%D8%AA-%D8%AA%D8%AC%D8%A7%D9%88%D8%B2%DA%AF%D8%B1%DB%8C%E2%80%8C%D9%87%D8%A7%DB%8C-%D8%AA%D8%B1%DA%A9%DB%8C%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T16:54:00+00:00"/>
    <meta property="og:title" content="بیانیه مصر، یونان و قبرس در محکومیت تجاوزگری‌های ترکیه"/>
    <meta property="og:description" content="مصر، یونان و قبرس همزمان با آغاز رزمایش‌های نظامی میان سه کشور ،ترکیه را به"/>
  </head>
  <body>
    <article>
      <h1>
        <a href="https://www.bultannews.com/fa/news/638501/%D8%A8%DB%8C%D8%A7%D9%86%DB%8C%D9%87-%D9%85%D8%B5%D8%B1-%DB%8C%D9%88%D9%86%D8%A7%D9%86-%D9%88-%D9%82%D8%A8%D8%B1%D8%B3-%D8%AF%D8%B1-%D9%85%D8%AD%DA%A9%D9%88%D9%85%DB%8C%D8%AA-%D8%AA%D8%AC%D8%A7%D9%88%D8%B2%DA%AF%D8%B1%DB%8C%E2%80%8C%D9%87%D8%A7%DB%8C-%D8%AA%D8%B1%DA%A9%DB%8C%D9%87">بیانیه مصر، یونان و قبرس در محکومیت تجاوزگری‌های ترکیه</a>
      </h1>
      <h2>مصر، یونان و قبرس همزمان با آغاز رزمایش‌های نظامی میان سه کشور ،ترکیه را به "تجاوزگری" در آب‌های مدیترانه و سوریه متهم کردند.</h2>
      <address><time datetime="2019-11-06T16:54:00+00:00">06 Nov 2019, 16:54</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمد احمد زکی، وزیر دفاع <b>مصر</b>، نیکوس پاناگیوتوپولوس، وزیر دفاع <b>یونان</b>، ساواش آنجلیدس، وزیر دفاع قبرس نشستی را در آتن برگزار کردند و طی آن سند مشترکی را امضا کردند که ترکیه را به "تجاوزگری" در آب‌های قبرس و "تجاوز" به اراضی <b>سوریه</b> متهم کردند.</p>
      <p>وزرای یونان، قبرس و مصر تاکید کردند که داعش به عنوان تهدیدی برای امنیت منطقه‌ای، اروپایی و بین‌المللی است.</p>
      <p>در همین راستا، وزیر دفاع یونان در جریان کنفرانس مطبوعاتی خود پس از این نشست خاطرنشان کرد: ما اقدامات غیرقانونی ترکیه در آب‌های قبرس را محکوم می‌کنیم. این امر نقض آشکار قوانین بین‌المللی و توافق قانون دریایی است و اقدامات تحریک‌آمیز ترکیه به منزله نقض حریم هوایی یونان و آب‌های منطقه‌ای ما است و با قوانین بین‌المللی و اصول حسن همجواری تناقض دارد.</p>
      <p>وی در ادامه افزود: چالش‌ها و تهدیدات امنیتی جدید که در منطقه پدید آمده است، نیاز به ارزیابی کلی خطر و همکاری مستحکم میان مصر، قبرس و یونان برای حمایت و محافظت و نیز تقویت منافع مشترک این سه کشور دارد.</p>
      <p>در همین راستا، وزیر دفاع مصر طی این کنفرانس مطبوعاتی بر تداوم همکاری میان سه کشور برای رویارویی با چالش‌ها و تامین منافع مشترک در مقابله با آنکارا تاکید کرد.</p>
      <p>وزیر دفاع قبرس نیز از وزرای دفاع مصر و یونان به خاطر موضع قوی این دو کشور در راستای حمایت از مسأله قبرس تشکر و قدردانی کرد.</p>
      <p>وزرای این سه کشور از توافقشان بر سر تداوم رزمایش‌های نظامی مشترک و تقویت همکاری دفاعی در زمینه‌های دیگر مانند امنیت سایبری و مدیریت بحران‌ها خبر دادند.</p>
      <p>وزارت دفاع مصر در بیانیه خود اعلام کرد، قرار است نشست سه جانبه بعدی سال ۲۰۲۰ در قبرس برگزار شود.</p>
      <p>این اقدام جدید پس از آن انجام شد که مصر، یونان و قبرس در سوم نوامبر در بحبوحه تداوم تنش با ترکیه تمرین نظامی دریایی هوایی مشترک برای مقابله با تهدیدات احتمالی در دریای مدیترانه آغاز کردند.</p>
      <p>ترکیه نهم اکتبر عملیاتی تحت عنوان "چشمه صلح" در سوریه علیه نیروهای یگان‌های مدافع خلق کرد (ی‌پ‌گ) به راه انداخت که این عملیات با محکومیت بین‌المللی مواجه شد. پیش از آغاز این عملیات، آمریکا از خروج نیروهای آمریکایی از این منطقه خبر داد که چراغ سبزی برای آغاز عملیات ترکیه به حساب می‌آمد.</p>
    </article>
  </body>
</html>