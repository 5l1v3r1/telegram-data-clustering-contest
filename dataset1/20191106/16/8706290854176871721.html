<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/682687/kampanaki-apo-to-dnt-gia-tin-oikonomia-tis-evrozonis-ti-anaferei-"/>
    <meta property="og:site_name" content="enikos.gr"/>
    <meta property="article:published_time" content="2019-11-06T16:55:00+00:00"/>
    <meta property="og:title" content="&quot;Καμπανάκι&quot; από το ΔΝΤ για την οικονομία της Ευρωζώνης - Τι αναφέρει σε έκθεσή του"/>
    <meta property="og:description" content="Το Διεθνές Νομισματικό Ταμείο (ΔΝΤ) κάλεσε την Eυρωζώνη να προετοιμαστεί για ενδεχόμενη ύφεση..."/>
  </head>
  <body>
    <article>
      <h1>"Καμπανάκι" από το ΔΝΤ για την οικονομία της Ευρωζώνης - Τι αναφέρει σε έκθεσή του</h1>
      <address>
        <time datetime="2019-11-06T16:55:00+00:00">06 Nov 2019, 16:55</time>
      </address>
      <p>Βρυξέλλες, Αθανάσιος Αθανασίoυ</p>
      <p>Το <a href="http://www.enikonomia.gr/international/223512,kampanaki-apo-to-dnt-i-pagkosmia-oikonomia-epivradynei-synchronis.html%CE%94%CE%B9%CE%B5%CE%B8%CE%BD%CE%AD%CF%82%20%CE%9D%CE%BF%CE%BC%CE%B9%CF%83%CE%BC%CE%B1%CF%84%CE%B9%CE%BA%CF%8C%20%CE%A4%CE%B1%CE%BC%CE%B5%CE%AF%CE%BF">Διεθνές Νομισματικό Ταμείο </a>(ΔΝΤ) κάλεσε την Eυρωζώνη να προετοιμαστεί για ενδεχόμενη ύφεση, κατά την παρουσίαση των οικονομικών του προβλέψεων για την ΕΕ σήμερα το πρωί σε χώρο του Ευρωπαϊκού Κοινοβουλίου.</p>
      <p>Η έκθεση του ΔΝΤ, που δόθηκε στη δημοσιότητα μία μέρα πριν τις φθινοπωρινές οικονομικές προβλέψεις της Κομισιόν, καλεί τα Κράτη - Μέλη που έχουν δημοσιονομικό χώρο, περιλαμβανομένης της Γερμανίας κα της Ολλανδίας, να τον αξιοποιήσουν για να στηρίξουν προγράμματα αναθέρμανσης της οικονομίας, αλλά και τις χώρες με ελλείμματα να επιλέξουν ηπιότερες πολιτικές μείωσής τους.</p>
      <p>Το ΔΝΤ ζητά από την ΕΕ να καταρτίσει σχέδια έκτακτης ανάγκης και επισημαίνει ότι οι καθοδικοί κίνδυνοι επεκτείνονται και η νομισματική πολιτική έχει εξαντλήσει το οπλοστάσιό της.</p>
      <p>Ειδικότερα, το ΔΝΤ αναφέρει ότι Γερμανία και τις Κάτω Χώρες πρέπει να προχωρήσουν σε δημοσιονομική επέκταση, η οποία θα μπορούσε να έχει θετικά αποτελέσματα και να σταματήσει την επιβράδυνση, μειώνοντας ταυτόχρονα τις εξωτερικές ανισορροπίες. Χώρες με υψηλά ελλείμματα και χρέη θα πρέπει να εξετάσουν "προσωρινά βραδύτερο ρυθμό δημοσιονομικής εξυγίανσης ή προσωρινή επέκταση", εάν προκύψουν αρνητικά σενάρια. Ζητά δε από τις κυβερνήσεις να εξετάσουν "επιλογές διαχείρισης του χρέους" για να εκμεταλλευτούν τις εξαιρετικά χαμηλές αποδόσεις, ώστε να βελτιώσουν τις χρηματοδοτικές τους ανάγκες τα επόμενα χρόνια.</p>
      <p>"Δεδομένου ότι υπάρχουν αυξημένοι κίνδυνοι, σχέδια έκτακτης ανάγκης θα πρέπει να είναι έτοιμα για εφαρμογή σε περίπτωση εμφάνισης αυτών των κινδύνων, κυρίως επειδή μειώθηκαν τα περιθώρια για αποτελεσματική δράση νομισματικής πολιτικής". "Μπορεί να είναι απαραίτητη μια συγχρονισμένη δημοσιονομική απάντηση", σημειώνει το ΔΝΤ.</p>
      <p>Σε σχέση με το Brexit, το ΔΝΤ υπολογίζει ότι αν το Ηνωμένο Βασίλειο εγκαταλείψει την Ευρωπαϊκή Ένωση τον Ιανουάριο χωρίς συμφωνία αποχώρησης (άτακτο Brexit) θα χαθούν 3,5% μονάδες από το ΑΕΠ του σε δύο χρόνια και 0,5% από το ΑΕΠ της ΕΕ.</p>
      <p>Σε αυτό το σενάριο σημειώνεται ότι "η πτώση του εμπορίου και της μεταποίησης θα μπορούσε να εξαπλωθεί σε άλλους τομείς - κυρίως στις υπηρεσίες - ταχύτερα και σε μεγαλύτερο βαθμό από ό, τι προβλέπεται σήμερα" .</p>
      <p>Η ίδια έκθεση προειδοποιεί "για αυξημένες τιμές των περιουσιακών στοιχείων σε αρκετές χώρες -συμπεριλαμβανομένων των ακινήτων- που καθιστούν τις τράπεζες πιο ευάλωτες σε κραδασμούς, όπως απότομη πτώση της διάθεσης για ανάληψη κινδύνου και αυστηρότερες οικονομικές συνθήκες". Τέλος το ΔΝΤ συνιστά στις κεντρικές τράπεζες "να διατηρήσουν τη φιλόδοξη στάση τους για να σταματήσουν την επιβράδυνση".</p>
      <p>Πηγή: Real.gr</p>
      <related>
        <h4>σχετικά άρθρα</h4>
        <a href="http://www.enikos.gr/economy/682479/i-ellada-den-tha-vrisketai-stin-atzenta-tou-eurogroup-tis-pemptis%0A%20%20%20%20%0A"/>
        <a href="http://www.enikos.gr/economy/681788/poso-tha-meiothoun-oi-foroi-apo-to-2020%0A%20%20%20%20%0A"/>
        <a href="http://www.enikos.gr/economy/681755/nea-anavathmisi-tis-ellinikis-oikonomias-o-oikos-dbrs-anavathmise%0A%20%20%20%20%0A"/>
        <a href="http://www.enikos.gr/economy/681705/forologika-esoda-stin-8i-thesi-tis-ee-i-ellada-ti-deichnoun-stoic%0A%20%20%20%20%0A"/>
        <a href="http://www.enikos.gr/economy/681417/thetiko-sinialo-apo-ti-moodys-gia-tin-proori-apopliromi-daneion-t%0A%20%20%20%20%0A"/>
        <a href="http://www.enikos.gr/economy/681398/stournaras-pos-tha-apofygoume-mia-nea-megali-yfesi-oi-prokliseis-%0A%20%20%20%20%0A"/>
        <a href="http://www.enikos.gr/economy/681242/i-lagkarnt-ta-vazei-anoichta-me-ti-germania-skliri-kritiki-gia-ti%0A%20%20%20%20%0A"/>
        <a href="http://www.enikos.gr/economy/680901/staikouras-enischyetai-i-axiopistia-tis-choras%0A%20%20%20%20%0A"/>
        <a href="http://www.enikos.gr/economy/680868/nai-apo-ton-esm-kai-ton-efsf-stin-proori-apopliromi-daneion-tou-d%0A%20%20%20%20%0A"/>
      </related>
    </article>
  </body>
</html>