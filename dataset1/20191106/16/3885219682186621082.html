<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3322066"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-06T16:24:00+00:00"/>
    <meta property="og:title" content="הרגעים האחרונים של אופיר: &quot;שכב על הרצפה בסוף האימון, לא האמנתי שימות&quot;"/>
    <meta property="og:description" content="מותו של אופיר הרטוב בן ה-28 מת&quot;א מדום לב זעזע רבים, והדגיש את החשיבות בהצבת דפיברילטורים במקומות ציבוריים. &quot;אי אפשר לדמיין..."/>
  </head>
  <body>
    <article>
      <h1>הרגעים האחרונים של אופיר: "שכב על הרצפה בסוף האימון, לא האמנתי שימות"</h1>
      <address><time datetime="2019-11-06T16:24:00+00:00">06 Nov 2019, 16:24</time> by <a rel="author">בועז אפרת</a></address>
      <figure>
        <img src="https://img.wcdn.co.il/f_auto,w_700,t_18/2/9/4/6/2946385-46.jpg"/>
        <figcaption>"עשינו מה שיכולנו". אופיר הרטוב, שמת בזמן אימון</figcaption>
      </figure>
      <p>הטרגדיה של אופיר הרטוב, שמת אתמול (שלישי) מדום לב בתום אימון כושר בתל אביב, זעזעה רבים. אמנם הטיפול המידי לו זכה מצוות בית הכושר לא צלח חרף השימוש בדפיברילטור שהיה במקום, אך המקרה הדגיש את החשיבות שבהצבת המכשיר מציל החיים במרחבים ציבוריים ובהכשרת הציבור לתפעולו. בעקבות המקרה, בבית חנה, שם אירעה התקרית, יקיימו הכשרות עזרה ראשונה לציבור ללא עלות. "המדריכה שלנו עשתה עבודה מצויינת, אבל הדרכות עזרה ראשונה לא צריכות להיות רק למדריכי כושר. אנחנו נעשה הדרכות פתוחות למנויים שלנו, מה שמאמן יודע כל אחד צריך לדעת", אמר המנהל יואב קדמון.</p>
      <p>המקרה של הרטוב התרחש בסופו של אימון פונקציונלי, המאפיין חדרי כושר רבים בשנים האחרונות. את האימון העבירה עדי מלמד, מדריכת כושר מקצועית ובעלת ניסיון רב. היא סיפרה על חשיבות הכשרות העזרה הראשונה אותן מדריכי כושר עוברים מדי תקופה, והדגישה אף היא את החשיבות שבהכשרת הציבור בנושא. "זו הייתה חוויה מאוד קשה לכולנו", שיתפה בריאיון ראשון לוואלה! NEWS. "עשינו מה שיכולנו. לא האמנתי שהוא לא ייצא מזה בחיים עד הרגע האחרון. אי אפשר לדמיין שבחור בגיל צעיר יקבל דום לב ככה פתאום, באמצע החיים. אופיר היה בחור מקסים, בכושר טוב. זה היה טראומטי וקשה לכולנו, אנחנו כואבים את כאב המשפחה ומחבקים אותם".</p>
      <figure>
        <img src="https://img.wcdn.co.il/f_auto,w_700,t_18/2/9/4/6/2946793-46.jpeg"/>
        <figcaption>הדפיברילטור שבו עשה שימוש הצוות במרכז הכושר שבו התאמן אופיר (צילום: בועז אפרת)</figcaption>
      </figure>
      <p>"בסוף האימון ראיתי את אופיר שוכב על הרצפה, ומיד רצתי אליו ביחד עם מתאמנים נוספים", שחזרה. "במקביל יידענו את הקבלה ויצרנו קשר עם מד"א. פעלנו על פי הפרוטוקול, בקור רוח, קיבלנו הנחייה טלפונית ממד"א. התחלנו פעולות החייאה וחיברנו את הדפיברילטור, ומיד הגיעו הפרמדיקים שתפסו פיקוד והמשיכו בפעולות החייאה ארוכות עד שפינו את אופיר לבית חולים".</p>
      <p>לפי נתוני מגן דוד אדום, שפתח באחרונה בפרויקט למימון דפיברילטורים עליו פורסם לראשונה בוואלה! NEWS, הוצבו עד כה 50 עמדות החייאה ברחבי הארץ. הן נמצאות בערים תל אביב, ראשון לציון, חיפה, ירושלים, פתח תקוה, אשדוד, רעננה, רמת גן, סכנין וטמרא. בארגון מתכננים להציב 600 מכשירים נוספים ברחבי הארץ.</p>
      <p>תפעול הדפיברילטור אינו מסובך. בכל עמדת החייאה ציבורית ישנו כפתור ליצירת קשר עם חובשים במוקד, והם אלה שפותחים מרחוק את הקופסא של המכשיר. מבצע ההחייאה עושה זאת בהנחיה טלפונית, ולאחר סיום האירוע צוות מד"א מכין את המכשיר לשימוש הבא, ככל שיהיה. במכשירים עצמם ישנו כרטיס סים, המעביר למד"א מדי יום עדכון על תקינות הדפיברילטורים.</p>
      <figure>
        <img src="https://img.wcdn.co.il/f_auto,w_700,t_18/2/9/4/6/2946792-46.jpeg"/>
        <figcaption>בכל עמדת החייאה ציבורית ישנו כפתור ליצירת קשר עם חובשים במוקד. הדפיברילטור במרכז הכושר בתל אביב (צילום: בועז אפרת)</figcaption>
      </figure>
      <p>בתוך כך פרסמה היום מעיין זוסמן, אלמנתו של אורן זוסמן שמת בעקבות דום לב המקדמת את פרויקט מד"א להצבת דפיברילטורים, פוסט בפייסבוק ובו הדגישה את החשיבות של אחריות עיריית תל אביב להציב את המכשירים בשטח העיר. "יש התקדמות בנושא הזה", אמרה בשיחה עם וואלה! NEWS. "אני פועלת סביב השעון. יש ראשי ערים שיצרו איתי קשר, ועם עיריית תל אביב אני יצרתי קשר - אבל עדיין לא נעשה שום דבר. העירייה הוציאה מכרז לדפיברילטורים פרטיים, אבל הם לא משתפים פעולה עם מד"א בעניין פרויקט הצבת הדפיברילטורים".</p>
      <p>זוסמן הדגישה את החשיבות שבתרומה לפרויקט המימון. "אנחנו חייבים להביא כמה שיותר אנשים. מה שמבאס אותי בדברים האלה הוא שהסיפורים של אורן ואופיר הם מעניינים. רופא שקרס בבית חולים, בחור שקרס שבועיים אחרי החתונה. אבל זה קורה כל הזמן. יש בעיה בהצבה של דפיברילטורים. אצל אופיר היה דפיברילטור, אבל זה היה מאוחר מדי".</p>
      <p>סמנכ"ל רפואה במד"א, ד"ר רפאל סטרוגו, הסביר את החשיבות שבשימוש מידי במכשיר. "במקרה של דום לב, כל דקה היא קריטית. בכל 60 שניות שחולפות ללא טיפול, מרגע האירוע, פוחתים סיכויי ההישרדות של החולה ב-10%-7%. ככל שמכת חשמל ממכשיר הדפיברילטור מתקבלת מהר יותר, הסיכוי של החולה לחדש את פעילות הלב ולהינצל גדל. את מכשיר הדפיברילטור של מגן דוד אדום, כל אזרח יכול להפעיל בקלות, וללא ידע רפואי מוקדם. המכשיר נותן מכות חשמל על פי הצורך, מכתיב את קצב ההחייאה, ומספק הוראות הפעלה קוליות וחזותיות ברורות, בעברית ובשפות נוספות. במקביל, המכשיר מתחבר למוקד החירום של מד"א, והאזרח מקבל הנחיות נוספות מהחובשים והפרמדיקים במוקד 101. באותו הזמן, צוותי מד"א מקבלים פרטים על המטופל, עוד בדרכם למקום האירוע".</p>
      <h3>הצבת המכשירים - בדגש על יישובים בפריפריה</h3>
      <p>ממשרד הבריאות נמסר בתגובה לפניית וואלה! NEWS על סטטוס אכיפת חוק הצבת דפיברילטורים במקומות ציבוריים "כי שר הכלכלה הוא הממונה על יישום החוק ולפיכך גם הפיקוח על הצבת המכשירים ותקינותם היא של משרד הכלכלה. עם זאת, בשל ההכרה בחשיבות הנושא, אנשי המקצוע במשרד הבריאות סייעו למשרד הכלכלה בביצוע החוק, כולל בגיבוש התקנות לחוק, המפרטים את הנדרש ליישום החוק".</p>
      <p>במשרד הדגישו כי בשל חשיבות השימוש המידי במכשיר החייאה עוד טרם הגעת כוחות ההצלה, "משרד הבריאות יצא בחודשים האחרונים במבצע משולב עם מגן דוד אדום ובתקצוב משותף שבמסגרתו הוצבו מכשירי החייאה במאות יישובים ברחבי הארץ, בדגש על יישובים בפריפריה, שבהם זמינות נמוכה יותר של כוחות ההצלה. תנאי שהוצב לקבלת המכשיר, הוא שכל יישוב יקצה מספר אנשים שיעברו הכשרה בביצוע החייאה ובשימוש בדפיברילטור וישמשו נאמני החייאה כל שבאירוע דום לב, הם יוזנקו על ידי מוקד מד"א שמאתר את מיקומם, ויבצעו החייאה עד להגעת כוחות ההצלה".</p>
      <p>משרד הבריאות יצא בקמפיין ארצי בנושא לפני כמה שבועות. "כחלק מהעלאת המודעות וההסברה, ישנה באתר משרד הבריאות הסברה בנושא, וכחלק מזה מופיע גם הסרטון להעלאת מודעות הציבור", נמסר.</p>
      <p>לתרומות לפרויקט הדפיברילטורים של מד"א <a href="https://www.ifmda.org.il/he/plans-and-projects/crowdfunding/oren-zusman-defibrillator">לחצו כאן</a>.</p>
    </article>
  </body>
</html>