<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/scuola/sinergia-scuole-comuni-calitri-lioni-sant-angelo-lombardi.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-06T16:27:00+00:00"/>
    <meta property="og:title" content="Sinergia tra le scuole e i Comuni di Calitri, Lioni e Sant’Angelo dei Lombardi "/>
    <meta property="og:description" content="“Officina scuola”, un intervento socio-educativo e culturale che vuole educare alla legalità, sostenere la genitorialità e fare animazione sul territorio"/>
  </head>
  <body>
    <article>
      <h1>Sinergia tra le scuole e i Comuni di Calitri, Lioni e Sant’Angelo dei Lombardi </h1>
      <h2>“Officina scuola”, un intervento socio-educativo e culturale che vuole educare alla legalità, sostenere la genitorialità e fare animazione sul territorio</h2>
      <address><time datetime="2019-11-06T16:27:00+00:00">06 Nov 2019, 16:27</time> by <a rel="author">Redazione</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/252377902878/movie_20191106_131844-2.mp4"/>
      </figure>
      <p>Le <b>scuole e i Comuni di Calitri, Lioni e Sant’Angelo dei Lombardi</b> insieme per un progetto dedicato ad alunni e genitori. E’ stato presentato questa mattina presso la scuola media di Lioni <b>“Officina scuola”,</b> un intervento socio-educativo e culturale che vuole educare alla legalità, sostenere la genitorialità e fare animazione sul territorio dei tre paese attraverso attività didattiche e laboratori esperienziali.</p>
      <p>Il progetto dura due anni e sono diversi i partner dell’iniziativa che ha come capofila la<b> fondazione di comunità Officina solidale</b>, presieduta da Rosanna Repole: c’è l’associazione Mad.Ora Famiglia e Minori onlus di Pagani, l’associazione Gioco e dintorni di Nocera Inferiore, gli istituti comprensivi “Alberto Manzi” di Calitri, “Nino Iannaccone” di Lioni e poi le scuole superiori “Francesco De Sanctis” di Sant’Angelo dei Lombardi e “Luigi Vanvitelli” Di Lioni.</p>
      <p>Ne hanno parlato i dirigenti scolastici assieme ai rappresentanti del terzo settore, al <b>vescovo di Sant’Angelo dei Lombardi Pasquale Cascio</b> e alla presidente del Consiglio regionale Rosetta D’Amelio che ha ricordato: <i>“Sui progetti “Scuola di comunità” la Regione Campania, attraverso l’assessore Lucia Fortini, ha messo 8,2 milioni di euro nell’ambito del programma “Scuola viva” con il quale, a partire dall’anno scolastico 2016-2017, abbiamo realizzato una serie di interventi volti a potenziare l’offerta formativa del sistema scolastico regionale, coinvolgendo circa 500 scuole e oltre 400mila studenti”.</i></p>
      <p>Legalità, bullismo, diritti umani, educazione stradale. E ancora mediazione familiare, rispetto delle diversità, ambiente, cittadinanza attiva e sviluppo sostenibile. Questi alcuni dei temi sui quali i ragazzi e i loro genitori saranno coinvolti in un percorso che vuole anche rafforzare la relazione a tre tra scuola, famiglia e studenti, e che vedrà diverse figure esperte come impegnati avvocati, psicologi, nutrizionisti, educatori. Prevista anche la realizzazione di un punto aggregativo e informativo “Officina della comunicazione digitale”. Gli studenti, si legge nel progetto, dovranno organizzare<b> </b>un evento per la valorizzazione in senso turistico dei beni culturali locali.</p>
    </article>
  </body>
</html>