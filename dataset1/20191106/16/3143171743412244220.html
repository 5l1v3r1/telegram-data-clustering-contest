<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/gioielli-fatti-con-parti-di-animali-protetti-denunciato-un-commerciante-di-vulcano.html"/>
    <meta property="og:site_name" content="Tempostretto"/>
    <meta property="article:published_time" content="2019-11-06T16:21:29+00:00"/>
    <meta property="og:title" content="Gioielli fatti con parti di animali protetti. Denunciato un commerciante di Vulcano"/>
    <meta property="og:description" content="Erano in vendita in una gioielleria di Vulcano"/>
  </head>
  <body>
    <article>
      <h1>Gioielli fatti con parti di animali protetti. Denunciato un commerciante di Vulcano</h1>
      <address><time datetime="2019-11-06T16:21:29+00:00">06 Nov 2019, 16:21</time> by <a rel="author" href="https://www.tempostretto.it/author/marco-ipsale" target="_blank">Marco Ipsale</a></address>
      <p>
        <i>Erano in vendita in una gioielleria di Vulcano</i>
      </p>
      <p>VULCANO – Collane, ciondoli ed altri monili con denti di squalo bianco, con artigli di grandi felini, conchiglie, coralli e rostri di pesce sega. Tutte specie protette ricomprese negli allegati al Regolamento europeo 338/1997 che disciplina l’applicazione nell’Unione Europea della normativa Cites (Convenzione sul commercio internazionale delle specie in pericolo di fauna e flora selvatiche).</p>
      <p>Erano in vendita in una gioielleria di Vulcano e sono state sequestrate dai carabinieri perché quasi tutte le specie protette non avevano alcun documento che ne attestasse la legale detenzione né tantomeno che ne consentisse la vendita. Il titolare è stato denunciato alla Procura di Barcellona.</p>
      <p>La Cites serve ad assicurare che le specie selvatiche di fauna e flora minacciate di estinzione non siano soggette ad uno sfruttamento insostenibile a causa del loro commercio.</p>
      <p>Sono stati così sequestrati 4 rostri di Pesce sega, 1 cranio di Coccodrillo, 5 ciondoli/bracciali con artiglio di presunta Tigre, 3 denti di squalo bianco, 16 conchiglie di Nautilus, 2 Conchiglie Tridacne giganti di circa 120 kg e 40 kg, 4 pezzi di corallo blu, 15 pezzi di corallo madreporari, 142 artigli di grande felino, 1 carapace di Tartaruga marina.</p>
    </article>
  </body>
</html>