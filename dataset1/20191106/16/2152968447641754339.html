<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/televizia/2019/11/06/aktioryt-shon-biin-v-edin-sviat-v-plamyci.428777"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T16:25:00+00:00"/>
    <meta property="og:title" content="Актьорът Шон Бийн в един &quot;Свят в пламъци&quot;"/>
    <meta property="og:description" content="Обикновен герой в епичен нов сериал за Втората световна война | Dnes.bg"/>
  </head>
  <body>
    <article>
      <h1>Актьорът Шон Бийн в един "Свят в пламъци"</h1>
      <h2>Обикновен герой в епичен нов сериал за Втората световна война</h2>
      <address><time datetime="2019-11-06T16:25:00+00:00">06 Nov 2019, 16:25</time> by <a rel="author" href="https://www.dnes.bg/author/217" target="_blank">Александър Попов</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000251447-middle.jpg"/>
        </figure>
        <p>Шон Бийн с Джулия Браун. Снимка: Epic Drama</p>
        <p>1<a href="https://www.dnes.bg/televizia/2019/11/06/aktioryt-shon-biin-v-edin-sviat-v-plamyci.428777,image2#photo">2</a><a href="https://www.dnes.bg/televizia/2019/11/06/aktioryt-shon-biin-v-edin-sviat-v-plamyci.428777,image3#photo">3</a></p>
        <p>Шон Бийн, когото познаваме като Нед Старк от сагата Game of Thrones, е част от звездния актьорски състав на сериала "Свят в пламъци". Първият сезон, който стартира на 10 ноември, неделя, от 22:00 часа в ефира на Epic Drama, се състои от 7 едночасови епизоди.</p>
        <p>"Свят в пламъци" постепенно ни въвлича в прокрадващия се ужас от първата година на Втората световна война, започнала с германското нападение над Полша през септември 1939 г. и завършила с Битката за Британия. Съдбите на обикновени хора от Полша, Франция, Германия, Великобритания и САЩ са пресъздадени от първокласен актьорски състав, начело с носителката на „Оскар“ Хелън Хънт – в ролята на американски военен радиокореспондент, позициониран в Берлин.</p>
        <p>В ролите са още киноветеранът Лесли Менвил (от сериала „Блудници“, чийто трети сезон тече в момента по Epic Drama), както и младите таланти Джона Хауер-Кинг („Малки жени“) – в ролята на главния герой в сериала, преводачът Хари Чейс, от Манчестър, изпратен във Варшава, който заедно с полската звезда Зофия Вихуач („Градът 44“) – в ралята на Каша Томашески - и шотландската актриса Джулия Браун („Последното кралство“) – в ролята на Луис Бенет - са въвлечени в любовен триъгълник по време на война.</p>
        <p>Една от човешките истории е на Дъглас Бенет, в Манчестър, а в униформата му на шофьор на автобус ще видим именно Шон Бийн. Ето какво споделя той за своя герой.</p>
        <p>
          <b>Вие играете Дъглас Бенет. С какво ви спечели героят?</b>
        </p>
        <p>Дъглас е участвал в Първата световна война и е бил уцелен от шрапнели, които го увреждат псхически. И променя неговите възгледи през Втората световна война. Той не вярва във войната като средство за постигане на цели, смята, че трябва да има преговори и хората трябва да общуват помежду си. Никой не е наясно какви ще са последиците от Втората световна война, но заради опита си той непрекъснато си задава въпроси. За Дъглас това е безполезна война.</p>
        <p>
          <b>Семейство Бенет е доста интересно, каква са ролите в него?</b>
        </p>
        <p>Семейство Бенет се състои от Дъглас, синът му Том и дъщеря му Луис (в ролята е младата шотландска актриса Джулия Браун). Луис е гръбнакът на фамилията, притежава силна воля. Тя ръководи ежедневието и бита. Съпругата на Дъглас е починала и той сам отглежда децата си.</p>
        <p>Опитва се да бъдат заедно, но той е слаб и депресиран след преживяното през Първата световна война, а в същото време е изнервен и несигурен за бъдещето. На него определено му е трудно при комуникацията с децата.</p>
        <p>
          <b>Опишете връзката, която се развива между Дъглас Бенет и Робина Чейс (героинята на Лесли Манвил, майка на главния герой в сериала, преводача Хари Чейс – бел. Ред.)?</b>
        </p>
        <p>Дъглас и Робина се срещат заради връзката на Хари и Луис. Иначе каква е възможността да се срещнат шофьор на автобус от работническа класа и дама от по-висшето общество? Те се събират заради децата си и между тях възниква доста интересно приятелство. Робина признава, че Дъглас е интелигентен мъж и излъчва топлина, която го прави интересен. В сюжета има и още едно любопитно приятелство - между Дъглас и Ян (Малкият брат на героинята на Зофия Вихуач, Каша Томашески, когото преводачът Хари Чейс, син на Робина, инкогнито довежда в Манчестър, в бягство от току що окупираната, горяща в пламъци Варшава – бел. Ред.)...</p>
        <figure>
          <iframe src="https://www.youtube.com/embed/oL7VuIJ-FJU" width="650" height="365" data-service="Youtube" scrolling="no"/>
        </figure>
        <p>Основната роля в отношенията между семейство Чейс и семейство Бенет играе младият полски бежанец Ян. Той е възпитаван от Робина, а Дъглас го опознава много добре и бързо се превръща в негов любимец. Бенет се сприятелява с Ян, играе футбол с него, показва някаква бащинска любов. Дъглас го вижда като още един негов син, докато Ян е намерил свой втори баща. Те формират наистина интересна и доста трогателна връзка.</p>
        <p>
          <b>"Свят в пламъци" е мащабна продукция, опишете я през вашите очи?</b>
        </p>
        <p>Това е невероятна продукция - още щом прочетох сценария се увлякох. В известен смисъл прилича на завладяващ роман, в който всеки герой е изграден по уникален начин. Те имат своите амбиции, мечти и работа преди началото на войната, но после всичко се разгръща в разрез с плановете им.</p>
        <p>
          <b>Това ли е историческият период, който ви вълнува и как се подготвихте за ролята?</b>
        </p>
        <p>Четох за този период, за да мога да вляза в своята роля. Чисто исторически Втората световна война е много интересен фрагмент. Смятам, че репарациите, които бяха наложени след края на Първата световна война, предвещаваха появата на Хитлер. Винаги съм се интересувал от това как хора като Дъглас Бенет са преживяли войната.</p>
        <p>Да бъдеш против пропагандата и общото чувство в обществото, да се изправиш и да кажеш: "Аз съм пацифист". Това е изключително трудно и смело нещо и ясно съзнаваш, че ще страдаш за позицията си.</p>
        <p>
          <b>Как всъщност Дъглас е засегнат от неговите убеждения?</b>
        </p>
        <p>Представете си, че сте в затворена общност и хората ви обръщат гръб. Търговците в магазините не искат да ви обслужват, на улицата ви одумват. Трябва да си доста решителен и принципен, за да се придържаш към своите убеждения, които са в разрез с популярното мнение. Само заради факта, че физически и психически Дъглас не е много добре, той не е разбран в действителност. Той се е затворил в черупката си. В днешно време на такива войници им поставят диагноза, сега се коментира как това се отразява на човешкия мозък и как тези хора страдат мълчаливо. Трудно е.</p>
        <p>Когато целят свят е в пламъци, да се изправиш и да кажеш, че не вярваш във войната, е смело.</p>
      </anchor>
    </article>
  </body>
</html>