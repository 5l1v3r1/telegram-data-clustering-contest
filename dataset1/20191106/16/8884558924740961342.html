<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/mesec-ugotavljamo-da-je-vlada-dokoncno-odstopila-o"/>
    <meta property="og:site_name" content="Primorske novice"/>
    <meta property="article:published_time" content="2019-11-06T16:18:43+00:00"/>
    <meta property="og:title" content="Mesec: Ugotavljamo, da je vlada dokončno odstopila od dogovora, sporazum ne velja več"/>
    <meta property="og:description" content="Koordinator Levice Luka Mesec je opozoril, da bi koalicija s sprejemom dopolnil povozila predlog Levice za ukinitev dopolnilnega zdravstvenega zavarovanja. “Padla je še zadnja domina, ugotavljamo, da je vlada dokončno prekinila sodelovanje in odstopila od dogovora z nami,” je dejal Mesec in dodal, da za Levico odslej sporazum ni več obvezujoč."/>
  </head>
  <body>
    <article>
      <h1>Mesec: Ugotavljamo, da je vlada dokončno odstopila od dogovora, sporazum ne velja več</h1>
      <address><time datetime="2019-11-06T16:18:43+00:00">06 Nov 2019, 16:18</time> by <a rel="author">STA</a></address>
      <p>
        <b>Koordinator Levice Luka Mesec je opozoril, da bi koalicija s sprejemom dopolnil povozila predlog Levice za ukinitev dopolnilnega zdravstvenega zavarovanja. “Padla je še zadnja domina, ugotavljamo, da je vlada dokončno prekinila sodelovanje in odstopila od dogovora z nami,” je dejal Mesec in dodal, da za Levico odslej sporazum ni več obvezujoč.</b>
      </p>
      <figure>
        <img src="https://static.primorske.si/foto/highres/gnweb/718664_230-mesec.jpg"/>
        <figcaption>Luka Mesec Foto: STA</figcaption>
      </figure>
      <p><b>LJUBLJANA</b> &gt; Odbor DZ za zdravstvo je bil danes po napovedi koalicije, da bo vložila dopolnila k predlogu zakona Levice, prekinjen. V Levici so ugotovili, da dopolnila ne ukinjajo dopolnilnega zdravstvenega zavarovanja, ampak “ga le zavijajo v nov celofan, koalicija si z njim umiva roke”, je na novinarski konferenci dejal <b>Luka Mesec</b>.</p>
      <p>Namen ukinitve tega zavarovanja je namreč po njegovih besedah solidarnostno plačevanje prispevka, kar je treba urediti s prenosom dopolnilnega zavarovanja v obvezno. To predlog Levice ureja, “koalicija pa bi s svojimi dopolnili predlog povozila in ohranila enak prispevek za vse ne glede na dohodek”. V Levici tako ugotavljajo, da je koalicija pokazala svoje nestrinjanje s predlogom Levice, za katerega pa so po mnenju Mesca imeli več kot dovolj časa za usklajevanje.</p>
      <p>“Več kot dva meseca so imeli na voljo, da bi se z nami uskladili, a so danes neusklajeno, ob začetku obravnave predloga na odboru za zdravstvo s polurno prekinitvijo prinesli dopolnila, o katerih smo prvič slišali. Tudi po ugotovitvah zakonodajno-pravne službe spreminjajo zakon do te mere, da gre dejansko za drug zakon,” je opozoril Mesec.</p>
      <p>Po njegovih besedah je tako danes padla še zadnja domina in je vlada dokončno prekinila sodelovanje z Levico. Poleg tega je izpostavil še spremembe dohodninske lestvice, ukinitev dodatka za delovno aktivnost ter po njihovem mnenju nesocialni ter nerazvojni proračun. Na te projekte so bili vezani pogoji organov stranke za nadaljnje sodelovanje z vlado, a jih koalicija ni izpolnila.</p>
      <p>Sporazum, ki so ga sklenili z vlado, tako po besedah Mesca za Levico ni več zavezujoč in so odslej v polni opoziciji. Mesec je ob tem zatrdil, da s tem ne rušijo vlade <b>Marjana Šarca</b>, s katero so spomladi sklenili sporazum o sodelovanju za letos. “Mi le ugotavljamo, da je vlada odstopila od dogovora, ki ga je sklenila z Levico, kar na vseh naštetih primerih drži,” je poudaril.</p>
      <p>Dodal je, da bi si želeli sodelovanja z vlado, a je “problem, da nas je vlada že nekaj mesecev ignorirala”. Spomnil je na njihov semafor sprejemanja ukrepov in usodo predlogov ter dejal, da so slednji popolnoma razvodeneli ali pa jih je vlada povozila.</p>
      <p>Na vprašanje, ali je glede na njihov nov opozicijski status v kratkem pričakovati vložitev kakšne interpelacije, Mesec ni odgovoril konkretno. O tem, kako bodo ravnali v prihodnje, bodo po njegovih navedbah komunicirali v prihodnjih dneh.</p>
    </article>
  </body>
</html>