<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459073/%E0%A6%8F%E0%A6%B8%E0%A6%A1%E0%A6%BF%E0%A6%9C%E0%A6%BF%E0%A6%B0-%E0%A6%B2%E0%A6%95%E0%A7%8D%E0%A6%B7%E0%A7%8D%E0%A6%AF%E0%A6%AA%E0%A7%82%E0%A6%B0%E0%A6%A3%E0%A7%87-%E0%A6%AF%E0%A7%81%E0%A6%AC%E0%A6%A6%E0%A7%87%E0%A6%B0-%E0%A6%89%E0%A6%A6%E0%A7%8D%E0%A6%AD%E0%A6%BE%E0%A6%AC%E0%A6%A8%E0%A7%80-%E0%A6%B6%E0%A6%95%E0%A7%8D%E0%A6%A4%E0%A6%BF-%E0%A6%95%E0%A6%BE%E0%A6%9C%E0%A7%87-%E0%A6%B2%E0%A6%BE%E0%A6%97%E0%A6%BE%E0%A6%A4%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-06T16:00:00+00:00"/>
    <meta property="og:title" content="এসডিজির লক্ষ্যপূরণে যুবদের উদ্ভাবনী শক্তি কাজে লাগাতে হবে ॥ স্পিকার"/>
    <meta property="og:description" content="অনলাইন রিপোর্টার ॥ দেশের উন্নয়নে যুবকদের সৃজনশীল শক্তি ও সিদ্ধান্ত গ্রহণ প্রক্রিয়াকে সম্পৃক্ত করার আহ্বান জানিয়েছেন জাতীয় সংসদের স্পিকার ড. শিরীন শারমিন চৌধুরী। তিনি বলেন, এসডিজি’র লক্ষ্যপূরণে যুব সমাজের অবদান রাখার সুযোগ করে দিতে হবে। ‘কেউ পিছিয়ে থাকবে না’ এ স্লোগানের বাস্তবায়নে যুবশক্তির ভূমিকা অনস্বীকার্য। ..."/>
  </head>
  <body>
    <article>
      <h1>এসডিজির লক্ষ্যপূরণে যুবদের উদ্ভাবনী শক্তি কাজে লাগাতে হবে ॥ স্পিকার</h1>
      <address>
        <time datetime="2019-11-06T16:00:00+00:00">06 Nov 2019, 16:00</time>
      </address>
      <figure>
        <img src="http://www.dailyjanakantha.com/files/201911/1573059631_31.jpg"/>
      </figure>
      <p>অনলাইন রিপোর্টার ॥ দেশের উন্নয়নে যুবকদের সৃজনশীল শক্তি ও সিদ্ধান্ত গ্রহণ প্রক্রিয়াকে সম্পৃক্ত করার আহ্বান জানিয়েছেন জাতীয় সংসদের স্পিকার ড. শিরীন শারমিন চৌধুরী। তিনি বলেন, এসডিজি’র লক্ষ্যপূরণে যুব সমাজের অবদান রাখার সুযোগ করে দিতে হবে। ‘কেউ পিছিয়ে থাকবে না’ এ স্লোগানের বাস্তবায়নে যুবশক্তির ভূমিকা অনস্বীকার্য। যুবদের সুপ্ত প্রতিভার বিকাশ ঘটাতে তাদের সৃজনশীল কর্মে অংশগ্রহণ, সিদ্ধান্ত গ্রহণ প্রক্রিয়া ও উন্নয়নে যুবদের সম্পৃক্ত করতে হবে।</p>
      <p>বুধবার রাজধানীর বাংলাদেশ শিল্পকলা একাডেমি মিলনায়তনে গভর্নেন্স ইনোভেশন ইউনিট, প্রধানমন্ত্রীর কার্যালয়ের আয়োজনে অনুষ্ঠিত ‘টেকসই উন্নয়ন অভীষ্ট (এসডিজি) বাস্তবায়নে যুবদের অংশগ্রহণ-এসডিজি ফর দ্য ইয়ুথ, বাই দ্য ইয়ুথ’ শীর্ষক কর্মশালার উদ্বোধনী অনুষ্ঠানে প্রধান অতিথির বক্তব্যে তিনি এসব কথা বলেন।</p>
      <p>স্পিকার বলেন, যুবকদের শক্তি, প্রত্যাশা ও সামর্থ্যর মধ্যে সমন্বয় ঘটিয়ে তাদের জন্য সুযোগ সৃষ্টি করে দিতে হবে। এতে করে বাল্যবিয়ে প্রতিরোধ, মাদকের বিরুদ্ধে আন্দোলন, বৃক্ষরোপণ অভিযানের মতো সামাজিক কর্মসূচিই শুধু নয়, বরং দুর্যোগ প্রশমন ও জলবায়ু পরিবর্তনের মত বৈশ্বিক বিষয়েও তারা অবদান রাখতে পারবে। এসডিজি’র লক্ষ্যপূরণে সরকারের পাশাপাশি বাংলাদেশ জাতীয় সংসদও কার্যকর ভূমিকা রাখছে।</p>
      <p>যুগোপযোগী এমন একটি কর্মশালা আয়োজনের জন্য স্পিকার আয়োজকদের ধন্যবাদ জনিয়ে বলেন, এমন সৃজনশীল কর্মশালা নিঃসন্দেহে প্রশংসার দাবি রাখে। এ ধরনের আয়োজন যুবসমাজকে সৃষ্টিশীল কাজে অনুপ্রাণিত করবে।</p>
      <p>প্রধানমন্ত্রীর কার্যালয়ের মুখ্য সচিব মো. নজিবুর রহমানের সভাপতিত্বে অনুষ্ঠানে বাংলাদেশ পোশাক প্রস্তুতকারক ও রফতানিকারক সমিতির (বিজিএমইএ) সভাপতি ড. রুবানা হক ও সংসদ সদস্য আসাদুজ্জামান নূর নির্দেশনামূলক বক্তব্য রাখেন। অনুষ্ঠানে মূল প্রবন্ধ উপস্থাপন করেন এসডিজি বিষয়ক মুখ্য সমন্বয়ক মো. আবুল কালাম আজাদ। উদ্বোধনী অনুষ্ঠানে বিশিষ্ট সামাজিক ব্যক্তিবর্গ, সংশ্লিষ্ট কর্মকর্তাবৃন্দ, গণমাধ্যমকর্মীরা উপস্থিত ছিলেন।</p>
    </article>
  </body>
</html>