<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620241/%D8%A7%D9%88%D9%84%DB%8C%D9%86-%D8%B9%D9%85%D9%84-%DA%A9%D8%A7%D8%B4%D8%AA-%D8%A7%D9%84%DA%A9%D8%AA%D8%B1%D9%88%D8%AF-%D8%AF%D8%B1-%D9%85%D8%BA%D8%B2-%D8%A8%D8%B1%D8%A7%DB%8C-%D8%AA%D8%B1%DA%A9-%D8%A7%D8%B9%D8%AA%DB%8C%D8%A7%D8%AF-%D8%AA%D9%88%D8%B3%D8%B7-%D8%AF%D8%A7%D9%86%D8%B4%D9%85%D9%86%D8%AF-%D8%A7%DB%8C%D8%B1%D8%A7%D9%86%DB%8C-%D8%B9%DA%A9%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T16:15:00+00:00"/>
    <meta property="og:title" content="اولین عمل کاشت الکترود در مغز برای ترک اعتیاد توسط دانشمند ایرانی + عکس"/>
    <meta property="og:description" content="محققان موسسه علوم اعصاب راکفلر و دانشکده پزشکی دانشگاه وست ویرجینیا به سرپرستی دکتر &quot;علی رضایی&quot; برای نخستین بار در آمریکا از کاشت الکترود در مغز یک بیمار مبتلا به اعتیاد به مشتقات تریاک برای تحریک عمیق مغزی و در نهایت ترک اعتیاد استفاده کردند."/>
  </head>
  <body>
    <article>
      <h1>اولین عمل کاشت الکترود در مغز برای ترک اعتیاد توسط دانشمند ایرانی + عکس</h1>
      <address>
        <time datetime="2019-11-06T16:15:00+00:00">06 Nov 2019, 16:15</time>
      </address>
      <p>
        <i>محققان موسسه علوم اعصاب راکفلر و دانشکده پزشکی دانشگاه وست ویرجینیا به سرپرستی دکتر "علی رضایی" برای نخستین بار در آمریکا از کاشت الکترود در مغز یک بیمار مبتلا به اعتیاد به مشتقات تریاک برای تحریک عمیق مغزی و در نهایت ترک اعتیاد استفاده کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نقل از انگجت، محققان موسسه علوم اعصاب راکفلر و دانشکده پزشکی دانشگاه وست ویرجینیا به سرپرستی دکتر "علی رضایی" اولین آزمایش بالینی تحریک عمقی مغز برای ترک اعتیاد به مواد افیونی را در ایالات متحده انجام دادند.</p>
      <p>این روش برای کسانی که تمام روش‌های دیگر درمان را تجربه کرده‌اند اما هنوز هم از مصرف مواد افیونی رنج می‌برند، در نظر گرفته شده است.</p>
      <figure>
        <img src="https://aftabnews.ir/files/fa/news/1398/8/15/356189_620.jpg"/>
      </figure>
      <p>اولین بیمار آمریکایی که این روش روی وی انجام گرفت، یک مرد 33 ساله دارای یک دهه سابقه سوء مصرف مواد افیونی، اوردوز و ترک موقت و بازگشت چندباره به مصرف مواد مخدر است.</p>
      <p>تحریک عمیق مغزی یا "DBS" نوعی جراحی است که چند الکترود را درون مغز و در مراکز خودکنترلی و لذت مغز بیمار قرار می‌دهند. سپس یک دستگاه خارجی برای قطع رفتارهای مغزی رایج بیمار مانند هوس به مصرف مواد مخدر یا وسواس فکری پالس‌های الکتریکی به الکترودها می‌فرستد.</p>
      <figure>
        <img src="https://aftabnews.ir/files/fa/news/1398/8/15/356190_755.jpg"/>
      </figure>
      <p>در مورد درمان اعتیاد به مشتقات تریاک، محرک‌ها مغز بیمار را آموزش می‌دهند تا دیگر هوس مواد مخدر نکند.</p>
      <p>دکتر رضایی می‌گوید: اعتیاد یک بیماری مغزی است که مراکز پاداش در مغز را شامل می‌شود و ما باید برای کمک به کسانی که به شدت تحت تأثیر اختلال در مصرف مواد افیونی هستند، فناوری‌های جدیدی کشف و ابداع کنیم.</p>
      <p>فناوری DBS در حال حاضر مورد تأیید FDA(سازمان غذا و داروی آمریکا) است و برای معالجه بیماری پارکینسون، اختلال افسردگی حاد و صرع مورد استفاده قرار می‌گیرد و نتایج امیدوار کننده‌ای را نشان داده است.</p>
      <p>به گفته محققان موسسه علوم اعصاب راکفلر، منطقه ویرجینیای غربی بالاترین میزان مرگ و میر را در اثر مصرف بیش از حد مواد مخدر دارد.</p>
      <p>انستیتوی ملی سوء مصرف مواد مخدر آمریکا می‌گوید مرگ بر اثر مصرف بیش از حد مواد مخدر(اوردوز) در ایالت ویرجینیا در سال 2017 به میزان 49.6 نفر در 100 هزار نفر رخ داده است. این درمان جدید در نهایت اگر توسط FDA تصویب شود، از آنجا که بحران اعتیاد به مواد افیونی رو به رشد است، به نظر می‌رسد یک راه حل ضروری باشد.</p>
    </article>
  </body>
</html>