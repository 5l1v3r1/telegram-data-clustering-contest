<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/06/agricoltura-lallarme-di-coldiretti-13-milioni-in-meno-nelle-marche/1321871/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-06T16:06:48+00:00"/>
    <meta property="og:title" content="Agricoltura, Coldiretti: «Oltre 13 milioni in meno per la nostra regione»"/>
    <meta property="og:description" content="SALATO il conto che rischia di abbattersi sulle campagne marchigiane secondo l'associazione. Il riferimento è alla riduzione del budget per la Politica agricola comune dal 2020 al 2021 prevista dall'Ue"/>
  </head>
  <body>
    <article>
      <h1>Agricoltura, Coldiretti: «Oltre 13 milioni in meno per la nostra regione»</h1>
      <h2>SALATO il conto che rischia di abbattersi sulle campagne marchigiane secondo l'associazione. Il riferimento è alla riduzione del budget per la Politica agricola comune dal 2020 al 2021 prevista dall'Ue</h2>
      <address><time datetime="2019-11-06T16:06:48+00:00">06 Nov 2019, 16:06</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F06%2Fagricoltura-lallarme-di-coldiretti-13-milioni-in-meno-nelle-marche%2F1321871%2F">Condividi62</a><a href="https://twitter.com/intent/tweet?text=Agricoltura%2C+Coldiretti%3A++%C2%ABOltre+13+milioni+in+meno++per+la+nostra+regione%C2%BB&amp;url=https%3A%2F%2Fwww.cronachemaceratesi.it%2F2019%2F11%2F06%2Fagricoltura-lallarme-di-coldiretti-13-milioni-in-meno-nelle-marche%2F1321871%2F">Tweet</a>Email62 Condivisioni</p>
      <p> </p>
      <p><b>E’ di oltre 13,6 milioni il salato conto che rischia di abbattersi sulle campagne marchigiane. Lo afferma la Coldiretti regionale in riferimento alla riduzione del budget per la Politica agricola comune (Pac) dal 2020 al 2021, prevista dalla proposta di regolamento transitorio adottato dalla Commissione europea. Il ricalcolo regionale vede per le Marche oltre 8,5 milioni in meno per i pagamenti diretti e circa 5 milioni di riduzione per quanto riguarda il Psr.</b> «È necessario – dicono da Coldiretti – garantire all’agricoltura le risorse necessarie per continuare a rappresentare un motore di sviluppo sostenibile per l’Italia e l’Europa. Indebolire l’agricoltura che è l’unico settore realmente integrato dell’Unione significa minare le fondamenta della stessa Ue in un momento particolarmente critico per il suo futuro». Un taglio inaccettabile, per l’associazione, che va contro l’agricoltura marchigiana divenuta la più green d’Europa con un ettaro su cinque votato al biologico, ben al di sopra del 7% della media europa e un patrimonio di qualità e sicurezza alimentare che si sta affermando in Italia e nel mondo. Con l’adozione dei regolamenti transitori la Commissione europea riconosce che, per il prolungarsi dello stallo sui negoziati paralleli sulla riforma e sul bilancio Ue 2021-2027, non ci sono i tempi per avviare la nuova Pac nel 2021 come previsto. Propone quindi una serie di aggiustamenti necessari a estendere l’attuale quadro legislativo e posticipare l’applicazione delle nuove regole di un anno, affinché la nuova Pac possa entrare in vigore il 1 gennaio 2022.</p>
    </article>
  </body>
</html>