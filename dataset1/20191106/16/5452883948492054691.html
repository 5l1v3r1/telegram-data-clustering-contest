<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/attualita/conferenza-pari-opportunita-consigliera-parita-avellino.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-06T16:45:00+00:00"/>
    <meta property="og:title" content="Combattere le discriminazioni partendo dai giovani, la sfida della Consigliera di Parità Vincenza Luciano"/>
    <meta property="og:description" content="Conferenza stampa a Palazzo Caracciolo, al via la nuova era dell'ufficio di Parità della Provincia di Avellino"/>
  </head>
  <body>
    <article>
      <h1>Combattere le discriminazioni partendo dai giovani, la sfida della Consigliera di Parità Vincenza Luciano</h1>
      <h2>Conferenza stampa a Palazzo Caracciolo, al via la nuova era dell'ufficio di Parità della Provincia di Avellino</h2>
      <address><time datetime="2019-11-06T16:45:00+00:00">06 Nov 2019, 16:45</time> by <a rel="author">Rosa Iandiorio</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/252377902878/movie_20191106_131844-2.mp4"/>
      </figure>
      <p>Si è insediata da soli 40 giorni, ma l'agenda della Consigliera delle Pari opportunità Vincenza Luciano è già fitta di appuntamenti e di iniziative.</p>
      <p>La professionista irpina nominata dal presidente <b>Domenico Biancardi per svolgere un compito delicatissimo come la tutela dei diritti di uomini e donne sui luoghi di lavoro, </b>ha subito indetto un tavolo tecnico con le organizzazioni sindacali di <b>Cgil, Cisl, Uil, Ugl.</b></p>
      <p><b>La </b>presentazione è avvenuta questa mattina in conferenza stampa presso Palazzo Caracciolo. La mission della Luciano è quella di dare una nuova impronta all'ufficio della Consigliera attraverso un lavoro sinergico con le rappresentanze sindacali, le Istituzioni, le Associazioni e le scuole.</p>
      <p>"Il primo atto di questo ufficio - esordisce Luciano - è l 'istituzione di un tavolo tecnico per raccogliere informazioni da chi i luoghi di lavoro li vive quotidianamente e attivamente. I sindacati sono coloro da cui possono arrivare le maggiori informazioni sullo stato attuale delle discriminazioni che possono riguardare sia donne che uomini"</p>
      <p>L'idea della Consigliera è costituire un gruppo di lavoro che possa collaborare all’organizzazione di iniziative volte a promuovere una maggiore consapevolezza sulle violazioni dei diritti fondamentali della persona e a diffondere la cultura dei diritti umani, delle pari opportunità per tutti, della non discriminazione e della non violenza. Le prime iniziative si terranno in occasione della giornata internazionale contro la violenza sulle donne.</p>
      <p>"Il 25 novembre partiremo con un'iniziativa divisa in più fasi - prosegue Luciano - inaugureremo una mostra fotografica con 11 immagini che ritraggono il dolore delle donne vittime di violenza, poi un secondo momento ascolteremo i musicisti del Cimarosa e infine una tavola rotonda per approfondire il tema con le Istituzioni".</p>
      <p>L'appuntamento sarà rivolto ai piú giovani: "Dobbiamo parlare ai cittadini del domani, coloro che vanno educati ai valori della parità di genere".</p>
      <p>L'iniziativa del 25 anticipa un altro importante evento pensato dalla Consigliera Vincenza Luciano con la collaborazione della Prof.ssa Lucrezia Vitale. "Il 5 dicembre con il patrocinio della Provincia e del Ministero del Lavoro, della Camera di Commercio, del Consorzio di Tutela dei Vini d'Irpinia e delle donne del Vino si terrà presso il Museo Irpino un aperi-convegno dal titolo 'Donne &amp; Vino, Valori ed Opportunità. Sarà l'evento che aprirà ufficialmente le porte del mio ufficio alle donne della città".</p>
    </article>
  </body>
</html>