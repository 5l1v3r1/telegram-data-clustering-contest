<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hracem-rijna-se-v-lize-stal-soucek-mezi-trenery-vyhral-svedik/1817994?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T16:45:00+00:00"/>
    <meta property="og:title" content="Hráčem října se v lize stal Souček, mezi trenéry vyhrál Svědík"/>
    <meta property="og:description" content="Praha - Hráčem měsíce v první fotbalové lize za říjen se stal slávistický záložník Tomáš Souček. Nejlepším trenérem zvolili fanoušci a vybraní novináři kouče Slovácka Martina Svědíka. Ligová fotbalová asociace informovala o výsledcích v tiskové zprávě."/>
  </head>
  <body>
    <article>
      <h1>Hráčem října se v lize stal Souček, mezi trenéry vyhrál Svědík</h1>
      <address><time datetime="2019-11-06T16:45:00+00:00">06 Nov 2019, 16:45</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Hráčem měsíce v první fotbalové lize za říjen se stal slávistický záložník Tomáš Souček. Nejlepším trenérem zvolili fanoušci a vybraní novináři kouče Slovácka Martina Svědíka. Ligová fotbalová asociace informovala o výsledcích v tiskové zprávě.</p>
      <p>Souček předčil v hlasování českobudějovického útočníka Ivana Schranze a záložníka Slovácka Jana Kalabišku. Ve třech říjnových ligových zápasech odehrál plný počet minut a dal tři branky. Čtyřiadvacetiletý reprezentant rozhodl úvodním gólem o výhře Slavie v Jablonci 2:0, dvakrát se trefil proti Příbrami (3:1) a asistencí pomohl k vítězství 1:0 v Plzni. Červenobílí i díky tomu vedou tabulku už o 11 bodů.</p>
      <p>Svědík dovedl Slovácko ve třech říjnových kolech k plnému počtu devíti bodů. Tým z Uherského Hradiště zdolal Liberec, Karvinou a Opavu a nečekaně figuruje na pátém místě tabulky. Pětačtyřicetiletý kouč předčil v hlasování českobudějovického Davida Horejše a slávistického Jindřicha Trpišovského.</p>
      <p>V anketě LFA určují novináři svými hlasy trojici adeptů na hráče a trenéra měsíce, z níž pak fanoušci vyberou vítěze obou kategorií.</p>
    </article>
  </body>
</html>