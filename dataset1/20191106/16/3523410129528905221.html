<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638498/%D8%B4%D9%87%D8%B1-%D8%AF%D8%B1-%D8%B1%D9%85%D8%A7%D9%86-%D8%A7%DB%8C%D8%B1%D8%A7%D9%86%DB%8C-%D9%BE%D9%84%D8%B4%D8%AA-%D9%88-%D9%BE%D9%84%DB%8C%D8%AF-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T16:32:00+00:00"/>
    <meta property="og:title" content="شهر در رمان ایرانی پلشت و پلید است"/>
    <meta property="og:description" content="نشست «دگرگونی ذهنیت شهری در رمان» با بررسی نگاه نویسندگان به شهر در داستان‌ها برگزار شد."/>
  </head>
  <body>
    <article>
      <h1>
        <a href="https://www.bultannews.com/fa/news/638498/%D8%B4%D9%87%D8%B1-%D8%AF%D8%B1-%D8%B1%D9%85%D8%A7%D9%86-%D8%A7%DB%8C%D8%B1%D8%A7%D9%86%DB%8C-%D9%BE%D9%84%D8%B4%D8%AA-%D9%88-%D9%BE%D9%84%DB%8C%D8%AF-%D8%A7%D8%B3%D8%AA">شهر در رمان ایرانی پلشت و پلید است</a>
      </h1>
      <h2>نشست «دگرگونی ذهنیت شهری در رمان» با بررسی نگاه نویسندگان به شهر در داستان‌ها برگزار شد.</h2>
      <address><time datetime="2019-11-06T16:32:00+00:00">06 Nov 2019, 16:32</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در اولین نشست از سلسله نشست‌های «<b>رمان و شهر</b>» با عنوان «<b>دگرگونی ذهنیت شهری در رمان</b>» که روز سه شنبه (۱۴ آبان‌ماه) با حضور  سیدمحسن حبیبی، سید ابوالحسن ریاضی و حسین سناپور در <b>ایوان شمس</b> برگزار شد، سیدمحسن حبیبی، در سخنان خود با عنوان «خاطره، گسیختگی و حیات شهری» گفت: در تاریخ رمان‌نویسی مدرن در ایران شاهد هستیم که شهر یک پدیده‌ پلشت است و نگاه نویسنده به آن تلخ است.</p>
      <p>این استاد دانشگاه با دوره‌بندی تاریخی رمان ایران بیان کرد: وقتی در دوره‌های اول، دوم و سال‌های ابتدایی قرن حاضر به نوشته‌های پاورقی نویسان و نویسندگان بزرگ و مطرحی هم چون بزرگ علوی، محمد حجازی، کریم کشاورز و مانند این‌ها نگاه می‌کنیم شاهد توجه به دگرگونی‌های شهری هستیم ولی تلخ‌نویسی بن‌مایه‌ آن‌هاست.</p>
      <p>او با بیان این‌که در سال‌های دهه‌ بیست با آن‌که نگاه به شهر تغییراتی به‌خود می‌بیند اما تلخ‌نویسی از شهر ادامه می‌یابد و تا زمان حال هم تداوم یافته است اظهار کرد: اسطوره‌ شهر هم‌چنان بر پلیدی و زشتی استوار است. حتی در سال‌های دهه‌ ۳۰ که دهه‌ «شکست» است، شهر با تلخی‌ها و خوشی‌ها جلو می‌آید اما هم چنان پلشتی‌های شهر ادامه پیدا می‌کند.</p>
      <p>حبیبی با بیان این‌که در دهه‌ ۴۰ هم گرچه نویسندگان به شهرنشینی و جزئیات آن می‌پردازند اما همان تلخ دیدن و پلید دیدن وجود دارد، گفت: در این سال‌ها با وجود مدرن شدن شهرها و بزرگ شدن‌شان اما تلخ‌نویسی ادامه می‌یابد.</p>
      <p>این استاد دانشگاه سپس به تحلیل داستان‌های دهه‌ی ۸۰ و ۹۰ پرداخت و بیان کرد: در حالی‌ که در این دهه‌ها شاهد آثار بسیاری هستیم، کم‌کم می‌بینیم که شهر غائب می‌شود و رویدادها زنده می‌شوند اما مهم این است که در این دو دهه هم باز تلخ‌نویسی‌ها را شاهدیم.</p>
      <p>حبیبی با طرح این موضوع که هم اکنون به اواخر سده نزدیک می‌شویم با طرح یک پرسش گفت: حال باید پرسید آیا نگاه تلخ به شهر در این سال‌های پایانی قرن و پس از آن هم‌چنان وجود خواهد داشت؟ پاسخ مثبت است و باید گفت این نگاه ادامه خواهد داشت.</p>
      <p>او در ادامه درون‌مایه‌ رمان‌های دهه‌های ابتدایی قرن و زمان حال که اواخر قرن است را مقایسه و اظهار کرد: در خلال داستان‌های آغاز سده علی‌رغم پلشتی، نوعی رویاشهر وجود داشت ولی امروزه از خلال انبوه داستان‌ها کابوس شهر مطرح می‌شود. در ابتدای قرن به امید و در پایان سده به ناامیدی می‌رسیم.</p>
      <p>سپس حسین سناپور سخنان خود را با عنوان «شهر و رمان امروز» آغاز کرد.</p>
      <p>این نویسنده گفت: تعداد آثار ادبی در دو، سه دهه اخیر بسیار زیاد شده است و به تبع آن نویسنده هم فراوان است.</p>
      <p>سناپور با اشاره به این‌که در درون روند رو به رشد داستان‌نویسی جریان‌های متفاوتی مثل پلیسی، فانتزی و علمی-تخیلی دیده می‌شود، اظهار کرد: موضوع شهر در رمان‌های دو دهه‌ اخیر بسیار گسترده است اما بیشتر به شهر تهران اشاره شده و نویسندگان شهرستانی کمتر به شهرهای‌شان پرداخته‌اند.</p>
      <p>او با نام بردن از نویسندگانی که به طور اخص به شهر تهران پرداخته‌اند افزود: این نویسندگان گم شدگی، تک افتادگی، ویران شهری و مانند این‌ها را دستمایه‌ داستان‌های خود قرارداده‌اند اما آنچه اهمیت دارد پرداختن به موضوعات شهر است.</p>
      <p>نویسنده‌ «نیمه‌ غایب» گفت: نویسندگان جوان امروز بیشتر تهرانی هستند در حالی‌که نویسندگان نسل گذشته چون دولت‌آبادی و گلشیری تهرانی نبوده‌اند. شاید به همین دلیل است که نویسندگان جوان به شهر و به‌ویژه تهران می‌پردازند.</p>
      <p>سناپور ادامه داد: بر خلاف داستان‌های دو دهه‌ اخیر که معمولا طول زمانی رمان‌ها کوتاه و مثلا یک روز یا یک هفته است، در داستان‌های دولت آبادی، احمد محمود، گلشیری و ... محور تاریخ است و زمان کش پیدا می‌کند که این نیز آمیخته با قدرت است.</p>
      <p>این نویسنده با بیان این‌که نویسنده‌ها تا دهه‌ ۸۰ درگیر شهر و جغرافیا نیستند و حتی آن‌هایی که داستان‌های‌شان در شهر پرورده می‌شود مساله‌شان شهر نیست، اظهار کرد: نویسندگان به خصوص زنان در دهه‌ ۷۰ گرچه در مورد روابط شهری می‌نوشتند اما این روابط با شهر ارتباط نداشتند و بیشتر در مکان‌های سربسته مانند آپارتمان شکل می‌گرفتند که همان زمان هم به «رمان‌های آپارتمانی» معروف شدند.</p>
      <p>او ضمن بیان این نکته که در دهه‌ اول و دوم این قرن، نویسنده به شهر توجه دارد و بعد این نگاه کمرنگ و متوقف می‌شود تا دو دهه‌ی اخیر که دوباره نگاه به شهر پر رنگ می‌شود گفت: دلیل آن این است که در این دو مقطع تاریخی شهر بزرگ شده و افراد با شهری مواجه می‌شوند که به شدت تغییر کرده و مناسبات جدید هم به وجود آمده بود.</p>
      <p>نویسنده‌ رمان «دود»، سپس به بررسی رمان‌های دو دهه‌ اخیر پرداخت وبا مورد توجه قرار دادن شباهت‌های آن با دو دهه‌ ابتدایی قرن بیان کرد: تهران در دوره‌ کرباسچی و بعد قالیباف هم چون دو دهه‌ نخست قرن تغییرات گسترده‌ای به خود دید و این به عکس‌العمل نویسنده‌ها منجر شد که نگاه‌ آن‌ها مثبت نیست.</p>
      <p>سناپور به موتیف‌های داستان امروز پرداخت و گفت: تک‌افتادگی و تنها شدن یکی از موتیف‌های اصلی رمان‌های دو دهه‌ اخیر است، موتیف دیگر گم‌شدگی است که نشان از گم‌شدن انسان در شهر دارد. غم هجران هم یک موتیف است و دیگری ویران‌شهر است که نشان از ویرانی شهر و تم آخرالزمانی در رمان‌ها دارد. موتیف دیگر محله‌ای شدن رمان‌ها است. به این معنا که نویسنده کل شهر را کنار گذاشته و به یک محله می‌پردازد طوری که اگر از آن محله بیرون برویم مناطق دیگر را نمی‌شناسیم.</p>
      <p>ابوالحسن ریاضی در سخنانی با موضوع «ذهن جنایتکار شهری» بیان کرد: وقتی برخی رمان‌ها را می‌خواندم می‌دیدم که فرد در این رمان‌ها گرایش به قتل دارد و بعد این پرسش برایم مطرح شد که آیا این گرایش به قتل یک پدیده‌ مرسوم در رمان‌های ماست؟ و وقتی رمان‌های جنایی و رمان‌های دیگری خواندم متوجه شدم می‌توان این سوال را به عنوان یک فرضیه در نظر گرفت.</p>
      <p>او ادامه داد: قتل پیچیده با مدرن شدن شهر و پیچیده شدن آن همزمان بود. داستان‌های شهری برای بیان همین پیچیدگی بوده است.</p>
      <p>این استاد دانشگاه ادامه داد: افراد با ورود به شهر با ناشناخته‌ها مانند انسان، محلات و... مواجه می‌شوند و روابط‌شان بسیار محدود می‌شود. کلان شهرها ویژگی خاصی به نام بی‌چهرگی دارند که فرد برای دیگری ناشناخته است و این باعث عقده و کینه شده و قتل و جنایت امری می‌شود که از ویژگی‌های شهر ناشی خواهد شد.</p>
      <p>مدیرعامل موسسه‌ همشهری در ادامه به یکی از ویژگی‌های شهر پرداخت که سرکوب است و حاصل قواعد برخاسته از تصمیم افراد است و باعث گریز و مقابله با شهر می‌شود.</p>
      <p>او با بیان برخی دیگر از ویژگی‌های شهرها، اظهار کرد: میان تهران و شهرهای پیشرفته تفاوت‌هایی وجود دارد که حاصل آن‌ها بی‌اعتمادی، جنایت و... و مانند این‌ها در تهران است که این خود را در رمان هم نشان می‌دهد.</p>
      <p>ریاضی در ادامه چند رمان را تحلیل کرد و آن را با فرضیه‌ خود سنجید و نتیجه گرفت که شهر و عناصر آن در این رمان‌ها وحشت‌آفرین، دارای فشار و سرکوب، فاقد عدالت، اصالت دادن به منافع فردی، ترس از توانایی شهر برای کنترل و ... است.</p>
    </article>
  </body>
</html>