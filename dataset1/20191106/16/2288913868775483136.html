<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191106_04703634"/>
    <meta property="og:site_name" content="De Standaard"/>
    <meta property="article:published_time" content="2019-11-06T16:57:00+00:00"/>
    <meta property="og:title" content="Jean-Paul Van Avermaet nieuwe ceo Bpost"/>
    <meta property="og:description" content="Jean-Paul Van Avermaet volgt in februari Koen Van Gerven op als ceo van Bpost. Hij is nu nog aan de slag als managing director bij beveiligingsbedrijf G4S."/>
  </head>
  <body>
    <article>
      <h1>Jean-Paul Van Avermaet nieuwe ceo Bpost</h1>
      <address>
        <time datetime="2019-11-06T16:57:00+00:00">06 Nov 2019, 16:57</time>
      </address>
      <p>
        <b>Jean-Paul Van Avermaet volgt in februari Koen Van Gerven op als ceo van Bpost. Hij is nu nog aan de slag als managing director bij beveiligingsbedrijf G4S.</b>
      </p>
      <p>De 52-jarige Van Avermaet haalt het van Jos Donvil, de ceo van het telecombedrijf Voo. Straks wordt hij op een persconferentie voorgesteld. Bpost zocht een nieuwe ceo sinds Koen Van Gerven had aangegeven dat hij geen kandidaat meer is voor een nieuwe termijn.</p>
      <p>Het bedrijf staat voor zware uitdagingen. In Amerika moet de overname van het dienstenbedrijf Radial verder op de rails gezet worden. In België moet Bpost een antwoord formuleren op de snel dalende volumes inzake brievenpost. Daarvoor wordt komend jaar een nieuwe postbedelingsronde ingevoerd.</p>
      <p>De nieuwe ceo voldoet aan de looncriteria en is ook van de juiste taalrol. Daardoor kan de Franstalige voorzitter van Bpost, François Cornelis, voorzitter blijven. Van Avermaet werd in het verleden ook al genoemd als mogelijke ceo van de NMBS.</p>
      <p>In een eerste reactie noemt Van Avermaet Bpost 'een mooi bedrijf met een solide basis waar iedereen die er werkt terecht fier op mag zijn'. 'In deze wereld van digitalisering en andere maatschappelijke uitdagingen kunnen we enkel succesvol zijn door volop in te zetten op kwalitatieve dienstverlening aan onze klanten, betrokken en tevreden medewerkers en gezonde financiële resultaten. Daarom zullen we de transformatie van de onderneming verderzetten, voortbouwen op een cultuur van innovatie en Bpost wendbaar maken voor de uitdagingen die op ons afkomen.' </p>
      <p>
        <b>Verschuivingen binnen de directie</b>
      </p>
      <p>Binnen de directie van Bpost wordt er ook met personeel geschoven. Henri de Romrée gaat het Amerikaanse Radial leiden. Hij wordt directeur Parcels &amp; Logistics Noord-Amerika. Luc Cloet wordt directeur Mail &amp; Retail, de vorige functie van De Romrée. En Kathleen Van Beveren, voormalig senior vicepresident Parcels Benelux wordt directeur Parcels &amp; Logistics voor Europa en Azië. </p>
    </article>
  </body>
</html>