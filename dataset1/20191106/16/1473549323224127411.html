<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/junius-ho-zaatakowany-nozem,983429.html"/>
    <meta property="og:site_name" content="TVN24"/>
    <meta property="article:published_time" content="2019-11-06T16:50:00+00:00"/>
    <meta property="og:title" content="Organizował akcję &quot;oczyszczania Hongkongu&quot;. Poseł zaatakowany nożem"/>
    <meta property="og:description" content="Junius Ho, propekiński poseł do parlamentu Hongkongu, został zaatakowany nożem przez mężczyznę udającego jego zwolennika. Jeden z najbardziej znienawidzonych przez uczestników trwających w Hongkong..."/>
  </head>
  <body>
    <article>
      <h1>Organizował akcję "oczyszczania Hongkongu". Poseł zaatakowany nożem</h1>
      <address><time datetime="2019-11-06T16:50:00+00:00">06 Nov 2019, 16:50</time> by <a rel="author">mtom</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/74081fc3-53c1-44ca-ab28-6d2594b6a1a6-480p.mp4"/>
        <figcaption>Protesty w Hongkongu trwają od miesięcy<cite>Foto: PAP/EPA/JEROME FAVRE | Video: Reuters</cite></figcaption>
      </figure>
      <h3>Junius Ho, propekiński poseł do parlamentu Hongkongu, został zaatakowany nożem przez mężczyznę udającego jego zwolennika. Jeden z najbardziej znienawidzonych przez uczestników trwających w Hongkongu prodemokratycznych protestów polityków trafił do szpitala.</h3>
      <p>Ho, który kandyduje w nadchodzących wyborach do rad dzielnic, został pchnięty nożem w klatkę piersiową w dzielnicy Tuen Mun podczas wydarzenia związanego z jego kampanią. W szpitalu powiedział dziennikarzom, że jego rana jest powierzchowna.</p>
      <related>
        <a href="https://www.tvn24.pl/wiadomosci-ze-swiata,2/zaatakowal-nozem-protestujacych-jednemu-z-nich-odgryzl-kawalek-ucha,982590.html"/>
      </related>
      <p>Na nagraniu opublikowanym przez miejscowe media widać, jak napastnik wręcza posłowi bukiet kwiatów i chwali go za wykonywaną pracę, po czym niespodziewanie wyciąga z torby nóż i atakuje nim posła. Mężczyzna został szybko obezwładniony przez osoby znajdujące się w pobliżu, a potem przekazany policji.</p>
      <p>Obrażenia odniosły łącznie cztery osoby: poseł, dwóch jego asystentów i napastnik – przekazała rzeczniczka szpitala w Tuen Mun, do którego przewieziono wszystkich rannych.</p>
      <p>Według Ho atak dowodzi, że porządek publiczny w Hongkongu został utracony przed zaplanowanymi na 24 listopada wyborami lokalnymi. - Ten poranek to mroczny dzień w hongkońskich wyborach dzielnicowych. Kandydat został celowo zaatakowany przez napastnika. Nie ma już porządku w wyborach - ocenił. Zapewnił, że mimo to "pozostanie odważny".</p>
      <p>Dziennik "South China Morning Post" podał, że zatrzymanym jest 30-letni mieszkaniec Hongkongu. Śledczy podejrzewają, iż "myślał, że atak będzie gloryfikowany i uczyni go bohaterem".</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/98e1a10e-a33f-4caf-afcf-7bfbdde5185b.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Deputowany Junius Ho został zaatakowany nożem na ulicach Hongkongu<cite>Źródło: PAP/EPA/JEROME FAVRE</cite></figcaption>
      </figure>
      <h3>Znienawidzony Ho</h3>
      <p>Niechęć demonstrantów wobec Ho wynika z jego zachowania po brutalnym ataku z 21 lipca ubranych na biało osobników na stację metra Yuen Long, w którym rannych zostało 45 osób. Poseł został sfilmowany, jak ściskał dłonie i gratulował domniemanym sprawcom tego ataku.</p>
      <related>
        <a href="https://www.tvn24.pl/wiadomosci-ze-swiata,2/oddajcie-nam-halloween-gaz-lzawiacy-na-ulicach,982096.html"/>
      </related>
      <p>Później Ho zorganizował akcję "oczyszczania Hongkongu", w ramach której jego zwolennicy niszczyli tzw. ściany Lennona – fragmenty murów oklejone samoprzylepnymi kartkami z hasłami wyrażającymi dążenie do wolności i demokracji. Niedawno został również wyproszony z obrad parlamentu za seksistowskie uwagi pod adresem opozycyjnej posłanki Claudii Mo.</p>
      <p>Po ataku na stacji Yuen Long ktoś zbezcześcił groby rodziców posła, a jego biuro kilkakrotnie było dewastowane. We wrześniu hongkoński klub jeździecki w obawie o bezpieczeństwo musiał odwołać zaplanowane na jeden dzień gonitwy, ponieważ wystartować miał koń, którego współwłaścicielem jest Ho. Później poseł dobrowolnie wycofał swojego konia z wyścigów, "aż zakończą się niepokoje".</p>
      <p>Brytyjski uniwersytet Anglia Ruskin University pozbawił niedawno Ho doktoratu honoris causa z prawa, argumentując tę decyzję "narastającymi wątpliwościami" co do działalności posła, który ukończył studia na tej uczelni w 1984 roku. W oświadczeniu uczelni nie sprecyzowano, o jakie działania chodzi.</p>
      <p>Rząd Hongkongu wycofał niedawno z parlamentu projekt nowelizacji prawa ekstradycyjnego, który był bezpośrednią przyczyną trwających od czerwca protestów. Nie przychylił się jednak do żadnego z pozostałych postulatów protestujących, którzy żądają między innymi demokratycznych wyborów władz regionu i niezależnego śledztwa w sprawie brutalności policji.</p>
    </article>
  </body>
</html>