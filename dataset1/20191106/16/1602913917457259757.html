<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/gheorghe-serghei-demisioneaza-din-functia-de-vicepresedinte-al-producatorului-de-aluminiu-alro-slatina-dupa-doar-sase-luni-18548975"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-06T16:10:33+00:00"/>
    <meta property="og:title" content="​Gheorghe Serghei demisionează din funcţia de vicepreşedinte al producătorului de aluminiu Alro Slatina după doar şase luni"/>
    <meta property="og:description" content="Alro Slatina (simbol bursier - ALR) a notificat Bursa cu privire la demisia lui Gheorghe Serghei din funcţiile de vicepreşedinte şi membru neexecutiv al consiliului de administraţie al producătorului de aluminiu, după ce a fost numit în acest funcţii pe 25 aprilie 2019."/>
  </head>
  <body>
    <article>
      <h1>​Gheorghe Serghei demisionează din funcţia de vicepreşedinte al producătorului de aluminiu Alro Slatina după doar şase luni</h1>
      <address><time datetime="2019-11-06T16:10:33+00:00">06 Nov 2019, 16:10</time> by <a rel="author" href="https://www.zf.ro/autor/tibi-oprea" target="_blank">Tibi Oprea</a></address>
      <p>Alro Slatina (simbol bursier - ALR) a notificat Bursa cu privire la demisia lui Gheorghe Serghei din funcţiile de vicepreşedinte şi membru neexecutiv al consiliului de administraţie al producătorului de aluminiu, după ce a fost numit în acest funcţii pe 25 aprilie 2019.</p>
      <p>Compania nu menţionează motivele plecării lui Serghei din board, dar anunţă că va convoca adunarea generală a acţionarilor pentru numirea unui nou membru provizoriu al CA.</p>
      <p>Serghei Gheorghe a absolvit Institutul Politehnic Bucureşti în 1985 şi deţine titlul ştiinţific de doctor din 1992. În perioada 1987-1996 a lucrat în domeniul cercetare-dezvoltare şi în calitate de cadru didactic asociat la Institutul Politehnic Bucureşti.</p>
      <p>În perioada 2000-2004 a lucrat la Rompetrol Well Services, companie listată la Bucureşti, în domeniul Dezvoltare Afaceri.</p>
      <p>Lucrează la Alro Slatina de la sfârşitul anului 2004 şi a ocupat succesiv poziţiile de director comercial adjunct, director de Achiziţii şi Logistică şi Chief Procurement Officer. A fost membru al consiliilor de administraţie ale unor firme din cadrul Grupului Alro (ALUM şi SMHL). Ca responsabil cu domeniile achiziţii şi logistică la nivelul grupului, a restructurat aceste activităţi, asigurând obiectivitatea şi transparenţa totală în adoptarea deciziei comerciale. A implementat metode moderne de pregătire şi derulare a licitaţiilor, precum şi de urmărire a exploatării utilajelor şi mijloacelor auto.</p>
      <p>De la începutul anului, acţiunile ALR se tranzacţionează în scădere cu 26% pe fondul unor tranzacţii de 22,5 mil. lei, emitentul ajungând la 1,6 mld. lei capitalizare.</p>
      <p>Compania este deţinută în proporţie de 54,1% de către grupul Vimetco, controlat de miliardarul rus Vitali Matsitski, în timp ce Paval Holding, controlat de fraţii Pavăl, proprietarii Dedeman, deţine 23,2% din numărul de acţiuni. Fondul Proprietatea este al treilea cel mai mare acţionar, cu 10,2% din capitalul social.</p>
    </article>
  </body>
</html>