<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/ja-det-er-krise-16-000-arbeidsplasser-er-i-fare/71761982"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T16:11:27+00:00"/>
    <meta property="og:title" content="- Ja, det er krise. 16 000 arbeidsplasser er i fare"/>
    <meta property="og:description" content="Stortingspolitiker mener det dreier seg om ren blodsuging."/>
  </head>
  <body>
    <article>
      <h1>- Ja, det er krise. 16 000 arbeidsplasser er i fare</h1>
      <h2>Stortingspolitiker mener det dreier seg om ren blodsuging.</h2>
      <address><time datetime="2019-11-06T16:11:27+00:00">06 Nov 2019, 16:11</time> by <a rel="author">Bengt Berg</a></address>
      <p>Hestesporten i Norge opplever ei tid i krise. Frykten sprer seg i hestemiljøet.</p>
      <p>Dette bekrefter stortingspolitiker Stein Erik Lauvås (Ap) til Dagbladet.</p>
      <p>Stortingspolitikeren forteller om en hel næring i dyp økonomisk trøbbel.</p>
      <p>
        <b>- Ja, det er krise. Rammebetingelsene for norsk hestesport er svært urimelige. Det er spill på hest som skal sørge for at hestenæringen kan være bærekraftig. Men slik er det ikke i dag, sier Stein Erik Lauvås til Dagbladet.</b>
      </p>
      <h3>- Må fjernes</h3>
      <p>Han henviser til en totalisatoravgift som tapper næringen for midler. Et avgiftskrav opprettet av myndighetene som følger konsesjonen for å arrangere spill på hest. Det er stiftelsen Norsk Rikstoto som har denne konsesjonen. Avgiftssatsen har ligget på 3,7 prosent av bruttoomsetning. Beløpet går rett inn i statskassa.</p>
      <p>
        <b>- Det er helt urimelig. Til tross for at den ble redusert med ti prosent i årets budsjett (13 millioner red.anm.), er det langt fra nok. Den urimelige avgiften må fjernes helt, sier Lauvås bestemt.</b>
      </p>
      <p>Til nyttår er Drammen travbane en avsluttet historie. Det er den første banen med totalisatorspill som legges ned. Det kan komme flere. Det forteller det meste om en anstrengt økonomi.</p>
      <p>Øvrevoll galoppbane avlyser sesongens siste løpsdag, fordi det rett og slett ikke er penger til å arrangere.</p>
      <p>
        <b>Norsk trav og galoppsport har opplevd en massiv omsetningsnedgang de siste åra. Dette kombinert med at staten krever sitt, har sørget for en tynnslitt økonomi.</b>
      </p>
      <p>Eksempelvis overførte Norsk Rikstoto 537 millioner kroner til formålet i 2018. I 2017 var tallet 579 millioner. Hele 42 millioner kroner mindre i løpet av bare ett år.</p>
      <h3>Tapsgrense</h3>
      <p>
        <b>I tillegg har Lotteritilsynet levert en uttalelelse til et forslag fra Norsk Rikstoto om innføring av tapsgrense for spillere. Det dreier seg i store trekk om at enkelte kan nektes å delta i spill påfølgende måned. Om grensen for tap overskrides.</b>
      </p>
      <figure>
        <img src="https://dbstatic.no/71762074.jpg?imageId=71762074&amp;x=0&amp;y=3.0373831775701&amp;cropw=100&amp;croph=84.579439252336&amp;width=321&amp;height=362"/>
        <figcaption><b>BEKYMRET:</b> Stortingspolitiker Stein Erik Lauvås uttrykker sterk bekymring for hestesportens framtid. Foto: Stortinget Vis mer</figcaption>
      </figure>
      <p>Uttalelsen lyder på samme nivå på tapsgrense, som gjelder for Norsk Tipping. I dag er den grensen satt til 20 000 kroner i måneden.</p>
      <p>Denne uttalelsen og forslaget til Norsk Rikstoto som ikke helt samsvarer er nå til behandling i Mat og landbruksdepartementet.</p>
      <h3>Spillerflukt</h3>
      <p>Spillkyndige i Norsk Rikstoto mener at en slik flat tapsgrense kan bli dramatisk for den allerede sviktende omsetningen.</p>
      <p>Såkalte storspillere har allerede signalisert at det er uinteressant å fortsette med spill på hest i Norge, om de blir underlagt en slik bestemmelse. Det blir hevdet at spill på hest ikke lar seg sammenlikne med spillene som Norsk Tipping tilbyr.</p>
      <p>- Jeg forsvinner i hvert fall, om tapsgrensen blir unyansert, slik som i Norsk Tipping, sier Atle Wahlgren til Dagbladet.</p>
      <p>Han tilhører segmentet for såkalte storspillere i Norge. Det blir ofte innsatser i 100 000 kroner-klassen sammen med andre til en V75-omgang på lørdagene.</p>
      <p>
        <b>- Vi kan godt tape disse pengene, for å satse igjen uka etter. Det er et ferdighetsspill og blir mer som å satse på børsen, enn å sammenlikne det med spill på lotto eller tipping, sier Wahlgren.</b>
      </p>
      <p>Stortingspolitiker Stein Erik Lauvås mener likevel at en tapsgrense i en eller annen form er noe man kan leve med. Han mener at spillatferd skal tas på alvor.</p>
      <p>
        <b>- Norsk Rikstoto gjør akkurat det og har faktisk nedlagt en formidabel jobb og bør lyttes til, sier Lauvås.</b>
      </p>
      <h3>Bra dialog</h3>
      <p>Camilla Garmann er konstituert direktør i Norsk Rikstoto. Hun forteller om en bra dialog med Landbruks- og matdepartementet, og med Lotteri- og stiftelsestilsynet.</p>
      <p>
        <b>- Vi har møtt god forståelse for våre argumenter når det gjelder spillansvar og det å unngå kanalisering av spillepenger til utenlandske aktører. Vi har oppfattet at vi har samme målsetting, men kan vel si at vi foreløpig har en ulik vei til målet, sier Camilla Garmann etter hektisk møtevirksomhet, også i Stortinget.</b>
      </p>
      <p>- Vi, sammen med representanter fra DNT (norsk travsport) og Norsk Jockeyklub (norsk galoppsport) har hatt møter med samtlige partier på Stortinget og har møtt god forståelse for våre argumenter om hva som er vårt formål og det rammeverket vi er underlagt, sier en optimistisk rikstotodirektør.</p>
      <p>Hun tar det som et godt tegn at Landbruks- og matdepartementet bruker tid på behandlingen av innstillingen om tapsgrenser.</p>
      <figure>
        <img src="https://dbstatic.no/71768542.jpg?imageId=71768542&amp;width=512&amp;height=308"/>
        <figcaption><b>FORNØYD:</b> Konstituert direktør i Norsk Rikstoto er tilfreds med utviklingen i møter med stortingspartiene. Foto: privat Vis mer</figcaption>
      </figure>
      <p>- Det er et bra tegn at ikke avgjørelsen faller raskt. Det viser at departementet i hvert fall ikke bruker copy-paste av tapsgrensen i Norsk Tipping, konstaterer Garmann.</p>
      <p>Hun forteller at Norsk Rikstoto har bedt om en utsettelse på et kokmmende vedtak for en utredningsperiode på to år. Om hvordan en tapsgrense skal fortone seg når det gjelder spill på hest.</p>
      <p>Her har Norsk Rikstoto fått et slags gjennomslag.</p>
      <p>
        <b>Samtidig melder regjeringen at denne perioden skal benyttes for å vurdere om Norsk Rikstoto skal få fornyet konsesjon for å drive spill på hest. Eller om også spill på hest skal inngå i Norsk Tipping på Hamar.</b>
      </p>
      <p>Det betyr på ingen måte at krisen i norsk hestesport er over.</p>
      <h3>- Arbeidsplasser på gaffelen</h3>
      <p>Stortingsrepresentant Stein Erik Lauvås har sterke synspunkter på det sviktende økonomiske grunnlaget i norsk hestesport.</p>
      <p>
        <b>- Vi må ikke glemme at hestenæringen dreier seg om rundt 16 000 arbeidsplasser landet rundt som nå er på gaffelen. Setter vi disse i fare, så er vi på ville veier. Nå trenger norsk hestesport en håndsrekning. Jeg opplever det som at næringen faktisk står på et knekkpunkt, fastslår han.</b>
      </p>
      <p>Politikeren forklarer:</p>
      <p>
        <b>- Norsk Tipping leverer sitt overskudd til ideelle formål innen idretten. Det samme gjør Norsk Rikstoto. Norsk Tipping blir ikke avgiftsbelagt. Men det blir Norsk Rikstoto. Dette er urimelig, sier stortingspolitikeren.</b>
      </p>
      <h3>- God distriktspolitikk</h3>
      <p>- Jeg håper virkelig at det ender med en bedre løsning for næringen. Disse arbeidsplassene er i hovedsak plassert i distriktene og er ikke et storbyfenomen. Derfor mener jeg det også er god distriktspolitikk å verne om hestenæringen i Norge. Det tar kort tid å rive ned, men lang tid å bygge opp igjen, sier Lauvås.</p>
      <p>Totalisatorloven ble innført i 1927. Politikeren mener den er moden for å reformeres.</p>
      <p>
        <b>Det spekuleres i at en eventuell spillerflukt vil foregå inn mot det illegale spillmarkedet i Norge, de såkalte bettingselskapene på nett.</b>
      </p>
      <p>- Det er et stort engasjement der ute. Dette har et bredt nedslagsfelt. Det viser Facebook-gruppen «Hest for folk flest». Bare i løpet av få dager har gruppa registrert over 12 000 medlemmer, forteller stortingspolitikeren.</p>
      <h3>- Blodsuging</h3>
      <p>Lauvås har et klart syn på hvilken negativ rolle han mener utenlandsbaserte spillselskap har av innflytelse på norsk spillomsetning.</p>
      <p>
        <b>- Det er direkte blodsuging. De utenlandsbaserte bettingselskapene stikker bare sugerør inn i spillekassa, uten å bidra i det hele tatt formålsmessig. Det er bred enighet om enerettsmodellen i norsk spill. Derfor bør det absolutt vurderes å geoblokkere slike spillselskaper vekk fra det norske markedet.</b>
      </p>
      <p>Lauvås tordner videre:</p>
      <p>- Det antydes fra Landbruks og matdepartementet at det kan være tilstrekkelig med en henvisning på nett om at slikt spill strider mot norsk lov. Jeg ser ikke det. De som oppsøker disse sidene for å levere spill driter ganske sikkert i en slik beskjed, for å si det på godt norsk.</p>
    </article>
  </body>
</html>