<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76287-Ferrari-medzi-elektrickymi-kolobezkami-Tato-vytiahne-50-kmh-predbehnes-s-nou-aj-auto"/>
    <meta property="og:site_name" content="REFRESHER"/>
    <meta property="article:published_time" content="2019-11-06T16:09:00+00:00"/>
    <meta property="og:title" content="Ferrari medzi elektrickými kolobežkami. Táto vytiahne 50 km/h, predbehneš s ňou aj auto"/>
    <meta property="og:description" content="Nie je to už príliš rýchlo? Myslieť by si mal najmä na svoju bezpečnosť."/>
  </head>
  <body>
    <article>
      <h1>Ferrari medzi elektrickými kolobežkami. Táto vytiahne 50 km/h, predbehneš s ňou aj auto</h1>
      <address><time datetime="2019-11-06T16:09:00+00:00">06 Nov 2019, 16:09</time> by <a rel="author">Matej Krajčovič</a></address>
      <p>
        <b>Nie je to už príliš rýchlo? Myslieť by si mal najmä na svoju bezpečnosť.</b>
      </p>
      <p><b>Elektrické kolobežky </b>sú aktuálne obrovským hitom. Na trhu nájdeš tie podarené ako napríklad e-vozidielka od Xiaomi, no aj množstvo menej známych, na ktorých jazda až tak komfortná nie je. </p>
      <p>Do hry chce teraz vstúpiť aj austrálska firma <b>Raine </b>a pokiaľ si myslíš, že ich kolobežka <b>Raine One </b>je len ďalšia do partie, si na veľkom omyle. </p>
      <figure>
        <img src="https://i.refresher.sk/public/matejkrajcovic/Website_Image.009_2880x.jpeg"/>
        <figcaption>
          <cite>https://raine.co</cite>
        </figcaption>
      </figure>
      <p>Technické parametre uvádzajú, že tento <i>pekelný stroj </i>vyvinie <b>maximálnu rýchlosť až </b><b>50 kilometrov za hodinu!</b> Ak už vyberáš peňaženku a hľadáš číslo kreditky, zamysli sa ešte raz. </p>
      <p>V takýchto rýchlostiach už pri ceste do práce ide bez preháňania naozaj o život a Raine One, pochopiteľne, <b>nebude spĺňať legislatívu</b> napríklad vo Veľkej Británii a čoskoro ani vo Francúzsku. </p>
      <related>
        <a href="https://refresher.sk/70613-Pariz-zaviedol-prisne-pravidla-pre-elektricke-kolobezky-Zomieraju-na-nich-ludia"/>
      </related>
      <p>Problémom je, že na kolobežke stojíš, máš teda ťažisko oveľa vyššie než na skútri alebo bicykli. Malé kolieska tiež ľahšie <b>kapitulujú pred každou nerovnosťou</b> a vystrelia ťa rovno cez riadidlá. </p>
      <figure>
        <img src="https://i.refresher.sk/public/matejkrajcovic/riding-scooter-australia_2880x.jpg"/>
        <figcaption>
          <cite>https://raine.co</cite>
        </figcaption>
      </figure>
      <p>Samozrejme, na Raine One budeš môcť jazdiť aj pomalšie než len maximálkou. <b>Dojazd 40 kilometrov na jedno nabitie </b>znie perfektne, rovnako ako zabudované <b>ABS </b>a <b>trakčná kontrola</b>. </p>
      <p>Sľubne vyzerá tiež <b>systém predného odpruženia</b>, rýchle nabíjanie (20 km dojazdu za menej než 2 hodiny), veľký 5,1-palcový displej a zabudované GPS ako ochrana pred zlodejmi. Riadidlá by mali byť vyhrievané. </p>
      <figure>
        <img src="https://i.refresher.sk/public/matejkrajcovic/Screen_Shot_2019-11-06_at_13.53.32_PM.jpg"/>
        <figcaption>
          <cite>https://raine.co</cite>
        </figcaption>
      </figure>
      <p>Cenu zatiaľ nepoznáme. Budúci týždeň však Raine vstúpi na crowdfundingovú platformu Kickstarter, kde budeš môcť tento produkt podporiť a získať 30 % zľavu.</p>
      <p>A ak by si chcel Maybach medzi kolobežkami, ktorý si môžeš kúpiť už dnes, daj si do Googlu <b>Boosted Rev</b>. Aktuálna cenovka je 1978 dolárov, <b>teda 1 780 eur</b>. Ale to už by si možno mal radšej navštíviť stránky autobazárov. </p>
      <figure>
        <iframe src="https://www.youtube.com/embed/JqyzwbpYYqc" width="700" height="393" data-service="Youtube" scrolling="no"/>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/69861-Muz-poskodil-brzdy-a-ram-na-takmer-140-zdielanych-kolobezkach-Policia-ho-chytila-do-pasce"/>
        <a href="https://refresher.sk/67316-Znama-youtuberka-zomrela-pri-tragickej-nehode-na-elektrickej-kolobezke"/>
        <a href="https://refresher.sk/67110-Policia-zatkla-28-ludi-pod-vplyvom-alkoholu-a-marihuany-ktori-jazdili-na-elektrickych-kolobezkach-Kazdy-dostal-pokutu-270"/>
        <a href="https://refresher.sk/51421-Atraktivnejsi-dizajn-famozny-interier-a-revolucne-technologie-To-je-nove-Acko-od-Mercedesu"/>
        <a href="https://refresher.sk/56078-Uber-prichadza-na-trh-s-elektrickymi-kolobezkami-Budu-rozmiestnene-po-meste-a-zakaznik-si-ich-moze-kedykolvek-vypozicat"/>
        <a href="https://refresher.sk/69336-Potapaci-vylovili-z-riek-v-Lyone-vyse-100-elektrickych-kolobeziek-su-problemom-aj-pre-zivotne-prostredie"/>
        <a href="https://refresher.sk/67552-V-Bratislave-mozes-jazdit-na-zdielanej-elektrickej-kolobezke-Odomknutie-stoji-euro-kazda-minuta-jazdenia-15-centov"/>
        <a href="https://refresher.sk/70687-4-technologicke-novinky-ktore-ti-nesmu-chybat"/>
      </related>
    </article>
  </body>
</html>