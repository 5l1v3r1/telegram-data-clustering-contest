<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/obameqng-e-noviqt-kapitan-na-arsenal-1403604.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-06T16:09:00+00:00"/>
    <meta property="og:title" content="Обамеянг е новият капитан на Арсенал"/>
    <meta property="og:description" content="Мениджърът на Арсенал Унай Емери потвърди, че Пиер-Емерик Обамеянг е новият капитан на „артилеристите“ Обамеянг сменя Гранит Джака в ролята на капитан, след като лентата беше отнета от швейцареца, заради гневната му реакция в мача срещу Кристъл Палас преди 10 дни"/>
  </head>
  <body>
    <article>
      <h1>Обамеянг е новият капитан на Арсенал</h1>
      <address><time datetime="2019-11-06T16:09:00+00:00">06 Nov 2019, 16:09</time> by <a rel="author">Sportlive.bg</a></address>
      <p>Мениджърът на Арсенал <a href="https://www.sportlive.bg/tags/27503">Унай Емери</a> потвърди, че Пиер-Емерик Обамеянг е новият капитан на „артилеристите“. Обамеянг сменя Гранит Джака в ролята на капитан, след като лентата беше отнета от швейцареца, заради гневната му реакция в мача срещу Кристъл Палас преди 10 дни.</p>
      <p><a href="https://www.sportlive.bg/tags/46277">Джака</a> беше освиркван от феновете на Арсенал в момента, в който трябваше да бъде сменен по време на срещата с Палас. Халфът отвърна на освиркванията с жест, с който иронично показа на феновете, че не ги чува, след което отказа ръкостискане от Емери и съблече фланелката на отбора, прибирайки се към съблекалнята. Впоследствие швейцарецът беше изваден от съставите за двубоите срещу Ливърпул за Карабао Къп и срещу Уулвърхемптън в Премиър лийг. Той не пътува с отбора и за утрешното гостуване срещу Витория Гимараеш.</p>
      <p>Решението <a href="https://www.sportlive.bg/tags/31084">Обамеянг</a> да бъде перманентният капитан на Арсенал не е никак изненадващо. Габонецът безспорно е най-важният играч за „топчиите“ след идването на Емери начело на отбора, като за този период е реализирал 40 попадения в 62 мача във всички турнири. Голмайсторът на тима беше капитан в двубоя срещу Уулвс преди няколко дни, тъй че се очакваше именно той да продължи да носи лентата.</p>
      <p>Интересното е, че в последните 15 години <a href="https://www.sportlive.bg/tags/3848">Арсенал</a> имат сериозни проблеми с капитаните, тъй като една част от тях (като Анри, Фабрегас и Ван Перси) напускат , за да заиграят за други големи отбори, а на други (като Косчелни и Джака) лентата им бива отнемана, заради лошо поведение.</p>
      <p>
        <i>
          <a href="https://www.sportlive.bg/worldfootball/spain/Venger-Barselona-zagubi-harizmata-si-1403557.html">Днес пък бившият мениджър на тима Арсен Венгер се изказа по адрес на един от най-неприятните съперници за Арсенал през последните години.</a>
        </i>
      </p>
      <related>
        <h4>Още по темата</h4>
        <a href="https://www.sportlive.bg/worldfootball/england/Igrachite-na-Arsenal-zacherknaha-Emeri-predpochitat-da-slushat-asistenta-mu-1403192.html"/>
        <a href="https://www.sportlive.bg/worldfootball/england/Trima-sa-kandidatite-za-zamestnik-na-Emeri-v-Arsenal-1391613.html"/>
        <a href="https://www.sportlive.bg/worldfootball/england/Ot-Arsenal-otrekoha-za-sreshta-s-Zhoze-Mourinxo--1391352.html"/>
        <a href="https://www.sportlive.bg/worldfootball/england/Trenxorskata-rokada-v-Arsenal-e-blizo-shefovete-na-kluba-veche-sa-razgovarqli-s-Mourinxo-1391268.html"/>
        <a href="https://www.sportlive.bg/worldfootball/england/Dzhaka-nqma-da-igrae-i-sreshtu-Uulvs-vse-oshte-ne-e-qsno-koj-shte-e-kapitan-na-Arsenal-1390920.html"/>
      </related>
    </article>
  </body>
</html>