<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/magazine/gastronomia/2019/11/06/vissani-perde-una-stella-attacca-michelin-una-guida-compromessi_ojzCihlYARvcnkySBiaxqK.html"/>
    <meta property="og:site_name" content="Adnkronos"/>
    <meta property="article:published_time" content="2019-11-06T16:53:00+00:00"/>
    <meta property="og:title" content="Vissani perde una stella e attacca: &quot;Michelin una guida di compromessi&quot;"/>
    <meta property="og:description" content="Lo chef all'Adnkronos: &quot;Non è fatta per gli italiani ma solo per gli stranieri. Ci devono pulire il cesso&quot;. La guida replica: &quot;Dispiaciuti per la reazione, non siamo per le polemiche. Disponibili a fornire a Vissani le spiegazioni del caso&quot;"/>
  </head>
  <body>
    <article>
      <h1>Vissani perde una stella e attacca: "Michelin una guida di compromessi"</h1>
      <address>
        <time datetime="2019-11-06T16:53:00+00:00">06 Nov 2019, 16:53</time>
      </address>
      <p>di Lavinia Gerardis"La guida Michelin è una guida di compromessi. Loro questa operazione la fanno per pubblicità". Gianfranco Vissani perde una delle due stelle Michelin assegnate al suo ristorante 'Casa Vissani' di Baschi e attacca la celebre guida francese. "Non è fatta per gli italiani ma solo per gli stranieri: russi, tedeschi... aprono 'sto libricino. Ci devono pulire il cesso", si sfoga con l'Adnkronos.</p>
      <p>Ma poi chiarisce: "Non sono offeso. Ma a questo punto avrei preferito che me le togliessero entrambe, non mi interessa più niente". E ricorda che come Gualtiero Marchesi "dieci anni fa volevo uscire dalle guide ma non mi hanno considerato". Vissani è critico con i metodi di giudizio applicati dalla guida rossa e da tutte le guide gastronomiche. "Ci vorrebbero i giornalisti saggi, seri come Périco. Ma oggi il food chi è? Tutti giudicano, tutti scrivono. È tutta pubblicità. Il mondo è cambiato. Ci vorrebbe Che Guevara".</p>
      <p>Vissani è in disaccordo anche con l'assegnazione della terza stella conquistata da Enrico Bartolini al Mudec di Milano. "Io l'avrei data ad Antonio Guida del ristorante Seta, non a Bartolini. Ma è una tombola", conclude.</p>
      <p>Dalla redazione della Michelin si dicono "dispiaciuti" per la reazione di Vissani. "Il direttore della guida - assicurano all'Adnkronos - è disponibile a fornire a Vissani tutte le spiegazioni del caso". Quanto alle critiche sui criteri di valutazione avanzate dallo chef "non siamo per la polemica - replicano - pertanto non commentiamo questo aspetto". Ma, chiariscono, la decisione di togliere una stella allo chef umbro "non è stata presa a cuor leggero ed è stata frutto di diverse prove tavola (ovvero visite degli ispettori Michelin) svolte in questo ultimo periodo".</p>
    </article>
  </body>
</html>