<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/rus/articles/2019/11/6/7231193/"/>
    <meta property="og:site_name" content="Украинская правда"/>
    <meta property="article:published_time" content="2019-11-06T16:15:00+00:00"/>
    <meta property="og:title" content="Как Зеленский в Харькове на заводе замерзал и губернатора представлял"/>
    <meta property="og:description" content="Чем запомнился визит президента в Харьковскую область. (укр.)"/>
  </head>
  <body>
    <article>
      <h1>Как Зеленский в Харькове на заводе замерзал и губернатора представлял</h1>
      <address><time datetime="2019-11-06T16:15:00+00:00">06 Nov 2019, 16:15</time> by <a rel="author" href="https://www.pravda.com.ua/rus/authors/5c5c458871a6c/" target="_blank">Дмитрий Кузубов</a></address>
      <p>
        <i>У середу, 6 листопада, у Харків приїхав президент Володимир Зеленський. Він представив </i>
        <a href="https://www.pravda.com.ua/news/2019/11/6/7231169/">
          <i>нового очільника Харківської області</i>
        </a>
        <i> – Олексія Кучера, нардепа від "Слуги народу" та колишнього адвоката з неоднозначною репутацією. На цій посаді він змінив Юлію Світличну, колишню однопартійку Петра Порошенка.</i>
      </p>
      <p>
        <i>Призначенню нового керівника Харківщини передували неабиякі пристрасті – Кабмін вже встиг перепризначити Світличну на посаду очільниці Харківської ОДА, але утриматися в цьому кріслі їй не вдалося.</i>
      </p>
      <p>Володимир Зеленський приїхав у Харків вдруге за час президентства. Вперше він відвідав місто 17 липня. </p>
      <p>Тоді президент пролетів над Харківщиною на гелікоптері та подивився на <a href="https://www.facebook.com/watch/?v=444874692909600">масштаби незаконної вирубки лісу</a>, після чого провів екстрену нараду з керівниками природоохоронних структур області та правоохоронцями. </p>
      <p>Під час наради директор Жовтневого лісгоспу Руслан Чагаровський запевнив президента, що <a href="https://www.pravda.com.ua/news/2019/07/17/7221209/">"чорних" лісорубів "кришує</a>" директор Гутянського лісгоспу Віктор Сиса, "найбільший лісоруб Харківщини". </p>
      <p>Примітно, що кримінальні справи відкриті на обох чиновників: Сису підозрюють в організації незаконної вирубки лісу, Чагаровського – <a href="https://www.mediaport.ua/zelenskiy-u-harkovi-obgovoriv-pitannya-nezakonnoyi-rubki-lisu">у розкраданні державного майна</a> в особливо великих розмірах. </p>
      <p>Проте на нараді Сиси не було. Зеленський зателефонував йому та у притаманній президенту манері відчитав, після чого звернувся до правоохоронних органів, щоб вони "підштовхнули" його кримінальну справу. </p>
      <p>Сису затримали рівно за тиждень до другого візиту президента на Харківщину – під час спроби дати хабар у 100 тисяч доларів старшому детективу НАБУ за закриття кримінального провадження, пов'язаного з махінаціями з деревиною. Згодом чиновник<a href="https://www.pravda.com.ua/news/2019/11/5/7231044/"> вийшов із СІЗО</a> під заставу в 5 млн грн. </p>
      <p>На тій нараді Зеленський також вимагав від правоохоронців розібратися з "кришуванням" "чорних" лісорубів та пригрозив звільненням начальнику регіонального управління СБУ і прокурору області. </p>
      <p>Наразі обидва керівники відомств пішли зі своїх посад – прокурор за власним бажанням вийшов на пенсію, керівник СБУ – за указом глави держави. </p>
      <p>Символічно, що про затримання Сиси, якого відчитував Зеленський, першим<a href="https://www.facebook.com/photo.php?fbid=2493270024084288&amp;set=a.377544758990169&amp;type=3&amp;theater"> повідомив</a> новопризначений губернатор Харківщини, тоді ще народний депутат від "Слуги народу" Олексій Кучер. </p>
      <figure>
        <img src="https://img.pravda.com/images/doc/0/b/0b24767-1kharkiv.jpg"/>
        <figcaption>Новим очільником Харківщини став колишній адвокат Олексій Кучер</figcaption>
      </figure>
      <h3>Світлична. Залишити не можна звільнити</h3>
      <p>Серед усіх губернаторів часів президентства Петра Порошенка у своїх кріслах після перемоги Зеленського до осені залишилися одиниці. Серед них була голова Харківської ОДА Юлія Світлична. Вона очолювала регіон з жовтня 2016 року та є колишньою головою фракції БПП (наразі – "Європейська солідарність" – УП) у Харківській обласній раді. </p>
      <p>Під час першого візиту в Харків Зеленський у присутності самої губернаторки відповів<a href="https://kh.suspilne.media/news/30846"> негативно</a> на питання, чи планує звільняти Світличну. Також він спростував інформацію щодо призначення губернатором Вадима Слюсарєва – експрацівника Держприкордонслужби часів Віктора Януковича та експомічника Артема Пшонки, сина колишнього генпрокурора Віктора Пшонки. </p>
      <p>За даними журналістів "Схем", зі Слюсарєвим через бізнес пов'язані одразу чотири <a href="https://www.pravda.com.ua/news/2019/08/7/7222989/">мажоритарники від "Слуги народу"</a>, які перемогли на Харківщині – зокрема її новий очільник Олексій Кучер.</p>
      <p><i>"Я не бачу менеджерів. Є кращі [ніж Юлія Світлична]? Треба ж бачити всі прізвища. Треба бачити рейтинг підтримки в області..."</i> – запевнив тоді журналістів Зеленський. </p>
      <p>5 вересня 14 політичних та громадських організацій, серед яких Харківський антикорупційний центр, "Батьківщина", "Громадянська позиція", "Самопоміч", "ДемСокира" та інші, написали до Зеленського звернення, в якому<a href="https://www.facebook.com/anticor.kharkiv/posts/2434337310175814?comment_id=2434686830140862"> закликали</a> його "відкрито продемонструвати жителям Харківської області своїх кандидатів на посаду голови Харківської облдержадміністрації". </p>
      <p><i>"Жителі нашої області заслуговують на гідного главу облдержадміністрації та точно також як одесити і львів'яни гідні права ознайомитися з кандидатами, які розглядаються вами</i>", – йшлося у <a href="https://www.facebook.com/anticor.kharkiv/posts/2434337310175814">зверненні</a>. </p>
      <p>Президент на прохання не відреагував, і вже наступного дня Кабінет міністрів<a href="https://www.kmu.gov.ua/ua/news/uryad-priznachiv-11-novih-zastupnikiv-ministriv"> затвердив</a> кандидатуру Світличної на повторне призначення головою Харківської обладміністрації. </p>
      <figure>
        <img src="https://img.pravda.com/images/doc/7/d/7d5db23-svitlychna1.jpg"/>
        <figcaption>Юлія Світлична раніше палко підтримувала курс Петра Порошенка </figcaption>
      </figure>
      <p>На питання журналістів, чому призначали саме її та яких інших кандидатів розглядали на цю посаду, міністр Кабміну Дмитро Дубілет відповісти не зміг: <i>"Якщо я відповім: "Я не знаю", я вас розчарую?"</i> </p>
      <p>Через місяць, 9 жовтня, на сайті Кабміну з'явилося повідомлення про узгодження на пост очільника Харківщини кандидатури Кучера. Текст з сайту згодом прибрали. Прес-секретар прем'єр-міністра Діана Давітян<a href="https://kh.suspilne.media/news/41936"> запевняла</a>, що сталася помилка. </p>
      <p><i>"Ні, Харківської (ОДА) не було. Можливо, просто помилково написали. Сьогодні не приймалося таке рішення",</i> – зазначала Давітян. </p>
      <p>Проте депутат від "Європейської солідарності" Олексій Гончаренко<a href="https://www.facebook.com/alexeygoncharenko/posts/2605419046163983"> запевнив</a>, що Кабмін передумав погоджувати кандидатуру Кучера після того, як <a href="https://www.pravda.com.ua/articles/2019/11/6/7231108/">прем'єр-міністр Олексій Гончарук</a> отримав від когось SMS. </p>
      <p>Приблизно у цей же час на посаду розглядали ще одну "Слугу народу" – Ірину Венедиктову, яка була обрана до Верховної Ради під третім номером у <a href="https://www.pravda.com.ua/news/2019/06/13/7218022/">списку президентської сили</a> та зараз є <a href="https://www.pravda.com.ua/articles/2019/08/5/7222835/">головою парламентського комітету</a> з правової політики.</p>
      <p>Однак 20 жовтня Кабмін все ж таки<a href="https://www.kmu.gov.ua/ua/news/uryad-zatverdiv-derzhavnu-programu-rozvitku-ukrayinskih-karpat-do-2022-roku-ta-uhvaliv-nizku-kadrovih-rishen"> погодив</a> кандидатуру Кучера. Світлична тим часом претендує на посаду заступника секретаря РНБО та вже подала до НАЗК відповідну <a href="https://public.nazk.gov.ua/declaration/4c8654b4-2dce-4cd3-adb7-24d500ab117d">декларацію</a>. </p>
      <p><i>"Друзья, прекрасный этап в жизни сейчас. Максимальная концентрация подлости, алчности, зависти и подхалимства. Меня это радует. С удовольствием принимаю очередное испытание. Оно необходимо. Поэтому БЛАГОДАРЮ всех, без исключения"</i>, –<a href="https://www.facebook.com/olexiykucher/posts/2469211029823521"> прокоментував</a> Кучер у Facebook. </p>
      <figure>
        <img src="https://img.pravda.com/images/doc/b/b/bb64d32-3kharkiv.jpg"/>
        <figcaption>Інтригу з призначенням Кучера на посаду голови Харківської ОДА у Зеленського намагалися тримати до останнього </figcaption>
      </figure>
      <p>За тиждень після цього біля будинку, в якому мешкає новий очільник Харківщини, ледь не згорів його автомобіль. В ДСНС у Харківській області причиною назвали "занесення відкритого джерела вогню невідомим". </p>
      <p><i>"Моя машина стояла в 10 метрах [від мікроавтобусу Volkswagen Transporter, який згорів]. Сгоревший бус не принадлежит жильцам дома. С одной стороны, учитывая криминальные войны в Харькове – ерунда. И может случайность. А с другой, может кто-то что-то хочет мне сказать? Тогда отвечаю, я решение принял и оно не изменится ..."</i>, – <a href="https://www.facebook.com/olexiykucher/posts/2488274104583880">написав </a>Кучер у Facebook. </p>
      <h3>"Это ж ваши, ну, блин, легендарные заводы!"</h3>
      <p>Цього разу в офіційній програмі візиту Зеленського в Харків значилося лише відвідування проблемних підприємств регіону – Харківського авіаційного заводу (ХАЗ), який має заборгованість у 3,5 млрд грн, та "Заводу імені Малишева", який теж перебуває у кризі. Обидва підприємства належать "Укроборонпрому".</p>
      <p>Очікувалося, що на одному з цих об'єктів він офіційно представить Кучера як нового керівника Харківської області. </p>
      <p>Зранку перед візитом Зеленського на під'їзді до ХАЗу утворився затор. Як розповідають очевидці, причиною "тянучки в 40 хвилин" стало відключення світлофорів.</p>
      <p>На прохідній заводу главу держави зустрічав пікет проти мера Харкова Геннадія Кернеса. Близько 15 людей тримали плакати "Гепу (<i>прізвисько Кернеса – УП</i>) на нари!", "Вимагаємо створення ТСК по Кернесу", "Кернес – лидер ОПГ", тощо. </p>
      <figure>
        <img src="https://img.pravda.com/images/doc/0/1/0190200-4kernes.jpg"/>
        <figcaption>Мітинг противників міського голови Харкова Геннадія Кернеса</figcaption>
      </figure>
      <p>Паралельна акція протесту відбувалася біля Харківської обладміністрації. Учасники, противники <a href="https://www.pravda.com.ua/news/2019/10/7/7228364/">формули Штайнмаєра</a>, тримали в руках плакати "Не смій здавати Україну!", "Зе – слуга олігарха" та інші.</p>
      <p>У конференц-залі ХАЗу на презентацію зібралося близько 200 осіб – серед них нардепи від "Слуги народу", голова області Юлія Світлична, голова облради Сергій Чернов, екснардепи <a href="https://www.pravda.com.ua/rus/articles/2019/07/4/7219955/">Віталій Хомутиннік</a> і Роман Семенуха, бізнесмени Всеволод Кожем'яка і Олександр Ярославський та інші. </p>
      <figure>
        <img src="https://img.pravda.com/images/doc/4/f/4f0baed-yaroslavskiy.jpg"/>
        <figcaption>Під час звіту Абромавичуса Зеленський звернувся до нового очільника Харківської ОДА та власника групи DCH Олександра Ярославського <i>(на фото стоїть)</i> щодо покращення умов праці на підприємствах<cite>фото: пресслужба президента</cite></figcaption>
      </figure>
      <p>Перед приїздом президента в залі включили одноманітну музику, схожу на ту, яка грає, коли довго чекаєш зв'язку з оператором на лінії.</p>
      <p>Із Зеленським до Харкова прилетів міністр МВС <a href="https://www.pravda.com.ua/articles/2019/10/9/7228610/">Арсен Аваков</a>, гендиректор "Укроборонпрому" Айварас Абромавичус та перший заступник голови Офіса президента <a href="https://www.pravda.com.ua/articles/2019/06/4/7217025/">Сергій Трофімов</a>. </p>
      <p>У Харкові президент насамперед зробив селфі в аеропорту.</p>
      <figure>
        <embed-post data-src="https://www.instagram.com/p/B4hP1_plT2N" data-service="Instagram"/>
      </figure>
      <p>Свій виступ Зеленський розпочав зі слів: <i>"Чому у вас в будь-якій будівлі дуже холодно? Хотів би запитати і мера, і голову ОДА"</i>. Після чого висловив незадоволення станом справ на підприємствах "Укроборонпрому", більше 10% яких розташовані на Харківщині.</p>
      <p><i>"Зараз ми були на авіаційному заводі, на легендарному заводі імені Малишева і бачили, що там відбувається. По-перше, я в шоці, – </i><a href="https://www.pravda.com.ua/news/2019/11/6/7231167/">обурився Зеленський</a>.<i> – Нам сказав директор, що з 2009 году… року один танк [був вироблений]. А статистика така, що за радянських часів було 900 танків на рік. Що відбувається з нашими підприємствами</i>?<i>"</i></p>
      <p>Також він висловив незадоволення низькими заробітними платами на підприємствах та поганими умовами праці:</p>
      <p><i>"Взимку люди працювали в приміщенні, де була температура 0 градусів. Я вибачаюся, що перейду на таку мову, ми как к скоту к людям відносимося, а потім хочемо, щоб вони поважали владу, щоб вони поважали Україну, щоб вони нікуди не виїжджали і щоб у нас працювали підприємства</i>".</p>
      <p>Під час звіту Абромавичуса Зеленський звернувся до нового очільника Харківської ОДА та власника групи DCH Олександра Ярославського щодо покращення умов праці на підприємствах. </p>
      <p><i>"А можна з приводу умов я зараз звернуся до нового голови обласної державної адміністраці</i>ї? – запитав він. – <i>Ви можете зібрати бізнес у Харкові, держава щось дуже довго розворачується</i>? </p>
      <p><i>Он, дивіться, я побачив пана Ярославського: "Добрий день!" Просто нікто другой нє попался</i> (сміх у залі). <i>Можна вам зібрати бізнес-асоціації Харківщини і просто людям дати нормальні умови? Щоб це зробити дуже швидко, перед зимою, якщо є на те ваша громадянська роль</i>".</p>
      <p>Ярославський із залу відповів, що таке саме питання було і на Харківському тракторному заводі, де він "два або три роки платив зарплату за завод, що стоїть", а потім "директору дали 15 років".</p>
      <p><i>–</i> <i>Никто, никакое СБУ к вам не придет, и никакому директору ничего не дадут!</i> –  відповів бізнесмену Зеленський.</p>
      <p><i>–</i> <i>Я надеюсь. Я его год прятал по подвалам.</i> (Сміх у залі)</p>
      <p><i>– Не надо больше никого прятать. Выпустите вы его уже! </i>(Сміх в залі посилюється) <i>Ну, можно сейчас хотя бы нам помочь?</i></p>
      <p>
        <i>– Конечно, можно!</i>
      </p>
      <p>
        <i>– Мы можем про стратегические планы потом встречаться, разговаривать, но можно бизнесменов собрать...</i>
      </p>
      <p>
        <i>– Я уже собрался, не надо меня собирать!</i>
      </p>
      <p>
        <i>– Собрались уже? Прекрасно!</i>
      </p>
      <p><i>– Других бизнесменов не надо, потому что то футбол, то воллейбол, я один оказываюсь в Харьковской области. Собирают всех, а приду я один</i> (оплески).</p>
      <p>
        <i>– Сейчас вас ждет такая же конструкция! Якщо можна...</i>
      </p>
      <p>
        <i>– Я попал.</i>
      </p>
      <p><i>– Ви попали, звичайно, я розумію. Не, но надо помочь, но это ж ваши, ну, блин, легендарные заводы. Мне просто очень обидно. Будь ласка.</i> </p>
      <p>Підводячи підсумки наради, Зеленський доручив гендиректору "Укроборонпрому" Абромавичусу прозвітувати про стан справ у присутності прем'єра, при цьому декілька разів назвавши "концер<i>н</i>" "концер<i>т</i>ом".</p>
      <p><i>"Стан на підприємстві концерну "Укроборонпром" дійсно жахливий, – </i>зазначив президент. <i>– Загроза обороноздатності держави. Терміново нам треба зустрітися, і я хочу, щоб ви звітували теж прем'єр-міністру України. </i></p>
      <p><i>Нам треба зустрітися, налагодити план поточних і наступних дій. Погашення заборгованості підприємств – учасників державного</i> <i>концерту "Укроборонпром" – пріоритет зараз. Можна через поповнення статутного капіталу державного концерту "Укроборонпром" зробити комплекс мєр в цілому на відродження "Укроборонпрому</i>".</p>
      <figure>
        <img src="https://img.pravda.com/images/doc/e/7/e795e2b-ukroboronprom.jpg"/>
        <figcaption>
          <cite>фото: пресслужба президента</cite>
        </figcaption>
      </figure>
      <p>Після цього Зеленський нарешті представив нового очільника Харківської ОДА, подякувавши Юлії Світличній за її роботу.</p>
      <p><i>"Хочу представити нового голову Харківської ОДА Олексія Кучера</i>, – звернувся до присутніх президент. – <i>Вітаю вас! </i>(оплески)<i>. По результатам побачимо. Я хочу подякувати також пані Світличній за вашу працю. Дуже дякуємо. </i></p>
      <p><i>У Харкові в цілому не просто, я вдячний за вашу потужну роботу, і, якщо можна, ви нікуди не дівайтесь, ми все одно знайдемо </i>(сміх в залі).<i> Я маю на увазі, я хочу, щоб ви допомагали як можна довше пану Кучері і Харківській області"</i>.</p>
      <p>Новий очільник Харківщини подякував президенту, запевнив, що буде працювати "24 години 7 днів на тиждень", але свої пріоритетні завдання на посаді пообіцяв озвучити "трохи пізніше". </p>
      <p>Зеленський порадив новому губернатору, щоб краще зрозуміти проблеми Харківщини, "просто вийти на вулицю та почути, про що говорять люди". </p>
      <h3>Резонансні справи, "Ролекси" та елітні авто. Хто такий Кучер</h3>
      <p>Новому губернатору Харківщини Олексію Кучеру 34 роки. Він народився в Херсонській області, здобув дві вищі освіти в Харкові за спеціальностями "Фізичне виховання" та "Правознавство". </p>
      <p>Останні вісім років працював адвокатом, спеціалізувався на кримінальних справах. Серед його підзахисних було чимало резонансних підозрюваних. </p>
      <p>Зокрема, він захищав: </p>
      <ul>
        <li><b>Бориса Бароніна </b>– депутата Харківської міськради, радника мера Харкова Геннадія Кернеса. Прокуратура підозрює його в участі в незаконному заволодінні земельними ділянками (серед інших підозрюваних у цій справі фігурує колишній губернатор Харківщини, екснардеп Михайло Добкін);</li>
        <li><b>Сергія Лазюка</b> – суддю Дзержинського райсуду Харкова, якого, за версією слідства, взяли на "гарячому" під час передачі 300 доларів за вирішення земельного спору на користь позивача;</li>
        <li><b>Олега Ширяєва</b> – колишнього командира роти Нацполіції "Східний корпус", якого звинувачують у рейдерстві та захопленні елеватора;</li>
        <li><b>Володимира Литвина</b> – визнаного винним фігуранта <a href="https://www.pravda.com.ua/articles/2017/10/31/7160313/">"справи рюкзаків"</a>, у якій підозрюваним також був син міністра МВС Олександр Аваков та ексзаступник міністра Сергій Чеботар. </li>
      </ul>
      <p>До Верховної Ради Кучер пройшов, здобувши перемогу у 179-му мажоритарному окрузі з центром у Краснограді Харківської області. Він випередив чинного голову обласної ради Сергія Чернова, який балотувався від "Опозиційного блоку". </p>
      <p>З його передвиборчою програмою можна ознайомитись<a href="https://www.cvk.gov.ua/pls/vnd2019/showdocpf7201=21047pd410f01=27.doc"> тут</a>. У парламенті увійшов у <a href="http://w1.c1.rada.gov.ua/pls/site2/p_komity?pidid=3017">Комітет з питань правової політики</a>. </p>
      <p>Кучер одружений, у нього двоє дітей. Згідно з<a href="https://public.nazk.gov.ua/declaration/a06eaa6a-3ae0-46c3-95fb-d44bd9761f2c"> декларацією</a>, родина нового очільника Харківщини має три квартири, будинок під Харковом, три земельні ділянки та п'ять автомобілів – зокрема, елітні Lexus NX 200T та Audi Q5. Крім того, чоловік та жінка мають по годиннику престижного швейцарського бренду Rolex. </p>
      <p>Подружжя зберігає 292 тисячі доларів готівковою, а також 77 біткоїнів на ще майже 300 тисяч доларів. При цьому, згідно з декларацією, ані Кучер, ані його дружина за минулий рік не заробили жодної гривні.</p>
      <p>
        <i>Дмитро Кузубов, для УП</i>
      </p>
      <related>
        <a href="https://www.pravda.com.ua/rus/news/2019/11/6/7231169/"/>
        <a href="https://www.pravda.com.ua/rus/news/2019/11/5/7231044/"/>
        <a href="https://www.pravda.com.ua/rus/news/2019/11/1/7230698/"/>
      </related>
    </article>
  </body>
</html>