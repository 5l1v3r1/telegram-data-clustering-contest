<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638491/%D8%AC%D9%85%D9%87%D9%88%D8%B1%DB%8C%E2%80%8C%D8%AE%D9%88%D8%A7%D9%87%D8%A7%D9%86-%D9%81%D8%B1%D9%85%D8%A7%D9%86%D8%AF%D8%A7%D8%B1%DB%8C-%DA%A9%D9%86%D8%AA%D8%A7%DA%A9%DB%8C-%D8%B1%D8%A7-%D8%A7%D8%B2-%D8%AF%D8%B3%D8%AA-%D8%AF%D8%A7%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T16:30:00+00:00"/>
    <meta property="og:title" content="جمهوری‌خواهان فرمانداری کنتاکی را از دست دادند"/>
    <meta property="og:description" content="شکست جمهوری‌خواهان در دو انتخابات کلیدی در ایالات «کنتاکی» و «ویرجینیا»، ضربه سنگینی را به جمهوری‌خواهان و ترامپ در آستانه انتخابات ریاست‌جمهوری..."/>
  </head>
  <body>
    <article>
      <h1>
        <a href="https://www.bultannews.com/fa/news/638491/%D8%AC%D9%85%D9%87%D9%88%D8%B1%DB%8C%E2%80%8C%D8%AE%D9%88%D8%A7%D9%87%D8%A7%D9%86-%D9%81%D8%B1%D9%85%D8%A7%D9%86%D8%AF%D8%A7%D8%B1%DB%8C-%DA%A9%D9%86%D8%AA%D8%A7%DA%A9%DB%8C-%D8%B1%D8%A7-%D8%A7%D8%B2-%D8%AF%D8%B3%D8%AA-%D8%AF%D8%A7%D8%AF%D9%86%D8%AF">جمهوری‌خواهان فرمانداری کنتاکی را از دست دادند</a>
      </h1>
      <h2>شکست جمهوری‌خواهان در دو انتخابات کلیدی در ایالات «کنتاکی» و «ویرجینیا»، ضربه سنگینی را به جمهوری‌خواهان و ترامپ در آستانه انتخابات ریاست‌جمهوری...</h2>
      <address><time datetime="2019-11-06T16:30:00+00:00">06 Nov 2019, 16:30</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، نتایج انتخابات ایالتی آمریکا از شکست جمهوری‌خواهان در دو ایالت مهم «کنتاکی» و«ویرجینیا» که هر دو گرایشی محافظه‌کار دارند، حکایت دارد.</p>
      <p>به نوشته روزنامه «ایندیپندنت»، دموکرات‌ها در انتخابات کلیدی دو ایالت «کنتاکی» و «ویرجینیا» در مقابل جمهوری‌خواهان پیروز شدند. در ویرجینیا از سال ۱۹۹۳ تاکنون، این اولین بار است که دموکرات‌ها هم کنترل سنا و هم کنترل مجلس نمایندگان ایالتی را به دست گرفته‌اند.</p>
      <p>شکست جمهوری‌خواهان در انتخابات این دو ایالت که در طول تاریخ بعنوان ایالات محافظه‌کار به حساب می آمدند، ضربه بزرگی به حزب جمهوری‌خواه و «دونالد ترامپ» رئیس‌جمهور جمهوری‌خواه آمریکا در آستانه انتخابات ریاست‌جمهوری ۲۰۲۰ به حساب می‌آید.</p>
      <p>شب گذشته (سه شنبه)، «اندی بیشیر» نامزد دموکرات انتخابات فرمانداری کنتاکی موفق به پیروزی در مقابل رقیب جمهوری‌خواه خود «مت بوین» شد.</p>
      <p>وی پس از پیروزی تصریح کرد: «امشب، رأی‌دهندگان در کنتاکی یک پیام را بلند و واضح برای همه بیان کردند تا بشنوند و این پیام می‌گوید که انتخابات ما نباید (لزوماً) راست مقابل چپ باشد بلکه همچنان می‌تواند راست مقابل نادرست باشد».</p>
      <p>علیرغم سخنرانی پیروزی بیشیر، مت بوین هنوز به شکست خود اعتراف نکرده است.</p>
      <p>بوین بعد از درگیری‌ که با معلمان کنتاکی داشت، به یکی از منفورترین فرمانداران آمریکا تبدیل شد و شکست وی در انتخابات فرمانداری این ایالت درست یک روز بعد از آن رخ داد که ترامپ در راهپیمایی انتخاباتی وی شرکت کرد و از ساکنان این ایالت خواست تا به وی رأی دهند.</p>
      <p>ترامپ در این سخنرانی گفت اگر بوین در انتخابات فرمانداری شکست بخورد، رسانه‌ها می‌گویند: «ترامپ متحمل بزرگترین شکست در تاریخ جهان شد. این بزرگترین [ضربه] خواهد بود. شما اجازه وقوع چنین چیزی را برای من نخواهید داد».</p>
      <p>شکست بعدی جمهوری‌خواهان در ویرجینیا بود که دموکرات‌ها اکثریت هر دو مجلس قانونگذاری ایالتی را به دست آوردند. «رالف نورتام» فرماندار دموکرات این ایالت از ژانویه ۲۰۱۸ تاکنون، مسئولیت این ایالت را برعهده دارد.</p>
      <p>وی در میان جمعی از هوادارانش در «ریچموند» مرکز ایالت ویرجینیا گفت: «من اینجا هستم تا رسماً اعلام کنم که امروز، ۵ نوامبر (۱۴ آبان ماه) ۲۰۱۹، ویرجینیا رسماً آبی (رنگ دموکرات‌ها) شده است».</p>
      <p>شکست حزب ترامپ در انتخابات کلیدی ایالتی آمریکا در شرایطی است که اخیراً اکثر نظرسنجی‌های انتخاباتی نیز بیانگر کاهش حمایت مردم آمریکا از عملکرد وی است با اینحال نمی‌تواند از نتیجه این نظرسنجی‌ها به عنوان سندی برای پیش‌بینی انتخابات آتی ریاست‌جهوری آمریکا استفاده کرد زیرا علیرغم آنکه نظرسنجی‌های پیش از انتخابات ریاست‌جمهوری ۲۰۱۶ آمریکا، حکایت از پیروزی کلینتون داشت اما نهایتا، ترامپ به عنوان رئیس‌جمهور آمریکا برگزیده شد.</p>
    </article>
  </body>
</html>