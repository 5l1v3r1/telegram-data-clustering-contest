<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191106_04703676"/>
    <meta property="og:site_name" content="De Standaard"/>
    <meta property="article:published_time" content="2019-11-06T16:51:00+00:00"/>
    <meta property="og:title" content="Catherine Deneuve in ziekenhuis na beroerte"/>
    <meta property="og:description" content="De Franse actrice Catherine Deneuve (76) is in het ziekenhuis opgenomen na een beroerte."/>
  </head>
  <body>
    <article>
      <h1>Catherine Deneuve in ziekenhuis na beroerte</h1>
      <address>
        <time datetime="2019-11-06T16:51:00+00:00">06 Nov 2019, 16:51</time>
      </address>
      <p>
        <b>De Franse actrice Catherine Deneuve (76) is in het ziekenhuis opgenomen na een beroerte.</b>
      </p>
      <p>De actrice had een lichte ‘ischemische beroerte’, zo meldt de familie van de actrice aan persbureau AFP. Daarbij neemt de bloedtoevoer naar een deel van de hersenen af.</p>
      <p>‘Gelukkig zijn haar motorische vaardigheden niet getroffen’, klinkt het. ‘Ze zal enkele dagen rust nodig hebben.’</p>
      <p>In de jaren zestig groeide Deneuve uit tot een internationale filmster. Ook nu acteert ze nog. De voorbije weken werkte ze aan een film met regisseuse Emmanuelle Bercot.</p>
      <p>Vorig jaar verontschuldigde ze zich nog bij slachtoffers van misbruik nadat ze mee een brief had ondertekend naar aanleiding van de #MeToo-affaire. In die brief schreven honderd bekende vrouwen dat #MeToo volgens hen ontaard was in een ‘<a href="https://www.standaard.be/cnt/dmf20180110_03290592">vorm van feminisme die mannenhaat uitdrukt</a>’.</p>
    </article>
  </body>
</html>