<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/06/a-halaszat-a-felelos-az-oceani-szemet-tizedeert?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-06T16:37:44+00:00"/>
    <meta property="og:title" content="A halászat a felelős az óceáni szemét tizedéért"/>
    <meta property="og:description" content="Minden évben 640 ezer tonna halászháló és más felszerelés kerül a vizekbe."/>
  </head>
  <body>
    <article>
      <h1>A halászat a felelős az óceáni szemét tizedéért</h1>
      <address><time datetime="2019-11-06T16:37:44+00:00">06 Nov 2019, 16:37</time> by <a rel="author">Euronews </a></address>
      <p>
        <b>Az óceánokban lévő hulladékok tíz százaléka halászati eszköz a környezetvédők szerint.</b>
      </p>
      <p>Becslések szerint minden évben 640 ezer tonna halászháló és más felszerelés kerül a vizekbe - közölte szerdán bemutatott jelentésében a Greenpeace.</p>
      <p>A halászati felszerelés a műanyag szemét "leghalálosabb formája" az óceánokban, hiszen arra tervezték, hogy elfogja és megölje a tengeri állatokat. A világ kormányainak cselekedniük kell, hogy "a túlságosan kevéssé szabályozott halászati ipart felelősségre vonják veszélyes hulladéka miatt" - követelte Louisa Casson, a Greenpeace munkatársa.</p>
      <p>A jelentés szerint minden használt háló hat százaléka, minden csapda kilenc százaléka és a hosszú horogsorok 29 százaléka marad a vizekben.</p>
      <p>A halászati felszerelések a tengeri állatokat megölik vagy megcsonkítják, a szemét pedig már eléri az óceánok távoli területeit is - hangoztatta Thilo Maack, a Greenpeace tengerbiológusa.</p>
      <p>Ilyen távoli terület például a Vema tengeri hegy régiója az Atlanti-óceán délkeleti részén, Dél-Afrika partjaitól ezer kilométerre nyugatra.</p>
      <p>A térségben 2007-ben betiltották a tengerfenéki vonóhálós halászatot, azóta ott sikeresen regenerálódott egy szinte teljesen kihalt langusztafaj állománya. A kutatók ebben a térségben is találtak hálókat és halcsapdákat.</p>
    </article>
  </body>
</html>