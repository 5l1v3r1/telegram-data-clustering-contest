<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620238/%D8%B1%D8%A7%DB%8C%D8%B2%D9%86%DB%8C-%D9%85%D8%A7%DA%A9%D8%B1%D9%88%D9%86-%D8%A8%D8%A7-%D8%B4%DB%8C-%D8%AC%DB%8C%D9%86%D9%BE%DB%8C%D9%86%DA%AF-%D8%AF%D8%B1%D8%A8%D8%A7%D8%B1%D9%87-%D9%88%D8%B6%D8%B9%DB%8C%D8%AA-%D9%87%D9%86%DA%AF%E2%80%8C%DA%A9%D9%86%DA%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T16:11:00+00:00"/>
    <meta property="og:title" content="رایزنی ماکرون با شی جینپینگ درباره وضعیت هنگ‌کنگ"/>
    <meta property="og:description" content="رئیس‌جمهوری فرانسه امروز چهارشنبه گفت، درباره وضعیت هنگ‌کنگ که در چند ماه اخیر درگیر ناآرامی بوده، با شی جینپینگ گفت‌وگو کرده است."/>
  </head>
  <body>
    <article>
      <h1>رایزنی ماکرون با شی جینپینگ درباره وضعیت هنگ‌کنگ</h1>
      <address>
        <time datetime="2019-11-06T16:11:00+00:00">06 Nov 2019, 16:11</time>
      </address>
      <p>
        <i>رئیس‌جمهوری فرانسه امروز چهارشنبه گفت، درباره وضعیت هنگ‌کنگ که در چند ماه اخیر درگیر ناآرامی بوده، با شی جینپینگ گفت‌وگو کرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نقل از خبرگزاری رویترز، امانوئل ماکرون، رئیس‌جمهوری فرانسه در پایان سفر سه‌ روزه‌اش به چین در یک کنفرانس مطبوعاتی گفت: نگرانی خودم و اروپایی‌ها را منتقل کردم.</p>
      <p>او افزود: ما مکررا از طرفین درگیر خواسته‌ایم تا گفت‌وگو کنند، خویشتنداری نشان دهند و از تنش‌ها بکاهند. من در جریان گفت‌وگو با شی جینپینگ، رئیس‌جمهوری چین تاکید کردم مساله اصلی تاکید بر ضرورت تنش‌زدایی از طریق مکالمه است.</p>
      <figure>
        <img src="https://aftabnews.ir/files/fa/news/1398/8/15/356185_452.jpg"/>
      </figure>
      <p>در همین حال کری لام، رئیس اجرایی هنگ‌کنگ امروز خشونت علیه یکی از قانونگذاران کشورش را محکوم کرد.</p>
      <p>جونیوس هو، قانونگذار هنگ‌کنگی و دستیارش امروز هدف حمله مردی چاقو به دست قرار گرفتند و راهی بیمارستان شدند.</p>
      <p>هان ژنگ، معاون نخست‌وزیر چین امروز در نشست با کری لام در پکن تاکید کرد این اعتراضات ضد دولتی برای فرمول "یک کشور، دو سیستم" مضر است.</p>
      <p>او گفت: ما قاطعانه از دولت این منطقه اداری ویژه برای اتخاذ تدابیر اثرگذارتر و فعال‌تر به منظور حل و فصل این مشکلات اجتماعی حمایت می‌کنیم. این مشکلات اجتماعی شامل هزینه بالای مسکن هم می‌شود.</p>
      <p>چین هرگونه مداخله خارجی در اعتراضات هنگ‌کنگ را محکوم کرده و دولت‌های خارجی را مقصر تحریک آن دانسته است. پنج ماه اعتراضات هنگ‌کنگ که در اکثر مواقع به خشونت کشیده شده است، پکن را وارد بزرگترین بحران سیاسی در چند دهه اخیر کرد.</p>
    </article>
  </body>
</html>