<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815065.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T16:30:00+00:00"/>
    <meta property="og:title" content="قیمت مسکن در کدام مناطق تهران رشد کمتری داشت؟ + جدول"/>
    <meta property="og:description" content="با وجودی که سال گذشته معمولا مناطق ۵، ۱، ۲، ۳ و ۴ بالاترین میزان رشد قیمت مسکن را داشتند، نرخ رشد قیمت در این مناطق کند شده است."/>
  </head>
  <body>
    <article>
      <h1>قیمت مسکن در کدام مناطق تهران رشد کمتری داشت؟ + جدول</h1>
      <address>
        <time datetime="2019-11-06T16:30:00+00:00">06 Nov 2019, 16:30</time>
      </address>
      <p>مناطق ۲۱ و ۵ شهر تهران به ترتیب با ۲۵ و ۳۳ درصد رشد، کمترین میزان افزایش سالیانه قیمت مسکن در مهرماه امسال را به خود اختصاص دادند.</p>
      <p>با وجودی که سال گذشته معمولا مناطق ۵، ۱، ۲، ۳ و ۴ بالاترین میزان رشد قیمت مسکن را داشتند، نرخ رشد قیمت در این مناطق کند شده است.</p>
      <p>بر اساس آمار دفتر اقتصاد مسکن، مهرماه امسال قیمت خانه در شهر تهران ۴۸.۸ درصد نسبت به مهرماه سال گذشته افزایش یافت. با این حال آمار نشان می‌دهد در مناطق ۲۱، ۵، ۱۴، ۴، ۱۵، ۲ و ۷ میانگین رشد قیمت از متوسط شهر تهران کمتر بوده است؛ به طوری که مهرماه ۱۳۹۸ قیمت مسکن در این مناطق نسبت به مهرماه سال قبل به ترتیب ۲۴.۶، ۳۳، ۴۳، ۴۴، ۴۶، ۴۸ و ۴۸.۵ درصد گزارش شده است. در منطقه ۱ نیز متوسط رشد سالیانه ۵۲ درصد بوده است.</p>
      <p>از سوی دیگر در ۱۴ منطقه دیگر تهران شامل مناطق ۳، ۱۳، ۸، ۱۰، ۱، ۲۲، ۱۶، ۹، ۱۹، ۶، ۱۸، ۱۱، ۱۷، ۱۲ و ۲۰ آمار از رشد قیمت بالاتر از میانگین شهر حکایت دارد.</p>
      <p>از میان مناطق ۲۲ گانه شهر تهران، منطقه یک با ۲۸.۱ میلیون تومان در هر متر مربع از بیشترین و منطقه ۱۸ با ۵.۷ میلیون تومان در هر متر مربع از کمترین متوسط قیمت برخوردار هستند. هم‌چنین مناطق ۱، ۳، ۲، ۵ و ۶ به ترتیب مناطقی هستند که متوسط قیمت یک متر مربع آپارتمان در آنها از متوسط قیمت شهر تهران بیشتر بوده است.</p>
      <p>بیشترین رشد متوسط قیمت در مهرماه ۱۳۹۸ نسبت به ماه مشابه سال قبل مربوط به منطقه ۲۰ به میزان ۸۱.۴ درصد و کمترین مقدار افزایش به منطقه ۲۱ به میزان ۲۴.۶ درصد تعلق داشته است.</p>
      <figure>
        <img src="https://namehnews.com/files/fa/news/1398/8/15/624956_877.jpg"/>
      </figure>
      <p>
        <b>پرفروش‌ترین آپارتمان‌ها در پایتخت</b>
      </p>
      <p>از نظر ارزش کلی، خانه‌های ۳۰۰ تا ۴۵۰ میلیون تومان، از نظر ارزش هر متر مربع، خانه‌های در دامنه قیمتی ۶ تا ۱۵ میلیون تومان در هر متر مربع و از لحاظ متراژ، آپارتمان‌های ۵۰ تا ۶۰ متر در مهرماه سال جاری بیشترین تقاضا را در بازار مسکن شهر تهران به خود اختصاص داده‌اند. بررسی‌ها نشان می‌دهد خانه‌های در گروه قیمتی ۳۰۰ تا ۴۵۰ میلیون تومان را می‌توان در مناطق۷، ۹ تا ۲۱ و بعضی محله‌های دو منطقه‌ی ۴ و ۸ پیدا کرد. با این حال بیشترین تراکم منطقه‌ای معاملات ملک در مهرماه ۱۳۹۸ به ترتیب در سه منطقه‌ ۵، ۴ و ۲ بوده که بجز منطقه ۴ در دو منطقه‌ی دیگر شانس چندانی برای یافتن خانه‌های ۳۰۰ تا ۴۵۰ میلیون تومان نخواهید داشت.</p>
      <p>مهرماه امسال واحدهای مسکونی در دامنه قیمتی ۶ تا ۱۰.۵ میلیون تومان در هر متر مربع ۳۳ درصد از کل قراردادهای خرید و فروش مسکن شهر تهران را در بر گرفتند. خانه‌های در بازه قیمتی ۱۰.۵ تا ۱۵ میلیون تومان در هر متر مربع نیز ۲۴ درصد معاملات را شامل شده‌اند. هم‌چنین ۵۸.۳ درصد آپارتمان‌ها با قیمتی کمتر از متوسط قیمت شهر تهران (۱۲.۷ میلیون تومان) معامله شده‌اند. به طور کلی خانه‌های در دامنه قیمتی ۶ تا ۱۵ میلیون تومان در هر متر مربع ۶۴ درصد معاملات شهر تهران در مهرماه سال جاری را به خود اختصاص داده‌اند.</p>
      <p>نکته جالب توجه این‌که با وجود جهش سنگین قیمت مسکن ۵.۲ درصد معاملات مربوط به واحدهای با قیمت کمتر از ۴.۵ میلیون تومان در هر متر مربع است.</p>
    </article>
  </body>
</html>