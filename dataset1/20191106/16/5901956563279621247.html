<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/najraje-slika-hmeljeve-kupice-244949"/>
    <meta property="og:site_name" content="Slovenske novice"/>
    <meta property="article:published_time" content="2019-11-06T16:35:00+00:00"/>
    <meta property="og:title" content="Najraje slika hmeljeve kupice"/>
    <meta property="og:description" content="V muzejski Schwentnerjevi hiši na Vranskem, kjer se je rodil Lavoslav Schwentner, ljubljanski knjigarnar ter založnik pesnikov in pisateljev moderne, je svojo plodno slikarsko pot zaznamoval umetnik..."/>
  </head>
  <body>
    <article>
      <h1>Najraje slika hmeljeve kupice</h1>
      <h2>Na Vranskem razstava Franca Markoviča - Aca. Avgust Pikl ima v zbirki dvesto njegovih del.</h2>
      <address><time datetime="2019-11-06T16:35:00+00:00">06 Nov 2019, 16:35</time> by <a rel="author">Darko Naraglav</a></address>
      <slideshow>
        <figure>
          <img src="https://www.slovenskenovice.si/images/slike/2019/10/30/1526316.jpg"/>
          <figcaption>Aco z bratom Nikom, uspešnim rokometnim trenerjem, in Avgustom Piklom (v sredini) FOTOGRAFIJE: Darko Naraglav</figcaption>
        </figure>
        <figure>
          <img src="https://www.slovenskenovice.si/images/slike/2019/10/30/1526317.jpg"/>
          <figcaption>Za humorni del je poskrbela Acova žena Olga.</figcaption>
        </figure>
        <figure>
          <img src="https://www.slovenskenovice.si/images/slike/2019/10/30/1526323.jpg"/>
          <figcaption>Umetniška družina Markovič. Na fotografiji manjka sin Grega, ki je prav tako nadarjen ustvarjalec.</figcaption>
        </figure>
        <figure>
          <img src="https://www.slovenskenovice.si/images/slike/2019/10/30/1539530.jpg"/>
          <figcaption>Moderatorka Tanja Goropevšek</figcaption>
        </figure>
      </slideshow>
      <p>V muzejski Schwentnerjevi hiši na Vranskem, kjer se je rodil <b>Lavoslav Schwentner</b>, ljubljanski knjigarnar ter založnik pesnikov in pisateljev moderne, je svojo plodno slikarsko pot zaznamoval umetnik <b>Franc Markovič - Aco</b>. V Spodnjo Savinjsko dolino se je iz rodne Črne na Koroškem skupaj s starši in dvema bratoma preselil še kot otrok. Postal je znan predvsem po slikanju hmeljevih kupic, tihožitij in narave. Da se v njem pretaka koroško-štajerska kri, se odraža tudi v njegovem značaju: je koroško trmast, a ima štajerski smisel za humor, je ob odprtju razstave dejala njegova hči <b>Nina Markovič Korent</b>. Dogodek so z glasbo popestrili <b>Miro Klinc</b> ter njegova hči <b>Marina</b> in njen mož <b>Franjo Oset</b>, tudi član ansambla Modrijani. Za humorno vzdušje je poskrbela kar umetnikova žena <b>Olga Markovič</b>, ki je neumorna kulturna ustvarjalka in predsednica Krajevne skupnosti Griže. Razstavo je odprl vranski župan <b>Franc Sušnik</b>, moderatorka prireditve pa je bila <b>Tanja Goropevšek</b> iz ZKTŠ Vransko.<br/>Petdeset let likovnega ustvarjanja zagotovo ni malo. V tem času je Aco vedno trmasto vztrajal na lastni, čeprav pogosto osamljeni slikarski poti. Vedno je cenil svobodo, zato je tudi kot samostojni kulturni delavec pri svojem delu sledil lastni poti in želel biti drugačen. Njegovi razstavni prostori so bili vedno nekaj posebnega. V Srbiji je na primer prejel priznanje mesta Beograd za stojnico igrač, zelo izvirni so bili razstavni prostori za velenjski Modni salon. Čeprav se nerad hvali s svojimi uspehi, naj kljub temu omenimo nekatere. Na ex tempore v Piranu je bila, ko je prvič sodeloval na tem likovnem dogodku, njegova slika izbrana za prvo odkupno nagrado. Na razstavi v Stadt Galerie v Leibnitzu je bil že leta 1988 med slikarji edini Slovenec in prvi dan je prodal vse slike. Prejel je več nagrad in priznanj, ob 40-letnici njegovega ustvarjanja tudi Savinovo nagrado. Toda ne slika zaradi nagrad in priznanj, slika, ker je likovno ustvarjanje njegova ljubezen, strast, njegovo poslanstvo.</p>
      <figure>
        <img src="https://www.slovenskenovice.si/images/slike/2019/10/30/1526317.jpg"/>
        <figcaption>Za humorni del je poskrbela Acova žena Olga.</figcaption>
      </figure>
      <p>V vseh letih je v različnih tehnikah, med njimi olje na platnu, akril in pastel, naslikal več sto hmeljišč, slike pa zdaj krasijo domove po Savinjski dolini in drugod po Sloveniji pa tudi v tujini. Zelo blizu so mu motivi tihožitij, lovski motivi, motivi krajin in šopkov ter figuralike – predice, starčki, otroci … Del njegovega opusa so tudi petelini iz vrst ruševcev, primorski motivi, stare barkače in stara morska mesta. Njegove slike s primorskimi motivi so krasile obalne galerije po različnih mestih na Jadranu. Tokratna razstavljena dela je na ogled postavil njegov dolgoletni prijatelj <b>Avgust Pikl - Gustl</b>, ki ima v svoji zbirki okrog dvesto njegovih del.</p>
      <figure>
        <img src="https://www.slovenskenovice.si/images/slike/2019/10/30/1539530.jpg"/>
        <figcaption>Moderatorka Tanja Goropevšek</figcaption>
      </figure>
    </article>
  </body>
</html>