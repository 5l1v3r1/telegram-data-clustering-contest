<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/06/accordo-parigi-braga-pd-uscita-di-trump-%c3%a8-scelta-antistorica-pn_20191106_00233/"/>
    <meta property="og:site_name" content="Askanews"/>
    <meta property="article:published_time" content="2019-11-06T16:09:05+00:00"/>
    <meta property="og:title" content="Accordo Parigi, Braga (Pd): uscita di Trump è scelta antistorica"/>
    <meta property="og:description" content="Rimini, 6 nov. (askanews) – La scelta del presidente degli Stati Uniti di uscire dagli Accordi di Parigi sul clima è “antistorica” e denotano la “difficoltà” di Trump “che tenta di rispondere alle esigenze delle lobbies e non guarda invece alle esigenze delle future generazioni”. Secondo Chiara Braga, capogruppo del Partito democratico nella Commissione Ambiente […]"/>
  </head>
  <body>
    <article>
      <h1>Accordo Parigi, Braga (Pd): uscita di Trump è scelta antistorica</h1>
      <h2>"Segnale molto preoccupante, è un presidente in difficoltà"</h2>
      <address>
        <time datetime="2019-11-06T16:09:05+00:00">06 Nov 2019, 16:09</time>
      </address>
      <figure>
        <img src="http://www.askanews.it/wp-content/uploads/2019/11/20191106_170856_F4C1517D.jpg"/>
      </figure>
      <p>Rimini, 6 nov. (askanews) – La scelta del presidente degli Stati Uniti di uscire dagli Accordi di Parigi sul clima è “antistorica” e denotano la “difficoltà” di Trump “che tenta di rispondere alle esigenze delle lobbies e non guarda invece alle esigenze delle future generazioni”. Secondo Chiara Braga, capogruppo del Partito democratico nella Commissione Ambiente della Camera, è “un segnale molto preoccupante”.</p>
      <p>“Questa è una decisione molto preoccupante – ha detto Braga a margine di un incontro a Ecomondo, la fiera dell’innovazione industriale e tecnologica dell’economia circolare -. Sappiamo come gli impegni presi nell’accordo di Parigi già oggi non sarebbero sufficienti a mantenere l’innalzamento della temperatura globale al di sotto dei 2 gradi”.</p>
      <p>“Il passo indietro dell’America – ha proseguito – è una scelta che definirei antistorica, di chiusura, di incapacità di capire qual è la sfida dell’umanità in questo tempo, e credo anche che sia la scelta di un presidente comunque in difficoltà, che tenta di rispondere alle esigenze delle lobbies e non guarda invece alle esigenze delle future generazioni. Ma è un segnale molto preoccupante perché fa venir meno il ruolo di una delle grandi potenze mondiali che poteva dare all’accordo di Parigi sostanza e spinta. Ne discuteremo alla COP25 che ci sarà a Madrid all’inizio di dicembre”.</p>
    </article>
  </body>
</html>