<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425206/anergoi-paramenoyn-neoi-rodites-sth-dytikh-germania-xegelasmenoi-me-yposxeseis"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-06T16:05:01+00:00"/>
    <meta property="og:title" content="Άνεργοι παραμένουν νέοι Ροδίτες στη Δυτική Γερμανία, ξεγελασμένοι με υποσχέσεις"/>
    <meta property="og:description" content="ΑΦΟΥ ΕΓΚΑΤΕΛΕΙΨΑΝ ΤΙΣ ΔΟΥΛΕΙΕΣ ΤΩΝ ΕΙΣ ΡΟΔΟΝ"/>
  </head>
  <body>
    <article>
      <h1>Άνεργοι παραμένουν νέοι Ροδίτες στη Δυτική Γερμανία, ξεγελασμένοι με υποσχέσεις</h1>
      <h2>ΦΛΑΣ στο παρελθόν - Εν Ρόδω Παρασκευή 6 Νοεμβρίου 1959 Αριθ. Φύλλου 2573</h2>
      <address>
        <time datetime="2019-11-06T16:05:01+00:00">06 Nov 2019, 16:05</time>
      </address>
      <p>
        <b>ΑΦΟΥ ΕΓΚΑΤΕΛΕΙΨΑΝ ΤΙΣ ΔΟΥΛΕΙΕΣ ΤΩΝ ΕΙΣ ΡΟΔΟΝ</b>
      </p>
      <p><b>ΞΕΓΕΛΑΣΜΕΝΟΙ ΜΕ ΥΠΟΣΧΕΣΕΙΣ ΝΕΟΙ ΡΟΔΙΟΙ ΠΑΡΑΜΕΝΟΥΝ ΑΝΕΡΓΟΙ ΕΙΣ ΔΥΤ. ΓΕΡΜΑΝΙΑΝ</b><br/>Δεν είναι πολλοί αλλά δεν βρήκαν ότι τους υπεσχέθησαν-Πώς ξεκίνησαν-Τι λέει μια μάνα-Το τηλεφώνημα ΣΟΣ-Το καθήκον των αρχών</p>
      <p>Αγνοείται η τύχη τους! Βέβαια δεν χάθηκαν, αλλά πάντως δεν έστειλαν ούτε ένα γράμμα και κανείς δεν ξαίρει που βρίσκονται!</p>
      <p>Τα λόγια αυτά βγήκαν απ’ το πικραμένο στόμα μιας μάνας νεαρού Ροδίου που ανεχώρησε προ καιρού στη Γερμανία.</p>
      <p>Ο γιος της μαζί με πολλούς, πάνω από 20 νέους της Ρόδου έφυγε για την Γερμανία για να δουλέψη εκεί ως εργάτης βιομηχανίας. Αλλά από τότε, ούτε αυτός, ούτε οι άλλοι έδωσαν σημεία, για το πού βρίσκονται και τι κάνουν. Όλοι, εκτός από έναν...</p>
      <p><b>ΠΩΣ ΑΡΧΙΣΕ</b><br/>Η ιστορία αυτή της αποστολής νέων στη Γερμανία, άρχισε πριν δυο-τρεις μήνες και συνεχίζεται. Οι νέοι παρασύρθηκαν με υποσχέσεις για μόνιμη δουλειά, για υψηλά μεροκάματα, για εξασφαλισμένη στέγη και για ...πανέμορφες ξανθούλες φροϋλάιν. Ποιοί έδωσαν τις υποσχέσεις αυτές; Γερμανοί ή πράκτορες που εργάζονται εδώ; Αυτό παραμένει άγνωστο.</p>
      <p>Οι νέοι όμως, ακούγοντας όλα αυτά, βλέποντας τους Γερμανούς και τις Γερμανίδες που έφερνε ο τουρισμός στη Ρόδο, εγκατέλειψαν τις εργασίες τους, ετοίμασαν βιαστικά τα χαρτιά τους (για να μη χάσουν την ευκαιρία) και έφυγαν αφού ξόδεψαν δικά τους και δανεικά....</p>
      <p><b>ΤΙ ΑΠΕΚΑΛΥΦΘΗ</b><br/>Ήδη όμως αποκαλύπτεται ότι οι υποσχέσεις ήταν ...παραμύθια. Κανείς απ’ όσους έφυγαν δεν έστειλε γράμμα για το τι κάνει, πώς εργάζεται και πώς ζη στη Γερμανία-εκτός από έναν.</p>
      <p>Αυτός λοιπόν, τηλεφώνησε στον πατέρα του απ’ την Γενεύη και ζήτησε χρήματα για να επιστρέψη. Ο ίδιος -που άγνωστο πώς βρέθηκε στην Ελβετία- είπε στον πατέρα του ότι δεν βρήκε δουλειά και ότι όλοι μένουν άνεργοι, φιλοξενούμενοι με συμπόνοια από τους Γερμανούς...</p>
      <p><b>ΝΑ ΠΡΟΣΕΞΟΥΝ</b><br/>Ύστερα από όλα αυτά προκύπτει ένα επιτακτικό καθήκον για τους αρμοδίους, γιατί οι αποστολές συνεχίζονται -προχθές έφυγαν 3-4. Και το καθήκον αυτό είναι ο προσεκτικός έλεγχος των τάχα ενδιαφερομένων, των πρακτόρων και των ίδιων των νέων. Δεν είναι δυνατόν να στέλλωνται τα παιδιά στο Άγνωστο, αφήνοντας τις εδώ δουλειές των με την ελπίδα ότι θα βρουν κάτι καλύτερο. Αλλά, παράλληλα, πρέπει να γίνουν ενέργειες, για να επιστρέψουν όσοι πήγαν και δεν έχουν χρήματα για το ταξείδι.</p>
      <p>Γ.Μ.</p>
      <p><b>ΑΝΕΧΩΡΗΣΑΝ ΧΘΕΣ ΕΚ ΤΗΣ ΡΟΔΟΥ Η ΜΙΤΣΙ ΓΚΑΙΗΝΟΡ ΚΑΙ Ο ΜΠΡΥΝΕΡ</b><br/>Χθες την πρωΐαν ανεχώρησαν αεροπορικώς εκ Ρόδου εις Αθήνας η ηθοποιός Μίτσι Γκαίηνορ συνοδευομένη υπό του συζύγου της και ο διάσημος φαλακρός Γιούλ Μπρύνερ, μετά παραμονήν τριών εβδομάδων ενταύθα δι’ εργασίαν. Αμφότεροι οι ηθοποιοί θα παραμείνουν εις Αθήνας επ’ ολίγας ημέρας και ακολούθως θα αναχωρήσουν διά Λονδίνου.</p>
      <p><b>ΣΥΝΕΡΓΕΙΟΝ ΤΗΛΕΟΡΑΣΕΩΣ ΕΓΥΡΙΣΕ ΧΘΕΣ ΣΚΗΝΑΣ ΤΗΣ ΠΟΛΕΩΣ ΡΟΔΟΥ</b><br/>Από χθες υπό ειδικού συνεργείου των Σταθμών της Αγγλικής Τηλεοράσεως το οποίον ευρίσκεται από ημερών εις Ρόδον ήρχισε το γύρισμα διαφόρων σκηνών των αξιοθεάτων της νήσου μας. Χθες εγυρίσθησαν σκηναί εκ του λιμένος και του Ροδινιού.</p>
      <figure>
        <img src="https://www.rodiaki.gr/medias/2019/11/05/7d1a231a42130c0a77272ea18279f1e7.jpg"/>
      </figure>
    </article>
  </body>
</html>