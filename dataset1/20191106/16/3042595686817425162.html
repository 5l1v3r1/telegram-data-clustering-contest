<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/minst-n-skal-vaere-pagrepet-for-massakren-i-mexico/71790495"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T16:20:39+00:00"/>
    <meta property="og:title" content="Minst én skal være pågrepet for massakren i Mexico"/>
    <meta property="og:description" content="Nå vil president Trump hjelpe Mexico i en ny narkokrig."/>
  </head>
  <body>
    <article>
      <h1>Minst én skal være pågrepet for massakren i Mexico</h1>
      <h2>Nå vil president Trump hjelpe Mexico i en ny narkokrig.</h2>
      <address><time datetime="2019-11-06T16:20:39+00:00">06 Nov 2019, 16:20</time> by <a rel="author">Halldor Hustadnes</a></address>
      <p>Minst én person skal være pågrepet, mistenkt for medvirkning til massedrapene på familien LeBarón på mandag.</p>
      <p>Det opplyser Mexicos byrå for kriminaletterforskning (AMIC),<a href="https://edition.cnn.com/2019/11/06/americas/mormons-attacked-us-mexico-border-wednesday/index.html"> ifølge CNN</a>.</p>
      <p>Den mistenkte skal ha holdt to gisler i åsene ved Agua Prieta i den meksikanske delstaten Sonora, og skal ha hatt flere geværer og grovkalibrede våpen og ammunisjon.</p>
      <h3>- Tre pågrepet, sier familiemedlem</h3>
      <p>Julián LeBaron, et medlem av familien som er rammet av tragedien, sa tirsdag til nettstedet <a href="https://www.elsoldemexico.com.mx/mexico/sociedad/ultimas-noticias-alfonso-durazo-habria-confirmado-tres-detenidos-por-ataque-a-mi-familia-julian-lebaron-sonora-4413126.html">Mexicos sol</a> at sikkerhetsminister Alfonso Durazo har kontaktet ham og fortalt at tre personer er pågrepet etter det væpnede angrepet som kostet tre mødre og seks barn i LeBarón-familien livet.</p>
      <figure>
        <img src="https://dbstatic.no/71790714.jpg?imageId=71790714&amp;width=1024&amp;height=615"/>
        <figcaption><b>VIL HA NARKOKRIG:</b> President Donald Trump. Foto: NTB Scanpix Vis mer</figcaption>
      </figure>
      <p>Statsadvokat i delstaten Sonora, César Peniche, oppga derimot bare at én var arrestert.</p>
      <p>- Vi er informert om at en person skal være anholdt nær Agua Prieta, og flere våpen har blitt beslaglagt, men vi har fortsatt ikke fått noen bekreftelse på at denne personen deltok i hendelsene, sa Peniche tirsdag til meksikanske Excelsior TV.</p>
      <figure>
        <img src="https://dbstatic.no/71790704.jpg?imageId=71790704&amp;width=1024&amp;height=615"/>
        <figcaption><b>SØRGER:</b> Medlemmer av LeBarón-familien gråter ved en av bilen hvor deres kjære ble drept. Foto: NTB Scanpix/AFP/Herika Martínez Vis mer</figcaption>
      </figure>
      <p>Det groteske massedrapet rammet tre mødre og seks av deres barn, mens de forflyttet seg i bil mellom delstatene Sonora og Chihuahua.</p>
      <p>Mange antar at Mexicos narkokarteller står bak, fordi Julián LeBarón har vært en tilhenger av ei hard linje mot kartellene og i et leserinnlegg i <a href="https://www.dallasnews.com/opinion/commentary/2010/04/16/julian-lebaron-a-petition-to-the-mexican-people/">Dallas Morning News i 2010</a> oppfordret Mexicos befolkning om å reise seg mot organisert kriminalitet.</p>
      <h3>Trump vil ha krig</h3>
      <p>17 personer skal ha kjørt i kolonnen av tre biler, men flere av barna greide å ta seg tilbake til landsbyen LaMora for å varsle familien.</p>
      <p>Den amerikanske storfamilien, som er mormonere, har i mange år bodd i de to meksikanske delstatene.</p>
      <figure>
        <iframe data-src="https://twitter.com/realDonaldTrump/status/1191708902041227264?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Blant de mange som har blitt opprørt av tragedien, er USAs president Donald Trump.</p>
      <p>«Dette er tida for Mexico, med hjelp fra USA, til å føre KRIG mot narkokartellene og fjerne dem fra jordas overflate. Vi venter bare på en telefon fra deres storartede nye president», skrev Trump i en twittermelding tirsdag ettermiddag.</p>
      <p>Foreløpig har signalene fra Mexicos president, den venstreorienterte Andrés Manuel López Obrador, vært at landet skal ordne opp i sakene selv.</p>
      <h3>90 drepte hver dag</h3>
      <p>Også avisa <a href="https://www.foxnews.com/opinion/wall-street-journal-editorial-board-the-cartelization-of-mexico">Wall Street Journal </a>har tatt til orde for en nordamerikansk inngripen, hvis ikke Mexico greier å ordne opp.</p>
      <p>«Detaljene om drapene er sjokkerende, men sannheten er at et slikt mareritt er noe som skjer hver dag i Mexico», skriver avisa, som er opptatt av at statene hvor mordene skjedde er nøkkelstater i narkotrafikken på grunn av nærheten til USA.</p>
      <p>I lederartikkelen viser avisa til at antall drap i Mexico nådde en ny topp i 2018 med 36000, og at hittil i år har gjennomsnittlig 90 blitt drept hver dag.</p>
    </article>
  </body>
</html>