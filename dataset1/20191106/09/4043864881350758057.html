<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231143/"/>
    <meta property="og:site_name" content="Українська правда"/>
    <meta property="article:published_time" content="2019-11-06T09:47:10+00:00"/>
    <meta property="og:title" content="Рябошапка прокоментував справу Богдана: Порошенко його переслідував"/>
    <meta property="og:description" content="“Я знаю, що Андрія Богдана допитували в одному з проваджень. Це було близько 4 років тому. Що з цим провадженням, знають лише слідчі і прокурори”, – сказав генпрокурор."/>
  </head>
  <body>
    <article>
      <h1>Рябошапка прокоментував справу Богдана: Порошенко його переслідував</h1>
      <address>
        <time datetime="2019-11-06T09:47:10+00:00">06 Nov 2019, 09:47</time>
      </address>
      <p>Генеральний прокурор Руслан Рябошапка не збирається втручатися у справу керівника Офісу президента Андрія Богдана, але припускає, що за нею може стояти колишній президент Петро Порошенко.  </p>
      <p>Про це він сказав в інтерв’ю <a href="https://lb.ua/news/2019/11/05/441431_ruslan_ryaboshapka_suspilstvo.html">LB.ua.</a></p>
      <p>Сергій Горбатюк після звільнення з посади голови управління спецрозслідувань ГПУ заявив, що його управління розслідувало справу, у якій <a href="https://www.pravda.com.ua/news/2019/10/25/7230051/">фігурував Андрій Богдан</a>. Нібито у 2012 році Богдан, будучи заступником міністра Кабміну, сприяв тому, що Україну зобов’язали виплатити Росії понад 3 млрд грн за гарантіями корпорації "Єдині енергетичні системи" перед Міноборони РФ.</p>
      <p>"Я знаю, що Андрія Богдана допитували в одному з проваджень. Це було близько 4 років тому. Що з цим провадженням, знають лише слідчі і прокурори", – сказав Рябошапка.</p>
      <p>Він підтвердив, що це провадження розслідувало управління Горбатюка.</p>
      <p>"Дивно просто, що він витягнув цю історію саме після того, як його звільнили. І взагалі заявляє про якусь велику кількість підозр, які ось-ось мали бути оголошені, а тут таке сталося, атестація. Можливо, треба було <a href="https://www.pravda.com.ua/news/2019/11/6/7231132/">йти на атестацію</a> і таки повідомляти про підозри? Що ж завадило?", – зіронізував Рябошапка.</p>
      <p>Він дав зрозуміти, що не побачив у справі нічого, що вело б до вручення підозри Богдану.</p>
      <p>При цьому Рябошапка сказав, що з Богданом його пов'язує не так дружба, як "давні приятельські стосунки".</p>
      <p>"Якщо найближчим часом я підніматиму це провадження, то, очевидно, мене можуть звинуватити в тому, що намагатимусь вплинути на розслідування. Слідчий і прокурор – незалежні особи, нехай працюють. Будуть підстави – хай пред'являють підозру. Не я ж про неї повідомляю. Богдан не відноситься до категорії спецсуб’єктів. І звичайний прокурор може підписати (підозру – ред.)", – сказав генпрокурор.</p>
      <p>Він уточнив, що кримінальне провадження з фігурантом Богданом розслідується з 2015 року.</p>
      <p>"Богдан був одним із тих, кого дуже не любив Петро Олексійович (Порошенко – ред..). Навіть певний час переслідував. Я думаю, що тоді він міг би використати всі можливості, щоб тиснути на Богдана, в тому числі через це провадження. І врешті-решт, мені здається, що це провадження – не настільки складне, щоб 5 років його розслідувати", – заявив Рябошапка.</p>
      <p>На уточнення, коли Богдана переслідували, він відповів: "Коли він Корбана захищав. А потім того, чиє ім'я не можна називати вголос. Ігоря Валерійовича Коломойського".</p>
      <p>
        <b>Передісторія:</b>
      </p>
      <ul>
        <li>У вересні 2019 року журналісти проєкту "Схеми" повідомили, що <a href="https://www.pravda.com.ua/news/2019/09/27/7227444/">Андрій Богдан</a> 19-20 листопада 2013 року літав на переговори до Санкт-Петербургу (РФ) у складі урядової делегації на чолі з тодішнім прем'єром Миколою Азаровим. Після того Кабмін відмовився від підготовки до підписання Угоди про асоціацію з Євросоюзом.</li>
        <li>У жовтні, після звільнення з посади керівника управління спецрозслідувань Генпрокуратури, Сергій <a href="https://www.pravda.com.ua/news/2019/10/25/7230051/">Горбатюк заявив</a> про наявність справи, в якій фігурує чинний голова Офісу президента Андрій Богдан.</li>
        <li>У листопаді Горбатюк заявив, що <a href="https://www.pravda.com.ua/news/2019/11/3/7230868/">Богдан прагнув</a> припинити розслідування злочинів, скоєних під час Революції Гідності, та економічних злочини президента-утікача Віктора Януковича та його оточення.</li>
        <li>Між тим, у жовтні Окружний адмінсуд Києва визнав незаконним і <a href="https://www.pravda.com.ua/news/2019/10/11/7228844/">скасував рішення Центрвиборчкому</a> від 2016 року, яким Андрія Богдана виключили з виборчого списку партії "Блок Петра Порошенка".</li>
        <li>На початку 2016 року Верховна Рада ухвалила <a href="https://www.pravda.com.ua/news/2016/02/16/7099214/">закон</a>, який дозволив партійним лідерам виключати кандидатів у депутати з виборчих списків вже після виборів. Через місяць партія Порошенка виключила <a href="https://www.pravda.com.ua/news/2016/03/25/7103339/">Богдана зі списку</a> як людину "яка не бере участі у партійній діяльності". ЦВК ухвалила відповідну постанову.</li>
      </ul>
      <footer>Олена Рощенко, УП</footer>
      <related>
        <a href="https://www.pravda.com.ua/news/2019/11/6/7231138/"/>
        <a href="https://www.pravda.com.ua/columns/2019/11/5/7231036/"/>
        <a href="https://www.pravda.com.ua/news/2019/11/3/7230868/"/>
      </related>
    </article>
  </body>
</html>