<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/mobil/slik-sender-du-talemeldinger-pa-mobilen/71772074"/>
    <meta property="og:site_name" content="Dinside"/>
    <meta property="article:published_time" content="2019-11-06T09:09:25+00:00"/>
    <meta property="og:title" content="Slik sender du talemeldinger på mobilen"/>
    <meta property="og:description" content="Et raskere alternativ til den vanlige tekstmeldingen."/>
  </head>
  <body>
    <article>
      <h6 class="kicker">Talemeldinger</h6>
      <h1>Slik sender du talemeldinger på mobilen</h1>
      <h2>Et raskere alternativ til den vanlige tekstmeldingen.</h2>
      <address><time datetime="2019-11-06T09:09:25+00:00">06 Nov 2019, 09:09</time> by <a rel="author">Kirsti Østvang</a></address>
      <p>Synes du det er kjedelig å skrive tekstmeldinger? Talemeldinger er et kjekt alternativ som lar deg spille inn en melding som sendes som en lydfil til mottakeren.</p>
      <related>
        <a href="https://www.dinside.no/mobil/instagram-utfordrer-snapchat-med-ny-meldingsapp/71531298"/>
      </related>
      <p>Noen kaller det for en moderne walkie talkie, og i visse deler av verden har det blitt veldig populært de senere årene. I 2015 skrev <a href="https://qz.com/443441/stop-texting-right-now-and-learn-from-the-chinese-theres-a-better-way-to-message/">Quartz</a> at det var i ferd med å bre om seg i Kina.</p>
      <p>Å sende en talemelding er ikke veldig vanskelig. Du kan gjøre det i de fleste populære meldingapper og -tjenester. Det fungerer relativt likt hos alle.</p>
      <h3>iPhone/iMessage</h3>
      <p>På iPhone, åpne Meldinger-appen og start en samtale med en annen iMessage-bruker.</p>
      <p>Trykk og hold på lydbølge-ikonet til høyre i tekstboksen for å ta opp lydmeldingen din. Si det du ønsker å sende og løft fingeren fra skjermen for å avslutte opptaket.</p>
      <figure>
        <img src="https://dbstatic.no/71773682.jpg?imageId=71773682&amp;x=0&amp;y=25.718390804598&amp;cropw=100&amp;croph=72.557471264368&amp;width=644&amp;height=506"/>
        <figcaption><b>IMESSAGE:</b> I Apples Meldinger-app kan du spille inn en talemelding ved å trykke ikonet som er merket med rød runding. Skjermbilde: Kirsti Østvang Vis mer</figcaption>
      </figure>
      <p>Du kan trykke på avspillingsknappen for å høre meldingen. Vil du slette den, trykker du på X-ikonet.</p>
      <p>For å sende meldingen, trykker du på oppoverpilen.</p>
      <h3>WhatsApp</h3>
      <p>I WhatsApp går du til en samtale, og så trykker du på mikrofon-ikonet til høyre for meldingsfeltet. Hold fingeren inne mens du leser inn meldingen din, og så slipp når du er ferdig.</p>
      <p>I WhatsApp blir lydmeldingen sendt umiddelbart idet du slipper fingeren, men angrer du underveis, kan du bare sveipe til venstre for å avbryte.</p>
      <h3>Facebook Messenger</h3>
      <figure>
        <img src="https://dbstatic.no/71784641.jpg?imageId=71784641&amp;x=0&amp;y=46.197991391679&amp;cropw=100&amp;croph=53.802008608321&amp;width=322&amp;height=375"/>
        <figcaption><b>FACEBOOK MESSENGER:</b> Du finner talemeldingsfunksjonen ved siden av de andre verktøyene. Skjermbilde: Kirsti Østvang Vis mer</figcaption>
      </figure>
      <p>I Facebook Messenger, går du til en samtale, men her ligger mikrofon-ikonet til venstre for tekstfeltet.</p>
      <p>Det fungerer riktignok likt som på de to tjenestene ovenfor ved at du må trykke og holde inne mens du leser inn lydmeldingen din.</p>
      <p>Når du slipper opp, blir lydmeldingen sendt umiddelbart.</p>
      <p>Ønsker du å avbryte opptaket, må du dra fingeren opp på skjermen.</p>
      <h3>Android</h3>
      <p>Har du Android-telefon, skal du i utgangspunktet kunne bruke den medfølgende meldingsappen på mobilen.</p>
      <figure>
        <img src="https://dbstatic.no/71784729.jpg?imageId=71784729&amp;x=0&amp;y=38.484179543782&amp;cropw=100&amp;croph=61.515820456218&amp;width=322&amp;height=418"/>
        <figcaption><b>GOOGLE MESSAGES:</b> Her må du bla deg ned i en funksjonsliste for å sende talemelding. Skjermbilde: Kirsti Østvang Vis mer</figcaption>
      </figure>
      <p>I <i>Samsungs Meldinger-app</i>, finnes det et lydbølge-ikon til høyre for tekstfeltet. Også her er det bare å holde inne ikonet, lese inn meldingen og så slippe når du er ferdig.</p>
      <p>Da vil du enten kunne trykke på X for å slette det eller trykke på send-knappen.</p>
      <p>I <i>Googles Messages-app</i> må du starte en samtale, trykke på pluss-ikonet til venstre for meldingsfeltet, og så bla ned til du kommer til en seksjon for lydmeldinger. Her er det et mikrofon-ikon som du må trykke og holde inne.</p>
      <p>Når du slipper, vil du få en lydmelding som legger seg i meldingsfeltet, som du enten kan slette ved å trykke på X eller sende.</p>
      <related>
        <h4>LES OGSÅ:</h4>
        <a href="https://www.dinside.no/mobil/du-trenger-ikke-a-ta-til-takke-med-den-som-fulgte-med-telefonen/69988079"/>
      </related>
    </article>
  </body>
</html>