<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/debat-tv3-audiencia_0_2339166162.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T09:41:42+00:00"/>
    <meta property="og:title" content="El debat de TV3 lidera però queda lluny del de dilluns"/>
    <meta property="og:description" content="La cita dels candidats catalans va tenir 643.000 espectadors i la dels espanyols va fregar el milió"/>
  </head>
  <body>
    <article>
      <h1>El debat de TV3 lidera però queda lluny del de dilluns</h1>
      <h2>La cita dels candidats catalans va tenir 643.000 espectadors i la dels espanyols va fregar el milió</h2>
      <address>
        <time datetime="2019-11-06T09:41:42+00:00">06 Nov 2019, 09:41</time>
      </address>
      <p><a href="https://www.ara.cat/politica/eleccions-generals-2019-10-novembre-debat-tv3-dreta-sobiranisme_0_2339166147.html">El debat electoral de TV3</a> va tenir dimarts 643.000 espectadors i un 28,1% de quota de pantalla, sumant l'audiència del primer canal de la televisió pública amb la del 3/24, que l'emetia simultàniament. És un resultat que queda lluny del que havia assolit, dilluns, el debat organitzat per l'Acadèmia de Televisió amb els caps de llista dels cinc principals partits espanyols: <a href="https://www.ara.cat/media/debat-academia-audiencia-milio-espectadors_0_2338566215.html">aquella emissió va tenir 994.000 espectadors</a> i un 42,1% de <i> share</i> a Catalunya entre els quatre canals que l'emetien: La Sexta, La 1, Antena 3 i el 24 horas. La trobada dels candidats catalans, doncs, va tenir un terç menys d'audiència que la dels espanyols. </p>
      <figure>
        <img src="https://www.ara.cat/2019/11/06/politica/debat-impossible-que-cop-previsible_2339176155_67166578_117x66.jpg"/>
      </figure>
      <p>
        <a href="https://www.ara.cat/politica/eleccions-generals-2019-10-novembre-debat-tv3_0_2339166145.html">El debat impossible que cada cop és més previsible</a>
      </p>
      <p>En comparació amb el debat que TV3 va oferir amb motiu de les eleccions generals del 28-A, fa tot just mig any, el d'aquest dimarts també hi surt perdent clarament. En aquella ocasió <a href="https://www.ara.cat/media/28-A-debat-tv3-audiencia_0_2222177868.html">810.000 persones van sintonitzar TV3 o el 3/24</a> per seguir l'emissió, que va assolir una quota del 31,5%. En tot cas, aquell programa també va ser menys vist que els que s'havien emès els dos dies anteriors a TVE i Atresmedia amb els candidats espanyols. </p>
      <p>De fet, el debat entre Gabriel Rufián (ERC), José Zaragoza (PSC), Jaume Asens (En Comú Podem), Laura Borràs (JxCat), Inés Arrimadas (Cs), Cayetana Álvarez de Toledo (PP), Ignacio Garriga (Vox) i Mireia Vehí (CUP) no va ser, ni tan sols, l'emissió més vista del dia a Catalunya: va ocupar el segon lloc, per darrere del <i> Telenotícies vespre</i>, que es va enfilar fins als 815.000 seguidors i el 29,9% de quota.</p>
      <figure>
        <img src="https://www.ara.cat/2019/11/06/politica/catalans-eleccions-del-estudis-TV3_2339176158_67166812_117x66.jpg"/>
      </figure>
      <p>
        <a href="https://www.ara.cat/politica/eleccions-generals-2019-10-novembre-debat-tv3-dreta-sobiranisme_0_2339166147.html">La dreta intenta encendre un debat on el sobiranisme no fa pinya</a>
      </p>
      <p>En tot cas, el debat no va tenir cap problema per mantenir el lideratge fins que es va acabar, a les 0.35 h. El seu principal rival va ser <i> Gran hermano VIP</i>, que malgrat la competència del programa especial de TV3 va aconseguir el segon millor resultat de la temporada, tant en l'hora inicial a Telecinco (amb 434.000 espectadors i un 15,8% de quota) com després a Cuatro (334.000 i 21%). </p>
    </article>
  </body>
</html>