<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/lAab2L/hauglie-maa-tilbake-til-stortinget-for-aa-svare-om-nav-skandalen"/>
    <meta property="og:site_name" content="Aftenbladet"/>
    <meta property="article:published_time" content="2019-11-06T09:17:40+00:00"/>
    <meta property="og:title" content="Hauglie må tilbake til Stortinget for å svare om Nav-skandalen"/>
    <meta property="og:description" content="Arbeids- og sosialminister Anniken Hauglie (H) må svare på enda flere spørsmål om Nav-skandalen i Stortinget onsdag."/>
  </head>
  <body>
    <article>
      <h1>Hauglie må tilbake til Stortinget for å svare om Nav-skandalen</h1>
      <h2>Arbeids- og sosialminister Anniken Hauglie (H) må svare på enda flere spørsmål om Nav-skandalen i Stortinget onsdag.</h2>
      <address><time datetime="2019-11-06T09:17:40+00:00">06 Nov 2019, 09:17</time> by <a rel="author">NTB</a></address>
      <p>Rødts Bjørnar Moxnes har stilt Hauglie spørsmål i den ordinære spørretimen, som kommer etter den muntlige spørretimen på Stortinget.</p>
      <p>Han vil vite hva regjeringen gjør for dem som indirekte er rammet av Nav-skandalen ved at de har unnlatt å dra på ferie, møte familie og lignende, av frykt for å miste støtte de hadde rett på.</p>
      <p>– Vi håper ministeren klargjør at det hun sa i redegjørelsen i går, betyr at alle ofre, også de som ikke har søkt Nav, men fulgt de reglene som har vist seg å være feil, får rettshjelp. De må få hjelp til å kreve det de har hatt rett på og oppreisning, sier Moxnes til NTB.</p>
      <p>Etter at Nav og departementet opplyste om feilen, har det kommet fram historier om folk som har unnlatt å reise til utlandet, blant annet en kvinne som <a href="https://www.vg.no/nyheter/innenriks/i/e8REgK/ville-besoeke-doeende-soester-fikk-avslag-paa-soeknaden">ikke fikk besøkt sin døende søster</a> , av frykt for å miste Nav-støtte.</p>
      <h3>– Kulturskifte</h3>
      <p>Moxnes sier det er viktig at erstatningsordningen blir god, rask og ubyråkratisk.</p>
      <p>– Det viktigste ministeren kan gjøre, er å love et kulturskifte i Nav bort fra mistillitskulturen rettet mot syke og arbeidsuføre, sier han videre.</p>
      <p>Men Moxnes vil også bruke spørretimen onsdag til å forfølge sporet om Hauglie både kunne vært raskere og gjort mer for å hindre at skandalen vokste ytterligere.</p>
      <p>– Vi vil først og fremst bruke spørretimen i dag til å følge opp spørsmål Hauglie hoppet bukk over i gårsdagens redegjørelse som fortsatt står ubesvart, men burde være rimelig enkle å svare på: Hvorfor foretok ikke Hauglie seg noe umiddelbart etter at ministeren ble kjent med hvor alvorlig denne saken kunne være for å hindre at flere ofre i denne saken ble dømt, innkalt til soning og holdt i fengsel i ukene og månedene som fulgte, sier han.</p>
      <h3>Redegjørelse</h3>
      <p>Hauglie redegjorde tirsdag for Stortinget om at Nav i årevis uten grunnlag i loven har nektet mottakere av syke-, pleie- og arbeidsavklaringspenger når de oppholder seg i utlandet. De har også feilaktig anmeldt mange for trygdebedrageri.</p>
      <p>Hun varslet en ekstern gransking.</p>
      <p>Minst 48 personer er dømt for trygdesvindel på feil grunnlag, 36 av dem er dømt til å sitte i fengsel. Minst 2.400 har urettmessig fått krav om å betale tilbake penger.</p>
      <p>Årsaken til feilen er at myndighetene ikke har tatt hensyn til EUs regler, som tillater såkalt trygdeeksport.</p>
    </article>
  </body>
</html>