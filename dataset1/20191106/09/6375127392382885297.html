<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/editorial/opinion/baka-nakalulusot-na-naman-ang-shabu-sa-boc"/>
    <meta property="og:site_name" content="Journal Online"/>
    <meta property="article:published_time" content="2019-11-06T09:24:26+00:00"/>
    <meta property="og:title" content="Baka nakalulusot na naman ang shabu sa BoC?"/>
    <meta property="og:description" content="SA bansa at ibang parte ng mundo, maraming gusali na gawa sa kahoy ang sinisira ng mga mapaminsalang anay."/>
  </head>
  <body>
    <article>
      <h1>Baka nakalulusot na naman ang shabu sa BoC?</h1>
      <address><time datetime="2019-11-06T09:24:26+00:00">06 Nov 2019, 09:24</time> by <a rel="author" href="https://journal.com.ph/authors/paul-m-gutierrez" target="_blank">Paul M. Gutierrez</a></address>
      <h3>SA bansa at ibang parte ng mundo, maraming gusali na gawa sa kahoy ang sinisira ng mga mapaminsalang anay.</h3>
      <p>Hindi lang yan. Pati mga importanteng dokumento at papeles ay hindi pinapatawad ng mga anay.</p>
      <p>Ang maganda lang ay marami na ang mga epektibong pamamaraan para puksain ang mga insektong ito.</p>
      <p>Pero iba ang mga “anay” na naghahasik ng lagim sa tinaguriang “snake-infested waterfront.”</p>
      <p>Sa Aduana, ang mga anay ay may dalawang paa at kamay.</p>
      <p>Sila ang mga player o ismagler na protektado naman ng mga tiwaling opisyal at kawani ng Bureau of Customs (BoC).</p>
      <p>Ibang klaseng anay ang namumugad sa mga pantalan.</p>
      <p>Habang pinupuksa ay lalo silang bumabangis dahil nandiyan naman ang kanilang mga kasabwat na sinuswelduhan pa ng taumbayan.</p>
      <p>Hindi natin alam kung hanggang saan nanggagaling ang kanilang lakas ng loob na gumawa ng mga katarantaduhan.</p>
      <p>Kaya napapanahon na para makialam na ang Kongreso sa mga nangyayaring palusutan ng kargamento sa Aduana.</p>
      <p>At mas mabuti siguro kung pati Senado ay mag-imbestiga na rin.</p>
      <p>Ayon sa ating miron, gusto nilang makita kung paano “kumanta ng bayang magiliw” ang  mga resource person na mapipilitang magsabi ng “nothing but the truth.”  </p>
      <p>Sigurado ang ating miron na mapapaihi sa takot at hiya ang ibang resources sa tindi ng pagtatanong ng mga senador.</p>
      <p>Lalo na si Senador Richard “Dick” Gordon at Senador Panfilo “Ping” Lacson.</p>
      <p>Naniniwala tayo sa ating miron dahil si Gordon ay isang magaling na abogado.</p>
      <p>Dati rin siyang mayor ng Olongapo City, kalihim ng Department of Tourism at miyembro ng 1971 Constitutional Convention.</p>
      <p>Si Senador Lacson naman na taga-Cavite ay produkto ng Philippine Military Academy at naging hepe ng Philippine National Police.</p>
      <p>Isang matinik na imbestigador si Senador Lacson.</p>
      <p>Dahil sa katakawan ng ilang taga-BoC ay baka hindi maabot ng ahensiya ang collection target sa taong ito.</p>
      <p>Kapag sumablay ang BoC, maraming ulo ang gugulong sa Aduana.  </p>
      <p>Ang mas mahirap, baka kaya napakarami na namang shabu ang nahuhuhi sa ibat-ibang parte ng bansa,  baka daw nakalulusot na naman ang tone-toneladang shabu dahil hindi na binubusisi ang kargamento ng mga broker-ismagler  na nakasandal sa isang Michael Y. Matindi daw ang backer ni Michael Y. dahil isa itong kilalang pulitiko, dagdag pa ng ating miron.</p>
      <p>Siguradong malaking iskandalo na naman kapag nagkataon.  </p>
      <p>Ang masakit, baka madamay pa ang mga nagtatrabaho na parang mga kalabaw pero walang mga  padrinong tumutulong sa kanila</p>
      <p>Iyan ang mga “kawawang  nilalang” sa Aduana.</p>
      <p>***</p>
      <p>Meron na lang natitirang 34 working days  ang mga taga-Bureau of Customs (BoC) para maabot man lang ang collection target ng ahensiya sa taong ito.</p>
      <p>Sa mga pampublikong opisina, walang pasok kapag Sabado, Linggo at pista opisyal.</p>
      <p>Kaya nga dapat bantayang maige ni BoC Chief Rey Leonardo Guerrero ang kanyang mga opisyal at tauhan.  </p>
      <p>Dapat mapunta sa kaban ng gobyerno ang lahat ng tamang buwis at taripa na babayaran ng mga importer at broker.</p>
      <p>Hindi kasi lingid sa kaalaman ng publiko na may mga tiwaling taga-BoC na nakikipagsabwatan sa mga ismagler para lokohin ang gobyerno.</p>
      <p>Huwag na huwag po ninyong payagang ang mga alipures lang ninyo ang magpapahamak sa inyo.</p>
      <p>Marami ang naniniwala na baka sapitin din ninyo ang nangyari kina  Faeldon at Lapena.</p>
      <p>Inilagay kayo ni Pangulong Duterte para dagdagan ang koleksyon ng ahensiya at hindi “busugin” ang mga bondat ng mga tiwaling opisyal dyan sa BoC.</p>
      <p>Ang gusto lang namin, Sir Jagger, ay tanghalin kayong achiever ng publiko.</p>
      <p>Ikaw ang mapapahamak, Sir Jagger, kapag nagtuloy-tuloy ang kutsabahang nangyayari sa Aduana.</p>
      <p>Comm. Guerrero, ikaw pa naman ang inaasahan ni Pangulong Duterte para tumaas ang koleksyon ng BoC.</p>
      <p>(Para sa inyong komento at suhestiyon, tumawag o mag-text sa #0921-4765430/email:vicreyesjr08@yahoo.com. Ilagay lang ang buong pangalan at tirahan.)</p>
    </article>
  </body>
</html>