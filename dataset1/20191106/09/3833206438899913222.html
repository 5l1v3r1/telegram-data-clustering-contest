<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/KZP-Nyakoi-turgovci-opitvat-da-zabludyat-potrebitelite-pri-kampaniite-za-namalenie-911542"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-06T09:15:00+00:00"/>
    <meta property="og:title" content="КЗП: Някои търговци опитват да заблудят потребителите при кампаниите за намаление"/>
    <meta property="og:description" content="Наблюдаваме една група способи, с които някои търговци пробват да заблудят потребителите при кампани..."/>
  </head>
  <body>
    <article>
      <h1>КЗП: Някои търговци опитват да заблудят потребителите при кампаниите за намаление</h1>
      <address>
        <time datetime="2019-11-06T09:15:00+00:00">06 Nov 2019, 09:15</time>
      </address>
      <p>Наблюдаваме една група способи, с които някои търговци пробват да заблудят потребителите при кампаниите за намаление и тези способи се дължат на развитието на дигиталния пазар, на общуването в социалните мрежи и платформи, заяви председателят на Комисията за защита на потребителите (КЗП) Димитър Маргаритов по телевизия Bulgaria ON AIR.  </p>
      <p>"Това са опитите на търговците чрез нов тип маркетингови стратегии например да привличат известни личности или да създават заблуждение у потребителите, че са привлекли такива личности, които дават положителна оценка за предлаганите от тях продукти“, посочи Маргаритов. Той обясни, че самоволното използване на чужди самоличности с такава цел е на границата между престъплението и административното нарушение на потребителското законодателство.   </p>
      <p>По думите му продължават да се срещат и класическите прийоми от типа на поставянето върху витрините на големи проценти отстъпки, които обаче важат за много малко стоки в обекта, неспазването на минималните и максималните по закон срокове за периода на намалението и т.н. "Това са все неща, с които и ние като контролен орган, предполагам и част от потребителите, сме се сблъсквали в годините“, добави Маргаритов.  </p>
      <p>В дните около "Черния петък“ КЗП обикновено извършва 200-300 инспекции, като в около 10-15% от случаите се установяват различен тип нарушения. Инспекторите следят пазара поне един месец преди началото на кампанията, за да може да се провери верността на намалението.   </p>
      <p>Председателят на КЗП подчерта, че в последните две години не се наблюдава увеличаване на жалбите и сигналите по време на "Черния петък“, Коледно-новогодишното пазаруване и намаленията след тях. "Може би нарастват с несъществен процент спрямо константното подаване на жалби в Комисията, но няма някакъв бум“, подчерта той. "Това е много интересен феномен, който, според, мен по-скоро идва да покаже, че по време на такива кампании търговците вече се подготвят по-адекватно и правят стратегии, които не се основават първостепенно на това да заблудиш клиента, за да можеш бързо да реализираш някаква печалба и след това да изчезнеш някъде, а да планираш, да помислиш как би могъл да направиш така, че да бъдеш лоялен и въпреки това да извлечеш някаква печалба от продадената по-евтино стока, което ще бъде оценено и от потребителя“, коментира Маргаритов.   </p>
      <p>"Ние като потребители понякога се предоверяваме повече на процентите, отколкото на реалните стойности и сме склонни да вземаме прибързани решения само защото ни се струва, че това, което ни се предлага, е изключително изгодно и има вероятност да го изпуснем в рамките на следващите няколко минути“, отбеляза още председателят на КЗП. Според него не бива да се придава такава голяма тежест на по-краткия период за пазаруване през тази година – с 6 дни по-малко в сравнение с миналогодишния – от Деня на благодарността до Коледа. "Преди 15-20 или повече години това е имало значение. В днешно време при развитието на търговията, най-вече дигиталната, при този динамичен пазар, в който сигурно в рамките на няколко часа се случва това, което преди се е случвало в рамките на няколко месеца, просто е абсурдно хората да бъдат заблуждавани с такъв тип внушения“, заключи Маргаритов.</p>
    </article>
  </body>
</html>