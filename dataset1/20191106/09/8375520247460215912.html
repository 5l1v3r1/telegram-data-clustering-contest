<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/columns/lubka/katya-gandzyuk-stala-ostannoyu-z-nebesnoji-sotni-lyudinoyu-yaku-vbili-za-te-shcho-borolasya-dali-638027.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T09:03:01+00:00"/>
    <meta property="og:title" content="Катя Гандзюк стала останньою з Небесної Сотні – людиною, яку вбили за те, що боролася далі"/>
    <meta property="og:description" content="Не існує доброго і влучного початку для цього тексту. Кілька годин поспіль я сиджу, вигадую й стираю, переписую і починаю знову"/>
  </head>
  <body>
    <article>
      <h1>Катя Гандзюк стала останньою з Небесної Сотні – людиною, яку вбили за те, що боролася далі</h1>
      <address><time datetime="2019-11-06T09:03:01+00:00">06 Nov 2019, 09:03</time> by <a rel="author">Андрій Любка</a></address>
      <h4>Не існує доброго і влучного початку для цього тексту. Кілька годин поспіль я сиджу, вигадую й стираю, переписую і починаю знову</h4>
      <p>Лавірую між пафосом і сюсюканням, а доречних слів не знаходжу. Бо маю писати про Катю. Катю Гандзюк. </p>
      <p>Коли ми познайомилися? Точно не пригадаю, але оскільки влітку 2008-го на фестивалі в Гуляйполі вже зналися, то це міг бути й 2007-й. Тобто понад десять років. Ми не були близькими друзями, але принагідно перетиналися в різних куточках України: від Херсона й Волині до Закарпаття і Києва. Не дружба й не знайомство – йшлося про щось інше. Якщо написати <i>побратимство</i> – це буде пафос чи сюсюкання?</p>
      <p>Річ у тім, що ми були людьми з одного кола. З одного покоління тих, кого нині дещо зневажливо називають «громадськими активістами». Кому вічно є діло до всього, кому не сидиться вдома, хто завжди готовий підірватися й почати щось організовувати, кому не можна просто взяти й закрити рот. Це така невидима мережа молодих людей, які кожен у своєму регіоні запускає кола по воді. Халепа, я знов збився на пафос. А хотів просто написати, що коли чув слово «Херсон», першою асоціацією в моїй голові була Катя Гандзюк.</p>
      <p>Тоді, коли ми востаннє бачилися в Херсоні, в листопаді чи грудні 2015-го року, Катя за пивом багато розповідала про місцевий політичний серпентаріум, сипала прізвищами й фактами, казала, що твориться кошмар і з кожної щілини пре як не сєпар, то злодій. Тоді я й подумати не міг, що люди, про яких вона так гаряче розказує, через три роки вб’ють її. Мені здавалося, що просто замінити імена – і це буде розповідь про Ужгород або будь-який інший Житомир. Дозволю собі припустити, що сотні однодумців по всій Україні в Каті, її діяльності й коментарях впізнавали себе й свої власні локальні війни – хоча, звісно, мало хто міг би з Катею конкурувати в затятості й мотивації не відступати, сміливості говорити правду і нікого не боятися.</p>
      <p>Саме тому я за цей рік так і не спромігся нічого написати про Катю. Бо до певної міри замах на неї був замахом і на мене, моє коло і моє покоління загалом. Але такі речення одразу викликають скептичну посмішку, бо Катя стала жертвою страшного нападу і врешті померла, а хтось у публіцистичному запалі пише «замах на неї був замахом і на мене». Та вона б першою це жорстко висміяла!</p>
      <p>Власне кажучи, це мені в ній найбільше й подобалося. Саркастичне, знущальне, в’їдливе почуття гумору. Хтось збоку міг би подумати, що вона різка й безжальна, але насправді за оборонною маскою цинізму й самовпевненості Катя ховала душу романтичної ідеалістки. Вразливої й ніжної, але задерикуватої й гострої на язик. Боже, як смачно вона лаялася – настільки стильно й доречно, що хотілося за нею записувати!</p>
      <p>А ще такий спогад: грудень 2013-го, ми випадково зустрічаємося на Майдані. Вона щойно приїхала з Херсона і ще нікому не дзвонила, вирішила спочатку прогулятися на самоті. Ми взяли чаю й подалися оглянути всі найважливіші опорні пункти революції. У неї на шиї висів професійний фотоапарат, але Катя не фотографувала натовп із прапорами, промовців на сцені чи барикади.</p>
      <p>У Жовтневому палаці вона сфотографувала цілий ряд мішків із цибулею, які привіз на Майдан якийсь фермер – «щоб люди не хворіли». У Київраді зазнимкувала оголошення біля туалету, в якому на списаному від руки папірчику йшлося про важливість чистоти – як елемент поваги до інших. У Будинку профспілок в її об’єктив потрапив старий чоловік, що притулився до вікна й читав товсту книжку. Скажи мені, що ти фотографуєш,  – і я скажу тобі, хто ти.</p>
      <p>Десь там, посеред зимового Києва, я її й залишу. Бо фактично Катя стала останньою з Небесної Сотні – людиною, яку вбили за те, що свою власну Революцію Гідності вона не закінчила на втечі «легітимного», а боролася далі. Принципова, затята, насмішкувато прищурена.</p>
      <p>Вірю, що замовники таки солоно заплатять за це вбивство. Але не знаю, чи відчую від цього полегшу. Адже це не «рік без Каті». Це вже назавжди без Каті…</p>
      <footer>Джерело: <a href="http://zbruc.eu/">Zbruc</a></footer>
      <footer>Думки авторів рубрики «Думки вголос» не завжди збігаються з позицією редакції «Главкома»</footer>
      <related>
        <a href="https://glavcom.ua/country/criminal/spravzhniy-triler-na-zhitomirshchini-batki-spalili-dochku-i-otrimali-groshovu-dopomogu-638002.html"/>
        <a href="https://glavcom.ua/news/u-harkovi-stalasya-strilyanina-je-poraneniy-637949.html"/>
        <a href="https://glavcom.ua/news/u-harkovi-vzhe-demontuvali-vstanovlenu-naperedodni-memorialnu-doshku-generalu-kdb-637931.html"/>
      </related>
    </article>
  </body>
</html>