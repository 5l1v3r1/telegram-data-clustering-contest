<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/06/az-iszlam-allam-belga-harcosnojet-fogtak-el-torokorszagban?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-06T09:58:40+00:00"/>
    <meta property="og:title" content="Az Iszlám Állam belga harcosnőjét fogták el Törökországban"/>
    <meta property="og:description" content="A fiatal, még mindig csak 24 éves nő az Iszlám Állam terrorszervezet bukása után haza akart menni Belgiumba, ahol &quot;enyhe büntetésre&quot; számít."/>
  </head>
  <body>
    <article>
      <h1>Az Iszlám Állam belga harcosnőjét fogták el Törökországban</h1>
      <address><time datetime="2019-11-06T09:58:40+00:00">06 Nov 2019, 09:58</time> by <a rel="author">MTI </a></address>
      <p>Az Iszlám Állam terrorszervezet kurd fogságból megszökött, belga állampolgárságú harcosát fogták el Törökország Szíriával közös határán a török hatóságok - közölte a belga sajtó kedden. A 24 éves Fatima Benmezian információk szerint Belgiumnak történő kiadatásában reménykedik.</p>
      <p>Beszámolók szerint az észak-belgiumi Antwerpen egyik elővárosából származó Fatima Benmezian 2014-ben csatlakozott az Iszlám Állam Szíriában harcoló alakulataihoz.</p>
      <p>A fiatal nő a terrorszervezet ellen harcoló kurdok fogságába esett, majd az észak-szíriai Ain Issa városában tartották fogva. Fatima Benmezian Törökország október elején indított katonai offenzívája okozta állapotokat kihasználva szökött meg onnan. A szír határ közelében fekvő Kilis városába embercsempészek segítségével jutott, ahol azonban letartóztatták.</p>
      <p>Az arcot szinte teljesen eltakaró kendőt, nikábot viselő nő az RTBF belga közszolgálati televízióban elhangzott nyilatkozatában kijelentette, azért szökött meg a kurd fogságból, hogy visszatérhessen Belgiumba. Indoklása szerint "már nincs keresnivalója" Szíriában. Hazatérését követően enyhe büntetésre számít - tette hozzá.</p>
      <p>Eric van Duyse, a belga szövetségi ügyészség szóvivőjének tájékoztatása szerint Fatima Benmezian öt éves börtönbüntetésre számíthat, mivel erről távollétében jogerős ítélet született 2015 májusában.</p>
      <p>Belgium többször kinyilvánította, hogy nem fogadja vissza azon 18. életévüket betöltött állampolgárait, akik azért távoztak Szíriába, hogy ott csatlakozzanak a terrorszervezethez.</p>
      <p>Süleyman Soylu török belügyminiszter szombaton arról beszélt, hogy országa vissza fogja küldeni származási országukba az Iszlám Állam elfogott katonáit. Akkor is így jár el, ha azok közben elvesztették állampolgárságukat.</p>
      <p>Törökország az elmúlt hónapokban az Iszlám Állam mintegy háromszáz Európába visszatérő, korábbi harcosát fogta el Szíriával közös határán. Jelenleg a terrorszervezet közel 1200 "külföldi szélsőségesét" tartják fogva Törökországban.</p>
      <p>Számos európai ország megtagadta az Iszlám Állam soraiban harcoló állampolgáraik és családtagjaik visszafogadását. Nagy-Britannia például eddig több mint száz szélsőségest fosztott meg állampolgárságától. Törökország az Iszlám Állam 20 német állampolgárságú dzsihadistáját akarja kitoloncolni Németországba - írta a dpa német hírügynökség, amely szerint úgy tudni, hogy hozzávetőleg 10 ezer szélsőséges raboskodik a Szíriai Demokratikus Erők (SDF) nevű, kurd vezetésű katonai szövetség fogságában Szíriában.</p>
      <p>A belga belügyi válságközpont (OCAM) adatai szerint Szíriában és Irakban 55 belga származású vagy kötődésű dzsihadistáról és 69 gyerekről tudni.</p>
    </article>
  </body>
</html>