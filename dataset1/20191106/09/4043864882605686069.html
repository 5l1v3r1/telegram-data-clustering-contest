<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231142/"/>
    <meta property="og:site_name" content="Українська правда"/>
    <meta property="article:published_time" content="2019-11-06T09:45:00+00:00"/>
    <meta property="og:title" content="Зеленський утворив раду з питань свободи слова та захисту журналістів. Склад"/>
    <meta property="og:description" content="Президент Володимир Зеленський утворив раду з питань свободи слова та захисту журналістів як консультативно-дорадчий орган при президентові."/>
  </head>
  <body>
    <article>
      <h1>Зеленський утворив раду з питань свободи слова та захисту журналістів. Склад</h1>
      <address>
        <time datetime="2019-11-06T09:45:00+00:00">06 Nov 2019, 09:45</time>
      </address>
      <p>Президент Володимир Зеленський утворив раду з питань свободи слова та захисту журналістів як консультативно-дорадчий орган при президентові.</p>
      <p><b>Джерело:</b> <a href="https://www.president.gov.ua/documents/8082019-30265?fbclid=IwAR2_ZhwqwLCpoQsZb1v8IwRQxXBhwo-m_fQNCZJ4qmNux_AwU5zvAAyPHSM">указ</a> президента №808</p>
      <p><b>Деталі:</b> Раду утворили "з метою забезпечення дотримання конституційного права на свободу слова, налагодження ефективної взаємодії державних органів, засобів масової інформації, інститутів громадянського суспільства, зокрема щодо запобігання перешкоджанню законній професійній діяльності журналістів".</p>
      <p>Указом Зеленського затверджуються положення про Раду та її персональний склад.</p>
      <p>Президент також скасував укази 2016, 2017, 2018 років "Про Раду з питань захисту професійної діяльності журналістів та свободи слова".</p>
      <figure>
        <img src="https://img.pravda.com/images/doc/c/0/c07a851-3.jpg"/>
      </figure>
      <p>Основним завданням ради вказують "формування пропозицій щодо захисту інформпростору, забезпечення реалізації прав громадян на свободу слова та отримання об’єктивної, достовірної інформації, забезпечення гарантій законної професійної діяльності журналістів".</p>
      <p>Рада має аналізувати законодавство в інформсфері, розробляти та вносити пропозиції щодо його вдосконалення, моніторити додержання журналістських стандартів і тд.</p>
      <p>Також рада має взаємодіяти з іншими консультативними органами i службами, утвореними президентом, утворювати робочі, організовувати проведення конференцій, семінарів.</p>
      <p>Відзначається, що склад ради формується з числа фахівців інформсфери і складається з секретаря ради і членів, які беруть участь у її роботі на громадських засадах, а персональний склад ради затверджує президент.</p>
      <p>Секретар ради організовує діяльність ради, головує на її засіданнях, інформує президента і громадськість про діяльність ради.</p>
      <p>Указ набирає чинності з дня його опублікування.</p>
      <p><b>Що було раніше:</b> 17 липня офіс президента повідомив, що створює <a href="https://www.pravda.com.ua/news/2019/07/17/7221156/">Раду з питань свободи слова</a> при президентові і кличе туди журналістів. Деяких журналістів обрали без їхнього відома, хоча потім їх замінили іншими.</p>
      <p><b>Нагадаємо</b>:</p>
      <ul>
        <li>Керівник Офісу президента Андрій Богдан вважає журналістів <a href="https://www.pravda.com.ua/news/2019/09/16/7226444/">корумпованими</a> й бажає, щоб засоби масової інформації здійснили самостійне "очищення".</li>
        <li>Раніше Богдан заявляв, що новій владі <a href="https://www.pravda.com.ua/news/2019/08/3/7222700/">не потрібні журналісти</a>, бо вони спілкуються з суспільством без посередників. </li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/6/7231138/"/>
        <a href="https://www.pravda.com.ua/news/2019/11/6/7231125/"/>
        <a href="https://www.pravda.com.ua/articles/2019/11/6/7231108/"/>
      </related>
    </article>
  </body>
</html>