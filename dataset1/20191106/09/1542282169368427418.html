<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/06/ergatiko-dystichima-larko"/>
    <meta property="og:site_name" content="euronews"/>
    <meta property="article:published_time" content="2019-11-06T09:22:40+00:00"/>
    <meta property="og:title" content="ΛΑΡΚΟ: Εργάτης νεκρός από έκρηξη"/>
    <meta property="og:description" content="Ένας 55χρονος εργάτης έχασε την ζωή του μετά από έκρηξη στη νικελοβιομηχανία"/>
  </head>
  <body>
    <article>
      <h1>ΛΑΡΚΟ: Εργάτης νεκρός από έκρηξη</h1>
      <address><time datetime="2019-11-06T09:22:40+00:00">06 Nov 2019, 09:22</time> by <a rel="author">euronews </a></address>
      <p>Την ζωή του έχασε ένας 55χρονος εργάτης, πατέρας τριών παιδιών, μετά από έκρηξη στην αίθουσα χαλυβουργίας της νικελοβιομηχανίας ΛΑΡΚΟ στην Λάρυμνα Φθιώτιδας.</p>
      <p>Όπως αναφέρει το <a href="http://www.lamiareport.gr/index.php/topika/item/139362-larko-skotothike-pateras-trion-paidion">LamiaReport</a> επρόκειτο για πολύπειρο εργάτη χρόνια στη ΛΑΡΚΟ που εκτελούσε κανονικά την εργασία του στο Τμήμα όταν συνέβη η έκρηξη.</p>
      <p>Σοκαρισμένος ο Πρόεδρος του Συνδικάτου Μετάλλου, Παναγιώτης Πολίτης, βλέποντας δίπλα του έναν ακόμη εργάτη να χάνει τη ζωή του την ώρα της δουλειάς, μπόρεσε να πει μόνο ότι «δεν πάει άλλο…».</p>
      <p>Το Συνδικάτο Μετάλλου μόλις μία μέρα πριν, είχε προχωρήσει σε βαρυσήμαντη καταγγελία για παραλίγο ομαδικό δυστύχημα στην αίθουσα των ηλεκτροκαμίνων στο ίδιο εργοστάσιο της ΛΑΡΚΟ στη Λάρυμνα.</p>
      <p>Ο υπουργός Περιβάλλοντος και Ενέργειας, Κωστής Χατζηδάκης, με ανάρτησή του στο Twitter δεσμεύεται για την διερεύνηση του τραγικού συμβάντος και την απόδοση ευθυνών.</p>
      <figure>
        <iframe data-src="https://twitter.com/euronewses/status/1191988317270761472" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>ΓΣΕΕ: Θλίψη και οργή για τον δεύτερο νεκρό σε πέντε μήνες</h3>
      <p>Τη θλίψη και την οργή της για το νέο εργατικό δυστύχημα στη ΛΑΡΚΟ εκφράζει η Γενική Συνομοσπονδία Εργατών Ελλάδας (ΓΣΕΕ), με σχετική ανακοίνωση που εξέδωσε.</p>
      <p>Όπως αναφέρει η Συνομοσπονδία, «μέσα σε ένα πεντάμηνο και δεύτερος εργαζόμενος χάνει τη ζωή του εν ώρα δουλειάς στο συγκεκριμένο εργοστάσιο». «Ο 55χρονος μεταλλεργάτης, πατέρας τριών παιδιών, βρήκε τραγικό θάνατο σήμερα το πρωί από έκρηξη στην αίθουσα χαλυβουργίας της ΛΑΡΚΟ, με τα ερωτήματα για τα μέτρα υγιεινής και ασφάλειας στο εργοστάσιο να παραμένουν πολλά και αναπάντητα. Αυτό που θεωρείται βέβαιο είναι ότι ο τομέας ασφάλειας και υγείας των εργαζομένων στη ΛΑΡΚΟ χρειάζεται επανεξέταση και αυστηροποίηση» επισημαίνει η ΓΣΕΕ, σημειώνοντας ότι είναι αδιανόητο να θρηνούμε ανθρώπινες ζωές στους χώρους εργασίας χωρίς σχεδόν ποτέ να αποδίδονται ευθύνες.</p>
      <p>«Και όλα αυτά, μάλιστα, όταν οι ίδιοι οι εργαζόμενοι έχουν κρούσει κατ' επανάληψη τον κώδωνα του κινδύνου και έχουν κάνει λόγο για έλλειψη μέτρων ατομικής προστασίας και κακή συντήρηση των μηχανημάτων και των αυτοματισμών ασφαλείας» υπογραμμίζει η Συνομοσπονδία. Όπως προσθέτει, βρίσκεται στο πλευρό των εργαζομένων στη ΛΑΡΚΟ και απαιτεί από τα αρμόδια ελεγκτικά όργανα να εξετάσουν άμεσα τα αίτια του δυστυχήματος, να αποδοθούν εδώ και τώρα ευθύνες, όπου και σε όποιους αναλογούν και να ληφθούν όλα τα απαραίτητα μέτρα, «ώστε να μη θρηνήσουμε άλλους συναδέλφους».</p>
      <h3>Η ανακοίνωση της ΛΑΡΚΟ</h3>
      <p>Σήμερα, 06.11.2019 και ώρα 08:15 στις εγκαταστάσεις της Γ.Μ.Μ. Α.Ε. ΛΑΡΚΟ του Εργοστασίου στη Λάρυμνα Φθιώτιδος συνέβη θανατηφόρο ατύχημα στο χώρο της χαλυβουργίας – κοκκοποίησης με αποτέλεσμα την απώλεια της ζωής του εργαζομένου της Γεωργίου Ψαρρά του Δημητρίου.</p>
      <p>Η Εταιρία εκφράζει τα συλλυπητήριά της και την αμέριστη συμπαράστασή της προς την οικογένεια του θανόντος.</p>
      <p>Για το συμβάν επελήφθησαν οι αρμόδιες Αρχές οι οποίες μαζί με την Διοίκηση και τα στελέχη της Εταιρίας ερευνούν τα αίτια του δυστυχήματος.</p>
    </article>
  </body>
</html>