<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/06/egy-europai-orszagban-kerul-bele-eloszor-a-tananyagba-a-klimavaltozas"/>
    <meta property="og:site_name" content="infostart"/>
    <meta property="article:published_time" content="2019-11-06T09:42:00+00:00"/>
    <meta property="og:title" content="Egy európai országban kerül bele először a tananyagba a klímaváltozás"/>
    <meta property="og:description" content="Az olasz állami iskolai tananyagban jövőre már szerepelni fog a klímaváltozás és a fenntartható fejlődés. Ezzel Olaszország a világon elsőként vezeti be a kérdés oktatását kötelezően az iskolákban - közölte az olasz oktatásügyi miniszter."/>
  </head>
  <body>
    <article>
      <h1>Egy európai országban kerül bele először a tananyagba a klímaváltozás</h1>
      <address><time datetime="2019-11-06T09:42:00+00:00">06 Nov 2019, 09:42</time> by <a rel="author">Infostart / MTI</a></address>
      <h3>Az olasz állami iskolai tananyagban jövőre már szerepelni fog a klímaváltozás és a fenntartható fejlődés. Ezzel Olaszország a világon elsőként vezeti be a kérdés oktatását kötelezően az iskolákban - közölte az olasz oktatásügyi miniszter.</h3>
      <p>Lorenzo Fioramonti elmondta, hogy az iskolások a következő tanévben 33 órában kötelezően foglalkoznak majd a klímaváltozás hatásaival. A miniszter hangsúlyozta, kezdeményezése arra irányul, hogy a tanulók következő generációja megismerkedjen a klímaváltozás okaival, kockázataival és hatásaival.</p>
      <p>Fioramonti, az Öt Csillag Mozgalom (M5S) politikusa hozzáfűzte, hogy a 2020/2021-es tanévtől a földrajz és a fizika tantárgyak olyan ismeretanyaggal bővülnek, amelyek rávilágítanak a fenntartható fejlődés kérdéseire.</p>
      <p>Az Egészségügyi Világszervezet (WHO) és környezetvédelmi lobbicsoportok klímaváltozási modellje szerint Olaszország azon európai országok közé tartozik, amelyeket a legjobban érint a klímaváltozás. Az éghajlat változása komoly hatással van a mezőgazdaságra, az ország északi részén lévő gleccserek olvadnak, ami áradásokat és földcsuszamlásokat okoz, Velence és más tengerparti városok pedig szintén egyre súlyosbodó áradásoknak vannak kitéve.</p>
      <p>A miniszter indítványai a repülőjegyek, a műanyag termékek és a cukros ételek megadóztatásáról az olasz jobboldali ellenzék kemény ellenállásába ütköztek.</p>
      <p>A támadások ellenére az új olasz kormány 2020-as költségvetésében szerepel a műanyagok és a cukros üdítők megadóztatása is. Fioramonti elmondta, hogy a közvélemény-kutatások szerint az olaszok 70-80 százaléka támogatja a cukros üdítők és a repülés megadóztatását. A miniszter szerint az ilyen célzott adóztatás lehetővé teszi a környezettudatosabb fogyasztási szokások kialakulását, egyúttal forrásokat jelenthet az iskolák, a szociális problémák megoldása vagy az adócsökkentés számára.</p>
      <p>
        <i>Nyitókép: Pixabay</i>
      </p>
    </article>
  </body>
</html>