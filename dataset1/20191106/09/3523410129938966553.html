<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638436/%D8%B3%D8%B1%D8%B7%D8%A7%D9%86-%DA%A9%D8%A8%D8%AF-%D8%B1%D8%A7-%D8%A8%D8%A7-%D8%A7%DB%8C%D9%86-%D9%86%D9%88%D8%B4%DB%8C%D8%AF%D9%86%DB%8C-%D8%AF%D9%88%D8%B1-%DA%A9%D9%86%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T09:49:00+00:00"/>
    <meta property="og:title" content="سرطان کبد را با این نوشیدنی دور کنید"/>
    <meta property="og:description" content="نتایج یک بررسی جدید حاکی از آن است، نوشیدن قهوه می‌تواند ۵۰ درصد احتمال ابتلا به سرطان کبد را کاهش دهد."/>
  </head>
  <body>
    <article>
      <h1>
        <a href="https://www.bultannews.com/fa/news/638436/%D8%B3%D8%B1%D8%B7%D8%A7%D9%86-%DA%A9%D8%A8%D8%AF-%D8%B1%D8%A7-%D8%A8%D8%A7-%D8%A7%DB%8C%D9%86-%D9%86%D9%88%D8%B4%DB%8C%D8%AF%D9%86%DB%8C-%D8%AF%D9%88%D8%B1-%DA%A9%D9%86%DB%8C%D8%AF">سرطان کبد را با این نوشیدنی دور کنید</a>
      </h1>
      <h2>نتایج یک بررسی جدید حاکی از آن است، نوشیدن قهوه می‌تواند ۵۰ درصد احتمال ابتلا به سرطان کبد را کاهش دهد.</h2>
      <address><time datetime="2019-11-06T09:49:00+00:00">06 Nov 2019, 09:49</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، نتایج یک بررسی جدید حاکی از آن است،  نوشیدن <b>قهوه</b> می‌تواند ۵۰ درصد احتمال ابتلا به <b>سرطان کبد</b> را کاهش دهد.</p>
      <p>به گفته کارشناسان، علل مختلفی مانند هپاتیت C، هپاتیت مزمن، سیروز، سم قارچی آفلاتوکسین، <b>چاقی</b>، بیماری ذخیره‌ای آهن، مصرف بیش از حد الکل و تریزومی ۱۸ می‌توانند زمینه بروز این سرطان را فراهم سازند.</p>
      <p>محققان دانشگاه کوئینز بلفاست در ایرلند به عنوان تیمی که این پژوهش را برعهده داشتند، یادآور شدند: قهوه با جلوگیری از تقسیم سلول‌های سرطانی ممکن است خطر ابتلا به سرطان کبد را کاهش دهد.</p>
      <p>دانشمندان ایرلندی تقریباً یک میلیون نفر را تحت بررسی قرار دادند و درنهایت دریافتند، افرادی که از نوشیدن قهوه دوری می‌کنند دست کم ۵۰ درصد بیش از افراد علاقه‌مند به این نوشیدنی در معرض سرطان کبد هستند. </p>
      <p>پژوهشگران باور دارند، دانه قهوه حاوی پلی فنول است که ممکن است جلوی تقسیم سلول‌های سرطانی را بگیرد و ریسک ابتلا به شایع‌ترین نوع سرطان کبد را کاهش دهد. </p>
      <p>اونا مکمنامین، سرپرست تیم پژوهش از دانشگاه کوئینز بلفاست می‌گوید: شواهد به دست آمده به خوبی نشان می‌دهد نوشیدن قهوه به ویژه در صبح برای سلامتی مفید است؛  قهوه حاوی آنتی اکسیدان و کافئین است که ممکن است در برابر سرطان محافظت کند.</p>
    </article>
  </body>
</html>