<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231144/"/>
    <meta property="og:site_name" content="Українська правда"/>
    <meta property="article:published_time" content="2019-11-06T09:52:43+00:00"/>
    <meta property="og:title" content="На кордоні завернули російську актрису, яка прилетіла на зйомки в Київ"/>
    <meta property="og:description" content="Через незаконні візити в окупований Крим на 3 роки “закрили” український кордон російській актрисі Маргариті Аброськіній."/>
  </head>
  <body>
    <article>
      <h1>На кордоні завернули російську актрису, яка прилетіла на зйомки в Київ</h1>
      <address>
        <time datetime="2019-11-06T09:52:43+00:00">06 Nov 2019, 09:52</time>
      </address>
      <p>Через незаконні візити в окупований Крим на 3 роки "закрили" український кордон російській актрисі Маргариті Аброськіній.</p>
      <p><b>Джерело:</b> Державна <a href="https://dpsu.gov.ua/ua/news/cherez-viziti-v-krim-rosiyskiy-aktrisi-na-3-roki-zakrili-ukrainskiy-kordon/">прикордонна служба</a>, Українська правда</p>
      <p><b>Дослівно ДПСУ:</b> "В аеропорту "Бориспіль" серед пасажирів рейсу з Мінська прикордонники виявили правопорушницю українського законодавства. Нею виявилася громадянка РФ - актриса, яка прилетіла в Україну на зйомки. Однак з’ясувалося, що у 2018 році росіянка незаконно відвідувала окупований її країною Кримський півострів.</p>
      <p>За порушення вимог українського законодавства актрисі заборонили в’їзд в Україну на 3 роки. З відповідним штампом у документі вона вилетіла зворотним рейсом у Білорусь".</p>
      <p><b>Деталі:</b> Прикордонники традиційно не називають ім’я персони нон грата, але за даними УП, йдеться про 25-річну актрису серіалів Маргариту Аброськіну.</p>
      <figure>
        <img src="https://img.pravda.com/images/doc/d/0/d0b145a-screenshot-9.png"/>
      </figure>
      <p>Прикордонники зазначають, що загалом з початку року виявили понад 5 тисяч  фактів порушення особами порядку в’їзду/виїзду з/до тимчасово окупованих територій. За це порушення (за ст.204-2 КУпАП) складено 4 251 адмінпротокол.  </p>
      <figure>
        <img src="https://img.pravda.com/images/doc/d/e/de243e4-news-20191106-105945-1573030785.jpg"/>
      </figure>
      <p>Крім того, за це правопорушення 1314 іноземцям відмовлено у перетинанні державного кордону, а стосовно майже 915 – прийнято рішення про заборону в’їзду в Україну.</p>
      <p>Також від початку року заборону в’їзду в Україну отримали 43 іноземці з числа діячів культури та мистецтва.</p>
      <footer>Українська правда</footer>
    </article>
  </body>
</html>