<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231138/"/>
    <meta property="og:site_name" content="Українська правда"/>
    <meta property="article:published_time" content="2019-11-06T09:24:00+00:00"/>
    <meta property="og:title" content="Радник Кличка: Протистояння з офісом Зеленського більше немає"/>
    <meta property="og:description" content="В Офісі президента більше не намагатимуться посунути Віталія Кличка з посади голови КМДА."/>
  </head>
  <body>
    <article>
      <h1>Радник Кличка: Протистояння з офісом Зеленського більше немає</h1>
      <address>
        <time datetime="2019-11-06T09:24:00+00:00">06 Nov 2019, 09:24</time>
      </address>
      <p>В Офісі президента більше не намагатимуться посунути Віталія Кличказ посади голови КМДА.</p>
      <p><b>Джерело:</b> <a href="https://bihus.info/radnik-klichka-bakhmatov-protistoyannya-z-ofisom-zelenskogo-bilshe-nemae?fbclid=IwAR1xmdgilu6oWyNZMJPtRDQJ-hmGZa8ASUsnIa8k2udJpMz5_7S-FMSetdI">інтерв'ю</a> радника мера Києва, ексгенпродюсера українського Comedy Club Максима Бахматова Bihus.Info.</p>
      <p><b>Пряма мова:</b> "На сьогоднішній день команда Кличка не є командою Зеленського, але я би не сказав, що вона опонує. Є Зеленський, законнообраний і народний президент, реально дуже крутий, є в нього частини команди, різні полюси, і є пан Кличко – законнообраний мер 5 років тому…"</p>
      <p><b>Деталі:</b> Бахматов прокоментував нещодавнє протистояння, коли Богдан публічно "тролив" київського мера.</p>
      <p><b>Пряма мова:</b> "Одна історія, коли Богдан тролить Кличка, інша історія - коли Богдан буде намагатися тролити Бахматова, а Бахматов буде тролити Богдана.</p>
      <p>Кличко це мер, а Богдан це керівник Офісу президента, чому він має тролити мера? І взагалі, що таке тролити? Ти маєш давати факти, прокуратура має давати якісь запити, СБУ і таке інше… все інше – це такий феєрверк без результату".</p>
      <p>Те, що відбувалось у публічному і непублічному просторі між головою ОП Андрієм Богданом і Кличком, Бахматов назвав фарсом та дешевим наступом.</p>
      <p>На його думку більше спроб "звалити" Кличка з боку Банкової не буде – "Вже є, чим займатися".</p>
      <p>Бахматов додав, що рейтинг Кличка в Києві останнім часом зростав, а "кандидата" від Банкової Олександра Ткаченка - падав.</p>
      <p>
        <i>
          <b>Знати більше: </b>
        </i>
      </p>
      <p>
        <i>
          <b>
            <a href="https://www.pravda.com.ua/articles/2019/07/18/7221212/">Києве мій! Як Зеленський збирається посунути Кличка</a>
          </b>
        </i>
      </p>
      <p>
        <b>Нагадаємо:</b>
      </p>
      <ul>
        <li>Офіс президента Володимира Зеленського домагався звільнення Віталія Кличка з посади голови Київської міської держадміністрації з кінця липня.</li>
        <li>Попередній склад уряду Володимира Гройсмана відставку Кличка <a href="https://www.pravda.com.ua/news/2019/08/14/7223524/">розглядати відмовився</a>.</li>
        <li>Керівник Офісу президента Андрій Богдан заявив, що міський голова Києва Віталій Кличко <a href="https://www.pravda.com.ua/news/2019/07/30/7222292/">не контролює</a> столичну раду.</li>
        <li>Міський голова Києва Віталій Кличко   <a href="https://www.pravda.com.ua/news/2019/08/1/7222468/">просив</a> Національне антикорупційне бюро перевірити заяву голови Офісу президента Андрія Богдана про нібито підкуп у його інтересах.</li>
        <li>Народний депутат від "Слуги народу", який мітить на пост голови КМДА, Олександр Ткаченко звернувся до прем'єра Олексія Гончарука провести аудит діяльності мера Києва Віталія <a href="https://www.pravda.com.ua/news/2019/09/16/7226454/">Кличка</a>, КМДА та її структур. Прем’єр-міністр <a href="https://www.pravda.com.ua/news/2019/09/17/7226569/">погодився</a>.</li>
        <li>4 вересня Кабінет міністрів <a href="https://www.pravda.com.ua/news/2019/09/4/7225310/">погодив</a> звыльнення Віталія Кличка з посади голови Київської міської державної адміністрації.</li>
        <li>Президент Володимир Зеленський поки не підписав указ про звільнення Кличка. </li>
        <li>Кличко <a href="https://www.pravda.com.ua/news/2019/09/30/7227701/">позивається</a> до Кабінету міністрів, прем’єр-міністра Олексія Гончарука й керівника Офісу президента Андрія Богдана через рішення про звільнення його з посади голови Київської міської державної адміністрації.</li>
      </ul>
      <related>
        <a href="https://www.epravda.com.ua/news/2019/11/6/653381/"/>
        <a href="https://www.pravda.com.ua/news/2019/11/4/7230917/"/>
        <a href="https://www.pravda.com.ua/news/2019/11/2/7230828/"/>
      </related>
    </article>
  </body>
</html>