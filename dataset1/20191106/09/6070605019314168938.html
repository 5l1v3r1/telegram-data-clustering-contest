<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/enginyer-Boeing-sistema-oxigen-emergencia_0_2339166157.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T09:59:05+00:00"/>
    <meta property="og:title" content="Un enginyer de Boeing posa en dubte el sistema d'oxigen d'emergència del 787"/>
    <meta property="og:description" content="El cap de control de qualitat de Califòrnia diu a la BBC que el 25% de màscares van fallar"/>
  </head>
  <body>
    <article>
      <h1>Un enginyer de Boeing posa en dubte el sistema d'oxigen d'emergència del 787</h1>
      <h2>El cap de control de qualitat de Califòrnia diu a la BBC que el 25% de màscares van fallar</h2>
      <address>
        <time datetime="2019-11-06T09:59:05+00:00">06 Nov 2019, 09:59</time>
      </address>
      <p>John Barrett, exenginyer de control de qualitat de Boeing,<a href="https://www.bbc.com/news/business-50293927"> ha alertat a la BBC que el sistema d'oxigen en cas de despressurització del model 787 Dreamliner té fallades que l'empresa no ha volgut resoldre</a>. L'enginyer, que va treballar 32 anys a la companyia fins que es va retirar el 2017 per problemes de salut, ha revelat que les proves van evidenciar fallades en el sistema que l'empresa no ha volgut tenir en compte. Boeing ho nega i assegura que tots els seus aparells compleixen els estàndards de seguretat i qualitat.</p>
      <figure>
        <img src="https://www.ara.cat/2019/03/11/internacional/Cerimonia-lliurament-Boeing-Xina-desembre_2195190580_61099684_117x66.jpg"/>
      </figure>
      <p>
        <a href="https://www.ara.cat/internacional/Regne-Unit-suspen-Boeing-precaucio_0_2195780587.html">El pànic al Boeing s’estén arreu del món</a>
      </p>
      <p>Les revelacions s'afegeixen<a href="https://www.ara.cat/internacional/Regne-Unit-suspen-Boeing-precaucio_0_2195780587.html"> als dubtes sobre la seguretat del fabricant nord-americà després dels accidents del model 737 Max</a>. Barrett era el màxim responsable de qualitat de la fàbrica de Boeing a Califòrnia, on s'ha fabricat el model 787, el més punter per a trajectes de llarga distància i un dels que encapçalen les vendes de l'empresa.</p>
      <p>Segons Barrett, les presses per fabricar el nou aparell van portar Boeing a accelerar el procediment d'assemblatge a costa de la seguretat. Assegura que el 2016 va descobrir fallades al sistema d'oxigen d'emergència: algunes de les màscares situades sobre els seients no rebien l'oxigen de les bombones. Aleshores va reclamar una prova de control i el 25% dels 300 sistemes que es van comprovar van fallar. L'enginyer diu que ni la companyia ni el regulador nord-americà van voler fer cas a les seves advertències. Boeing admet que algunes bombones d'oxigen que va rebre d'un proveïdor no es desplegaven correctament i van ser substituïdes.</p>
    </article>
  </body>
</html>