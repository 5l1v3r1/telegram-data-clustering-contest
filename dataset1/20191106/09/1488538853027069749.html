<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://criatures.ara.cat/escola/IV-edicio-premis-Ecoinnovacio-escoles_0_2339166156.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T09:52:55+00:00"/>
    <meta property="og:title" content="IV edició dels premis a l'Ecoinnovació per a escoles"/>
    <meta property="og:description" content="Més de 1.300 alumnes de tot Catalunya han participat en el certamen des del seu naixement el 2016"/>
  </head>
  <body>
    <article>
      <h1>IV edició dels premis a l'Ecoinnovació per a escoles</h1>
      <h2>Més de 1.300 alumnes de tot Catalunya han participat en el certamen des del seu naixement el 2016</h2>
      <address><time datetime="2019-11-06T09:52:55+00:00">06 Nov 2019, 09:52</time> by <a rel="author">A.F.</a></address>
      <p>Fa uns dies, coincidint amb els actes de celebració de la Setmana pel Clima, la <b>Fundació Endesa va posar en marxa una nova edició dels premis Ecoinnovació per a estudiants de Primària, Secundària, Batxillerat i Formació Professional de Grau Mig</b><b><i>,</i></b> una iniciativa que, fins ara, ha mobilitzat 1.335 estudiants de tot Catalunya.</p>
      <p>Un any més, la Fundació Endesa posa el<b> focus en la necessitat de l’educació mediambiental dels joves</b> i els insta a participar a la quarta edició dels premis a l’Ecoinnovació Educativa. Aquests premis, que impulsen amb la col·laboració de la Fundació Europea Societat i Educació, busquen<b> aportar valor a la societat tot fomentant l’interès pel medi ambient i inculcant valors entre les noves generacions</b> com la responsabilitat, el compromís i la cooperació en la preservació de l’entorn.</p>
      <blockquote>Els participants presenten les seves iniciatives d'emprenedoria i innovació ecològica i ambiental</blockquote>
      <p>Els Premis Ecoinnovació neixen el 2016 com a<b> resposta a les carències en cultura ecològica dels joves,</b> posades de manifest en l’informe <i>Ecobaròmetre Fundació Endesa. Cultura ecològica i educació. </i>El curs passat, 2018/2019, la participació dels centres va augmentar un 77% respecte a la primera edició, fet que demostra el <b>creixent interès dels centres educatius per l’educació mediambiental</b>. En total, es van presentar 354 candidatures als premis amb 253 projectes, en les seves<b> tres categories</b><b>:</b> <b>Què és per a tu la Natura?,</b> <b>La meva solució creativa a un problema mediambiental, i Com milloraries el teu entorn?</b></p>
      <p>Els participants de la<b> tercera edició es van centrar en temes com el patrimoni ecològic i mediambiental,</b> tot elaborant estudis i propostes de conservació de la fauna i la natura, en la <b>cultura del reciclatge</b> –amb campanyes de conscienciació– i en la<b> responsabilitat sobre l’estalvi energètic</b> amb diferents anàlisis. Els tres <a href="https://www.fundacionendesa.org/es/premios-innovacion-educativa/archive/2019/06/ganadores-tercera-edicion-premios-endesa.html">projectes guanyadors</a> van ser de centres docents d'Euskadi, Aragó i Galícia. </p>
      <figure>
        <img src="https://criatures.ara.cat/2019/11/06/imatges/projectes-finalistes-edicio-posava-Valencia_2339176199_67169971_532x400.png"/>
        <figcaption>Un dels projectes finalistes de la 3a edició posava en valor les dunes de la costa de València ​ / Endesa</figcaption>
      </figure>
      <p>La<b> dotació dels premis</b> per a cadascuna de les tres categories consisteix en un guardó per a cada finalista, difusió nacional del seu projecte i una dotació econòmica per tal de seguir desenvolupant la iniciativa ambiental a cada centre: a la 1a categoria per un valor de 2.000€ cadascun, a la 2a categoria per un valor de 2.000€, i a la 3a, per un valor de 4.000€.</p>
      <p>El<b> registre de les candidatures per a les tres categories es realitzarà exclusivament en línia</b> mitjançant l’emplenament del formulari disponible a la seva <a href="https://www.fundacionendesa.org/es/premios-innovacion-educativa.html">pàgina web</a>. El <b>període de registre de les candidatures finalitzarà el proper 13 de desembre</b>. </p>
    </article>
  </body>
</html>