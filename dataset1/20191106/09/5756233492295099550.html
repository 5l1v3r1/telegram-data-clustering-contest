<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620149/%D9%88%D8%A7%DA%A9%D9%86%D8%B4-%D9%88%D8%B2%D8%A7%D8%B1%D8%AA-%D8%AE%D8%A7%D8%B1%D8%AC%D9%87-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%DA%AF%D8%A7%D9%85-%D8%AC%D8%AF%DB%8C%D8%AF-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%A7%DB%8C%D8%B1%D8%A7%D9%86-%D8%AF%D8%B1-%D8%A8%D8%B1%D8%AC%D8%A7%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T09:41:00+00:00"/>
    <meta property="og:title" content="واکنش وزارت خارجه آمریکا به گام جدید کاهش تعهدات ایران در برجام"/>
    <meta property="og:description" content="سخنگوی وزارت امور خارجه آمریکا بامداد چهارشنبه به اعلام ایران برای آغاز گام چهارم کاهش تعهدات برجامی خود واکنش نشان داد."/>
  </head>
  <body>
    <article>
      <h1>واکنش وزارت خارجه آمریکا به گام جدید کاهش تعهدات ایران در برجام</h1>
      <address>
        <time datetime="2019-11-06T09:41:00+00:00">06 Nov 2019, 09:41</time>
      </address>
      <p>
        <i>سخنگوی وزارت امور خارجه آمریکا بامداد چهارشنبه به اعلام ایران برای آغاز گام چهارم کاهش تعهدات برجامی خود واکنش نشان داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نقل از رویترز، وزارت خارجه آمریکا در واکنش به اعلام گام چهارم کاهش تعهدات برجامی ایران، مدعی شد که این اقدام «گامی بزرگ در مسیر اشتباه» است.</p>
      <p>سخنگوی وزارت خارجه آمریکا گفت که ایالات متحده به اعمال فشار حداکثری بر ایران تا زمان دست برداشتن از آنچه «رفتار بی ثبات کننده» نامید ادامه خواهد داد.</p>
      <p>وی همچنین مدعی شد: ایران دلیل معقولی برای توسعه برنامه غنی سازی اورانیوم در تاسیسات فردو یا هیچ مکان دیگری ندارد مگر در راستای تلاش برای باج خواهی هسته ای که تنها به عمیق تر شدن انزوای سیاسی و اقتصادی آن منجر خواهد شد.</p>
      <p>گفتنی است که حسن روحانی رئیس‌جمهور ایران روز سه شنبه با اعلام اینکه از چهارشنبه گام چهارم کاهش تعهدات برجام را بر می داریم، گفت: از فردا گازدهی را در فردو آغاز می کنیم.</p>
      <p>روحانی تصریح کرد: گامی که از فردا آغاز خواهیم کرد در فردو خواهد بود. در فردو طبق برجام ۱۰۴۴ سانتریفیوژ داریم اما قرار بود این سانتریفیوژها بچرخند اما گاز به آنها تزریق نشود. گامی که از فردا بر می‌داریم و همین امروز به سازمان انرژی اتمی دستور می دهم، این است که از فردا گازدهی را در فردو آغاز می‌کنیم و این گام ممکن است سرو صدا به پا کند و آنها اعتراض کنند که چرا در فردو می‌خواهید این کار را انجام دهید. ما حساسیت‌شان نسبت به فردو و سانتریفیوژها را می‌دانیم اما هرگاه به تعهدات خود عمل کردند مجدد گاز را قطع می‌کنیم و دیگر گاز به سانتریفوژها تزریق نخواهد شد، پس قابل بازگشت است.</p>
      <p>گفتنی است، تصمیمات برجامی ایران در واکنش به خروج یکجانبه آمریکا از این توافق بین المللی و انفعال اروپا بر اساس مادتین ۲۶ و ۳۷ برجام بوده است.</p>
      <p>تصمیم جدید ایران در ارتباط با عملیات گازدهی ماشین های سانتریفیوژ پیشرفته نسل جدی IR۶ در آستانه اعلام گام چهارم کاهش تعهدات هسته‌ای ایران صورت گرفته است.</p>
      <p>ایران اعلام کرده با توجه به عدم پایبندی کشورهای امضا کننده برجام، کاهش تعهدات خود را تا متوازن شدن مشارکت طرف‌های متقابل در این توافق بین المللی ادامه خواهد داد.</p>
    </article>
  </body>
</html>