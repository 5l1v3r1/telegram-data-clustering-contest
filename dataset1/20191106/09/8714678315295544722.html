<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/jobb/2019/11/slutter-i-vipps-og-gar-tilbake-til-schibsted/"/>
    <meta property="og:site_name" content="Kampanje"/>
    <meta property="article:published_time" content="2019-11-06T09:45:29+00:00"/>
    <meta property="og:title" content="Slutter i Vipps og går tilbake til Schibsted"/>
    <meta property="og:description" content="- Jeg er sikker på at vi vil fortsette å bygge løsninger som gjør oss til Europas ledende mediehus, sier han."/>
  </head>
  <body>
    <article>
      <h1>Slutter i Vipps og går tilbake til Schibsted</h1>
      <address><time datetime="2019-11-06T09:45:29+00:00">06 Nov 2019, 09:45</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>- Jeg er sikker på at vi vil fortsette å bygge løsninger som gjør oss til Europas ledende mediehus, sier han.</b>
      </p>
      <p><b>Karl Oskar Teien</b> blir nye produktleder for abonnementsavisene i Schibsted, med et særlig ansvar for Aftenposten. Han er i dag produktsjef i Vipps, men har tidligere hatt flere roller i Schibsted, blant annet som produktsjef i Stavanger Aftenblad. Han har også vært management trainee i konsernet.</p>
      <p>- Jeg er sikker på at vi vil fortsette å bygge løsninger som gjør oss til Europas ledende mediehus, sier Teien i en pressemelding.</p>
      <p>I den nye rollen vil han ha et overordnet produktlederansvar for alle Schibsteds abonnementsaviser i Norge og Sverige, og vil sitte både i produktledergruppen i Schibsted News Media og i ledergruppen til Aftenposten. </p>
      <p>- Karl Oskar Teien er lidenskapelig opptatt av nyheter og har en svært relevant erfaring. Samtidig kjenner han både Schibsted og våre utfordringer godt. Han blir en viktig stemme for for abonnementsavisene i både Norge og Sverige, sier <b>Laila Dahlen</b>, produktdirektør i Schibsted News Media.  </p>
      <p><b>Sentral i Aftenposten</b><br/>Teien vil jobbe tett med sjefredaktør <b>Espen Egil Hansen</b> i Aftenposten.</p>
      <p>- Karl Oskar Teien vil inngå i Aftenpostens ledergruppe, der han vil forsterke arbeidet med produktutvikling til glede for våre brukere. Produkt- og teknologiutvikling er en sentral del av alt vi driver med i Aftenposten, og Karl Oskar blir nå ansvarlig for at vi fortsatt utvikler produkter i høyt tempo og av høy kvalitet.  </p>
      <p>Hansen legger til at Karl Oskar Teien har et dypt engasjement og en helhetlig forståelse for mediebransjen og de endringene vi står oppe i.</p>
      <p>- I tillegg har han gode samarbeidsevner, noe som gjør ham svært egnet til å fylle en nøkkelrolle i samarbeidet mellom flere mediehus i Schibsted.</p>
      <p><b>Gleder seg til å komme tilbake<br/></b>Karl Oskar Teien sier han gleder seg til å vende tilbake til Schibsted i en ny rolle med mulighet for enda bredere samarbeid på tvers. </p>
      <p>- Jeg har selv har opplevd hva vi kan få til når Aftenposten og regionsavisene i Norge  samarbeider tett om produktutvikling. Det at vi får med oss Svenska Dagbladet på laget, en pionér på det å skape en differensiert opplevelse for abonnenter, gjør oss enda sterkere. Sammen skal vi gjøre abonnent-opplevelsen unik samtidig som vi driver nok trafikk til våre destinasjoner for å sikre vekst i annonse- og abonnementsbasen. Med de dyktige menneskene vi har i organisasjonen vår har vi alle forutsetninger for å lykkes med nettopp det.</p>
    </article>
  </body>
</html>