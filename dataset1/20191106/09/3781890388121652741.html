<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740305"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T09:45:00+00:00"/>
    <meta property="og:title" content="จีนหนุนฮ่องกงเพิ่มมาตรการ &quot;เชิงรุก&quot; จัดการความไม่สงบ"/>
    <meta property="og:description" content="เจ้าหน้าที่ระดับสูงของรัฐบาลปักกิ่งสนับสนุนคณะผู้บริหารฮ่องกงปรับเปลี่ยนมาตรการจัดการสถานการณ์ความไม่สงบ 'ให้เป็นเชิงรุกและมีประสิทธิภาพมากขึ้น' เพียงไม่นานหลังเกิดเหตุผู้สมัครสมาชิกสภาท้องถิ่นฝ่ายสนับสนุนแผ่นดินใหญ่ถูกแทง"/>
  </head>
  <body>
    <article>
      <h1>จีนหนุนฮ่องกงเพิ่มมาตรการ "เชิงรุก" จัดการความไม่สงบ</h1>
      <address>
        <time datetime="2019-11-06T09:45:00+00:00">06 Nov 2019, 09:45</time>
      </address>
      <p>
        <b>เจ้าหน้าที่ระดับสูงของรัฐบาลปักกิ่งสนับสนุนคณะผู้บริหารฮ่องกงปรับเปลี่ยนมาตรการจัดการสถานการณ์ความไม่สงบ "ให้เป็นเชิงรุกและมีประสิทธิภาพมากขึ้น" เพียงไม่นานหลังเกิดเหตุผู้สมัครสมาชิกสภาท้องถิ่นฝ่ายสนับสนุนแผ่นดินใหญ่ถูกแทง</b>
      </p>
      <p>สำนักข่าวต่างประเทศรายงานจากกรุงปักกิ่ง ประเทศจีน เมื่อวันที่ 6 พ.ย.ว่านายหาน เจิ้ง รองนายกรัฐมนตรีจีน กล่าวระหว่างการพบหารือกับนางแคร์รี แลม หัวหน้าคณะผู้บริการฮ่องกง ที่เรือนรับรองเตียวหยูไถ่ ในกรุงปักกิ่ง เมื่อวันอังคาร ว่ารัฐบาลปักกิ่งสนับสนุนรัฐบาลฮ่องกงอย่างเต็มที่ ในการใช้ “มาตรการเชิงรุก” มากขึ้น และ “ต้องมีประสิทธิภาพ” เพื่อแก้ไขสถานการณ์ในฮ่องกงให้ถึงรากเหง้าของปัญหา โดยเฉพาะปัญหาทางสังคมและเศรษฐกิจ <br/> </p>
      <figure>
        <iframe data-src="https://twitter.com/SCMPNews/status/1191984884501360640?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ทั้งนี้ คำกล่าวของนายหาน เจิ้ง ซึ่งเป็นสมาชิกลำดับที่ 4 จาก 7 อันดับแรกของคณะกรรมการประจำ หรือ “Standing Committee” ของกรมการเมืองแห่งคณะกรรมการกลางพรรคคอมมิวนิสต์ เกิดขึ้นหลังสำนักงานเลขาธิการพรรคคอมมิวนิสต์จีนออกแถลงการณ์เมื่อวันอังคาร ว่ารัฐบาลกลางในกรุงปักกิ่ง "ไม่มีทางอดทนและเพิกเฉย" ต่อความพยายามใดก็ตามที่มุ่ง "แบ่งแยกดินแดน" และการรักษาผลประโยชน์ของชาติต้องครอบคลุมถึงการให้ความสำคัญในระดับสูงกับหลักการ "หนึ่งประเทศ สองระบบ"<br/> </p>
      <figure>
        <iframe data-src="https://twitter.com/SCMPNews/status/1191968529999896576?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>นอกจากนี้ การพบกันระหว่างรองนายกรัฐมนตรีจีนกับหัวหน้าคณะผู้บริหารฮ่องกงยังเกิดขึ้นเพียงไม่กี่ชั่วโมง หลังมีเหตุชายนิรนามแสร้งเป็นผู้สนับสนุนของนายจูเนียส โฮ นักการเมืองท้องถิ่นชาวฮ่องกง  วัย 57 ปี ซึ่งมีแนวคิดสนับสนุนแผ่นดินใหญ่ และเป็นหนึ่งในผู้ลงสมัครชิงตำแหน่งสมาชิกสภาท้องถิ่น ที่จะมีขึ้นในวันที่ 24 พ.ย.นี้ ฉวยโอกาสระหว่างการมอบช่อดอกไม้ ใช้มีดแทงใกล้หน้าอกด้านซ้ายของโฮ ก่อนที่ทีมงานของโฮจะช่วยกันรุมจับตัวชายคนดังกล่าวส่งตำรวจ และเหตุการณ์ครั้งนี้ส่งผลให้มีผู้ได้รับบาดเจ็บรวม 3 คน คือโฮ ผู้ก่อเหตุซึ่งร้องตะโกนด่าทอโฮอย่างหนัก และทีมงานคนหนึ่งของโฮที่พยายามจับกุมคนร้าย.<br/><br/><b>เครดิตภาพ : GovHK</b><br/> </p>
    </article>
  </body>
</html>