<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/03adcecccf243816/o-noua-tragedie-in-box-nicola-rattray-avea-18-ani-si-devenise-recent-mamica.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-06T09:44:44+00:00"/>
    <meta property="og:title" content="O nouă tragedie în box! Nicola Rattray avea 18 ani și devenise recent mămică"/>
    <meta property="og:description" content="Tragedie în boxul din Anglia - o sportivă de doar 18 ani a încetat fulgerător din viaţă la revenirea în ring. Nicola Rattray a fost găsită fără suflare la domiciliul său din Inverness, în Scoţia. Pugilista devenise mama unei fetiţe, Breigha, în martie 2018 şi de câteva luni reluase antrenamentele la Merkinch Hall."/>
  </head>
  <body>
    <article>
      <h1>O nouă tragedie în box! Nicola Rattray avea 18 ani și devenise recent mămică</h1>
      <address><time datetime="2019-11-06T09:44:44+00:00">06 Nov 2019, 09:44</time> by <a rel="author">Jurnal.md</a></address>
      <p>
        <b>Tragedie în boxul din Anglia - o sportivă de doar 18 ani a încetat fulgerător din viaţă la revenirea în ring. Nicola Rattray a fost găsită fără suflare la domiciliul său din Inverness, în Scoţia. Pugilista devenise mama unei fetiţe, Breigha, în martie 2018 şi de câteva luni reluase antrenamentele la Merkinch Hall.</b>
      </p>
      <p>Unul din antrenorii de la clubul de box din Inverness a fost şocat de vestea dispariţiei celei care impresionase de la primul meci şi era o stea în devenire.</p>
      <p>"Am văzut-o la sparring şi la antrenamente şi arăta mai bine ca niciodată! Părea fericită. Nu mi-a venit să cred când am aflat. Este teribil. Toţi suntem îndureraţi. Avea doar 18 ani, era o fată minunată," a mărturisit Laurie Redfearn.</p>
      <p>Prietenii şi familia au deschis o pagină unde lumea poate face donaţii pentru a ajuta la creşterea copilului.</p>
      <p>"Viaţa tuturor a fost dată peste cap de dispariţia neaşteptată a lui Nicole Rattray. Toţi cei care au cunoscut-o pe Nicola ştiu ce fată minunată a fost şi va rămâne. A fost extrem de talentată, a fost pasionată de box dar, cel mai important, a dorit să fie cea mai bună mămică pentru fetiţa ei.</p>
      <p>Este o perioadă grea pentru toată lumea, mai ales acum când se apropie Crăciunul.</p>
      <p>Noi toţi dorim ca Breigha să crească ştiind cât de mult a iubit-o mama ei", a fost mesajul celor dragi.</p>
      <p>Poliţia a anunţat că nu există circumstanţe care să provoace suspiciuni în privinţa morţii lui Nicole Rattray.</p>
    </article>
  </body>
</html>