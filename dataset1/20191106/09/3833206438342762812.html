<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/911566.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-06T09:30:00+00:00"/>
    <meta property="og:title" content="Правителството отпусна 2,3 млн. лева за европейско първенство по джудо"/>
    <meta property="og:description" content="Министърът на младежта и спорта Красен Кралев се срещна с президента на Европейския съюз по джудо Се..."/>
  </head>
  <body>
    <article>
      <h1>Правителството отпусна 2,3 млн. лева за европейско първенство по джудо</h1>
      <address>
        <time datetime="2019-11-06T09:30:00+00:00">06 Nov 2019, 09:30</time>
      </address>
      <p>Министърът на младежта и спорта <a href="https://www.plovdiv24.bg/sport/persons/2752.html">Красен Кралев</a> се срещна с президента на Европейския съюз по джудо Сергей Соловейчик и председателя на Българската федерация Румен Стоилов. По време на срещата беше сключен договор за домакинството на България на Европейско първенство по джудо. София ще приеме континенталната надпревара през пролетта на 2022 г.</p>
      <p>За целта Министерският съвет на Република България отпусна допълнителни средства по бюджета на ММС в размер на 2 300 000 лв. за организирането на шампионата, както и на Европейската купа, която ще се проведе в началото на 2020 г.</p>
      <p>Соловейчик благодари на министър Кралев за съдействието, което държавата оказва за провеждането на двата турнира.</p>
      <p>Между двете централи беше сключен и Меморуандум за сътрудничество през следващите три години. Благодарение на това партньорство у нас ще пристигат лектори, които да обучават родните треньори по време на курсове в НСА. Ще бъдат организирани ежегодни съдийски семинари. Меморандумът позволява и организирането на лагери за кадети с техни връстници от други страни.</p>
      <p>В разговор с министър Кралев Сергей Соловейчик и Румен Стоилов анонсираха идеята за създаването на училищна лига по джудо. За целта двамата ще се срещнат и с министъра на образованието и науката Красимир Вълчев в следващите дни. Кралев приветства идеята и даде за пример училища във Варна, които първи въведоха практиката треньори по вид спорт да водят въведения трети час по физическо възпитание и спорт.</p>
      <p>На срещата присъства и вицепрезидентът на Българската федерация по джудо Даме Стойков.</p>
    </article>
  </body>
</html>