<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/06/junius-ho-parlamentare-hong-kong-accoltellato/"/>
    <meta property="og:site_name" content="Il Post"/>
    <meta property="article:published_time" content="2019-11-06T09:34:07+00:00"/>
    <meta property="og:title" content="Un parlamentare di Hong Kong sostenitore del governo è stato accoltellato, ma non è in pericolo di vita"/>
    <meta property="og:description" content="Junius Ho, un parlamentare di Hong Kong famoso per le sue posizioni contrarie alle proteste anti-governative degli ultimi mesi, è stato aggredito nella città di Tuen Mun, a Hong Kong. Un video del giornale statale cinese Global Times mostra Ho che parla in un luogo pubblico con un uomo apparentemente amichevole, che"/>
  </head>
  <body>
    <article>
      <h1>Un parlamentare di Hong Kong sostenitore del governo è stato accoltellato, ma non è in pericolo di vita</h1>
      <address>
        <time datetime="2019-11-06T09:34:07+00:00">06 Nov 2019, 09:34</time>
      </address>
      <p>Junius Ho, un parlamentare di Hong Kong famoso per le sue posizioni contrarie alle <a href="https://www.ilpost.it/tag/hong-kong/">proteste anti-governative degli ultimi mesi</a>, è stato aggredito nella città di Tuen Mun, a Hong Kong. Un video del giornale statale cinese <i>Global Times</i> mostra Ho che parla in un luogo pubblico con un uomo apparentemente amichevole, che gli consegna un mazzo di fiori, armeggia con la sua borsa e poi all’improvviso estrae un coltello e colpisce Ho al petto. L’aggressore è stato subito fermato da altre persone presenti ed è stato poi arrestato; Ho ha ricevuto cure per quelle che sembrano essere ferite non gravi.</p>
      <figure>
        <iframe data-src="https://twitter.com/globaltimesnews/status/1191909723802497024?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Junius Ho era stato molto criticato non soltanto per le sue posizioni filo-governative, ma anche per essere stato ripreso in un video mentre stringeva la mano a quelli che sembravano essere gli autori <a href="https://www.ilpost.it/2019/07/22/hong-kong-violenze-stazione/">dell’attacco di luglio avvenuto a Yuen Long contro alcuni manifestanti</a>, in cui furono ferite 45 persone.</p>
    </article>
  </body>
</html>