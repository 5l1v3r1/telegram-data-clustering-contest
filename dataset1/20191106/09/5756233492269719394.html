<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620137/%DB%B5-%D8%AF%D9%84%DB%8C%D9%84-%D8%A7%D8%AD%D8%B3%D8%A7%D8%B3-%D8%AE%D8%B3%D8%AA%DA%AF%DB%8C-%D8%AF%D8%B1-%D8%B7%D9%88%D9%84-%D8%B1%D9%88%D8%B2"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T09:02:00+00:00"/>
    <meta property="og:title" content="۵ دلیل احساس خستگی در طول روز"/>
    <meta property="og:description" content="گاهی اوقات احساس خستگی حتی پس از یک خواب خوب شبانه می‌تواند روز کسالت‌باری را برای فرد در پی داشته باشد."/>
  </head>
  <body>
    <article>
      <h1>۵ دلیل احساس خستگی در طول روز</h1>
      <address>
        <time datetime="2019-11-06T09:02:00+00:00">06 Nov 2019, 09:02</time>
      </address>
      <p>
        <i>گاهی اوقات احساس خستگی حتی پس از یک خواب خوب شبانه می‌تواند روز کسالت‌باری را برای فرد در پی داشته باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>کمبود خواب در تمامی مواقع علت اصلی احساس خستگی نیست و از وجود بیماری‌های نهفته و فاکتورهای دیگر ناشی می‌شود.</p>
      <p>سایت firstpost در مطلبی به برخی از این عوامل اشاره کرده‌ است:</p>
      <figure>
        <img src="https://aftabnews.ir/files/fa/news/1398/8/15/355949_709.jpg"/>
      </figure>
      <p>کم‌خونی/فقر آهن</p>
      <p>کم‌خونی بیماری است که با کاهش سطح هموگلوبین یا گلبول‌های قرمز خون همراه است. زنان به دلیل دوران قاعدگی و بارداری بیشتر در معرض این عارضه هستند. کمبود آهن عامل اصلی کم‌خونی است و می‌تواند باعث احساس خستگی و ضعف در فرد شود.</p>
      <p>آپنه خواب</p>
      <p>ابتلا به این عارضه باعث می‌شود تنفس فرد هنگام خواب برای مدت زمان کوتاهی متوقف شود. قطع تنفس، فشار خون را کاهش داده و فرد را از خواب بیدار می‌کند. همچنین هنگام نفس کشیدن مجرای تنفسی آنان باریک شده که موجب خُرخُر کردن می‌شود. افراد مبتلا به آپنه خواب در طول روز احساس خستگی دارند. احتمال ابتلا به آپنه خواب در تمامی افراد وجود دارد اما چاقی می‌تواند این خطر را افزایش دهد. همچنین مصرف مواد الکلی و استعمال سیگار شرایط را برای این افراد تشدید می‌کند.</p>
      <p>کاهش سطح تیروئید</p>
      <p>درصورتیکه غده تیروئید عملکرد مطلوب خود را نداشته باشد فرد احساس خستگی می‌کند. کم‌کاری تیروئید موجب افزایش وزن، احساس درد در بدن و خشکی پوست می‌شود.</p>
      <p>استرس یا افسردگی</p>
      <p>بدن به استرس واکنش نشان می‌دهد. در مواقع استرس‌های ناگهانی هورمون استرس یا کورتیزول ترشح می‌شود تا بدن بتواند برای مقابله با آن آماده شود. هرچند، درصورتیکه استرس ادامه پیدا کند تاثیر کورتیزول معکوس می‌شود و با احساس خستگی و سستی همراه می‌شود.</p>
      <p>سطح بالای کافئین</p>
      <p>ممکن است عجیب به نظر آید اما وجود سطح بالایی از کافئین در بدن موجب احساس خستگی و سستی در فرد می‌شود. کافئین با مسدود کردن برخی کانال‌ها در مغز بدن را هوشیار می‌سازد. زمانیکه سطح کافئین تحلیل برود مغز با احساس خستگی به این کاهش واکنش نشان می‌دهد.</p>
    </article>
  </body>
</html>