<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/business/digital-magics-lancia-magic-wand-per-le-startup-fintech-insurtech-blockchain-e-cybersecurity/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-06T09:33:00+00:00"/>
    <meta property="og:title" content="Digital Magics lancia Magic Wand per le startup Fintech, Insurtech, Blockchain e Cybersecurity"/>
    <meta property="og:description" content="Magic Wand è rivolto a startup early stage, che stanno sviluppando business innovativi ed originali e che hanno la prospettiva di diventare le migliori realtà presenti sul mercato italiano digital"/>
  </head>
  <body>
    <article>
      <h1>Digital Magics lancia Magic Wand per le startup Fintech, Insurtech, Blockchain e Cybersecurity</h1>
      <address><time datetime="2019-11-06T09:33:00+00:00">06 Nov 2019, 09:33</time> by <a rel="author">Antonino Caffo</a></address>
      <p><b>Digital Magics lancia “Magic Wand Fintech, Insurtech, Blockchain e Cybersecurity”</b>, terza edizione del programma di accelerazione che mira a selezionare, sostenere e investire nelle startup italiane più promettenti dei settori Fintech e Insurtech.</p>
      <p>C’è da dire che <b>Magic Wand è rivolto a startup alla fase «early stage»,</b> che stanno sviluppando business innovativi ed originali, con la prospettiva di diventare realtà presenti sul mercato. Il programma consentirà alle startup selezionate di beneficiare della partecipazione di importanti mentor e advisor del mondo finanziario e corporate, per lo sviluppo del progetto e per i finalisti la possibilità di accedere a investimenti da parte di Digital Magics.</p>
      <figure>
        <img src="https://www.tomshw.it/images/images/2019/11/digital-magics-01-60525.768x432.jpg"/>
      </figure>
      <p>L’obiettivo è creare un centro di eccellenza internazionale dedicato ai temi che ruotano intorno al Fintech, Insurtech, Blockchain, Cyber Security e creare una forte alleanza di sistema con i più importanti operatori del mercato. <b>Il programma di accelerazione ha otto partner, sicuramente di valore</b>: BNL Gruppo BNP Paribas, Credem Banca, Innogest, Online SIM Gruppo Ersel, Poste Italiane, SisalPay, Reale Group, TIM.</p>
      <p>Oltre a loro, <b>il Fintech District, partner che rappresenta la porta d’accesso all’ecosistema Fintech italiano</b>, in grado di attrarre gli stakeholder nazionali e internazionali e proponendosi come soggetto a cui rivolgersi per co-creare con le startup del settore. Media Partner del Programma sarà Fintastico.com, recentemente entrata nel portfolio startup di Digital Magics.</p>
      <p>«<b>Il 2018 è stato un anno record per gli investimenti nel Fintech</b>. La crescita registrata da CB Insights è stata pari al 120%, passando da 18 a 40 miliardi di dollari di investimenti da parte del Venture Capital e l’Insurtech comincia a dimostrare grande effervescenza» <b>ha dichiarato Layla Pavone, Chief Innovation Marketing e Communication Officer di Digital Magics</b>.</p>
      <p>«<b>Gli italiani non son da meno e nel 2018 hanno riscosso l’interesse degli investitori</b>: secondo i dati disponibili in rete e rielaborati, sono stati raccolti complessivamente circa €198,65 milioni, importo di 4 volte superiore rispetto al 2017».</p>
      <p><b>Le startup saranno seguite da un team di esperti che supporteranno le startup</b> e i partner nello sviluppo del progetto e dai mentor di riferimento di Digital Magics, con incontri periodici per sviluppare e migliorare il modello di business fino al “go to market”.</p>
      <p>Dopo i primi due mesi di accelerazione ci sarà una seconda selezione che, in base ai risultati raggiunti, eleggerà le 6 migliori startup che avranno accesso alla seconda fase del programma di accelerazione, della durata di 3 mesi, e ad un investimento fino a 150 mila euro. <b>Al termine del programma, le 6 startup finaliste saranno le protagoniste di un evento esclusivo</b> al quale parteciperanno i più importanti investitori italiani e internazionali e avranno l’opportunità di far parte dell’incubatore Digital Magics.</p>
    </article>
  </body>
</html>