<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/06/france-chanteloup-les-vignes-anti-police-violence-surges-in-the-tough-suburbs-of-paris?utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-06T09:24:54+00:00"/>
    <meta property="og:title" content="آشوب در حومه پاریس؛ آیا شورش حاشیه‌نشینان فرانسه از سر گرفته می‌شود؟"/>
    <meta property="og:description" content="به دنبال رویدادهای شنبه شب در حومه پاریس، برخی رسانه‌های فرانسه نوشته‌اند که مردم این مناطق نگران بازگشت خشونت و ناامنی به این مناطق هستند."/>
  </head>
  <body>
    <article>
      <h1>آشوب در حومه پاریس؛ آیا شورش حاشیه‌نشینان فرانسه از سر گرفته می‌شود؟</h1>
      <address><time datetime="2019-11-06T09:24:54+00:00">06 Nov 2019, 09:24</time> by <a rel="author">یورونیوز فارسی </a></address>
      <p>سه روز پس از آشوب در «شانتلو له‌وینی»، وزرای کشور، دادگستری و مسکن و شهرسازی فرانسه روز سه‌شنبه به این شهر کوچک در حومه پاریس رفتند تا با مسئولان محلی درباره این آشوب گفتگو کنند.</p>
      <p>در این بازدید در مورد تقویت نیروهای امنیتی برای کنترل آرامش شهر و نیز جبران خسارت‌های وارد شده در جریان شورش‌ها گفتگو شد.</p>
      <h3>ماجرا چیست؟</h3>
      <p>درگیری چند تن از جوانان خشمگین در شهر ده هزار نفری شانتلو له‌وینی در شامگاه شنبه ۱۱ آبان سبب وارد آمدن خسارات فراوان به اموال عمومی و خصوصی شد.</p>
      <p>آشوب و درگیری‌های پراکنده از حدود دو ماه پیش در این شهر آغاز شده بود، اما شنبه شب در پی کمین حدود سی جوان و نوجوان و حمله آنها به مأموران پلیس و آتش‌نشانی، خشونت‌ها به اوج خود رسید. این افراد که به مرور بر تعداشان افزوده شد، به طرف ساختمان کلانتری در محله «نوئه» کوکتل مولوتوف و فشفشه پرتاب کردند. آنها سپس حدود ساعت ۱۰ و نیم شب با پرتاب مواد آتش‌زا به چادر یک سیرک بزرگ که در این شهر قرار دارد، آن را آتش زدند. این سیرک سال گذشته افتتاح شده بود.</p>
      <p>معترضان آن گونه که برخی از آنان متعاقبا در شبکه‌های اجتماعی بیان کردند، از رفتار «خشونت‌آمیز» مأموران پلیس در هفته‌های اخیر شکایت داشتند.</p>
      <p>اما روایت پلیس از ماجرا متفاوت است. یکی از مسئولان پلیس به خبرگزاری فرانسه گفته است که مسئولان شهری در یکی از محله‌های بدنام شهر، تعدادی از ساختمان‌هایی را که گفته می‌شود محل امنی برای خلافکاران و قاچاقچیان مواد مخدر بوده، تخریب کرده‌اند. به گفته او این اقدام به مذاق کسانی که «کار سیاه» می‌کنند، خوش نیامده و اعتراض آنها ناشی از همین است.</p>
      <h3>خسارت‌ها و بازداشت‌ها</h3>
      <p>از شمار زخمی‌های احتمالی این شورش در شنبه شب اطلاعی در دست نیست اما بنا بر گزارش‌های رسمی، دو تن از مأموران پلیس در حمله جوانان خشمگین به پاسگاه به طور سطحی مجروح شده‌اند.</p>
      <p>خسارت وارد شده به سیرک و مرکز آموزش‌های نمایشی شانتلو له‌وینی حدود ۸۰۰ هزار یورو اعلام شده است. در هنگام آتش‌سوزی این سیرک که در ابتدا از قسمت تاج چادر آن شروع شد و سپس به بخش‌های دیگر رسید، کسی در آن حضور نداشته است.</p>
      <figure>
        <iframe data-src="https://twitter.com/euronewses/status/1190928128576819200" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>پلیس می‌گوید تنها دو نفر در پیوند با آتش‌سوزی سیرک شانتلو له‌وینی بازداشت شدند که یکی از آنها زیر سن قانونی بوده و هر دو آنان ساعاتی بعد به قید وثیقه آزاد شده‌اند.</p>
      <p>به دنبال انتشار ویدیویی در شبکه‌های اجتماعی که در آن تصاویر درگیری شنبه شب پخش شده و فردی در آن مردم را به شورش علیه پلیس تشویق می‌کند، پلیس محلی تحقیقاتی را برای دستگیری عامل انتشار این ویدئو آغاز کرده است.</p>
      <p>آشوب و درگیری در شهر کوچک شانتلو له‌وینی در حومه شمال غربی پاریس بی‌پیشینه نیست. در سال‌های ابتدایی دهه ۹۰ این شهر شاهد موجی از آشوب و درگیری میان پلیس و شهروندانی بود که به بی‌عدالتی و نبود امکانات اعتراض داشتند.</p>
      <p>در سال ۲۰۰۵ دامنه آشوب و خشونت در جریان شورش بزرگ محله‌های حومه پاریس به شانتلو له‌وینی نیز کشیده شد.</p>
      <p>در سال ۲۰۱۸ نیز یک مهد کودک در همین شهر به دست افراد ناشناس به آتش کشیده شده بود. در آن هنگام، شهردار این شهر در مورد افزایش خشونت‌ها در حومه پاریس هشدار داده بود و وزارت کشور نیز تصمیم گرفت طرحی را برای افزایش امنیت در شهرهای کوچک حومه پایتخت فرانسه به مطالعه بگذارد.</p>
      <h3>آیا خشونت‌ها به حومه پاریس بازمی‌گردد؟</h3>
      <p>به دنبال رویدادهای شنبه شب در حومه پاریس، برخی رسانه‌های فرانسه نوشته‌اند که مردم این مناطق نگران بازگشت خشونت و ناامنی به این مناطق هستند. این در حالی است که در هفته‌های اخیر آتش اعتراض جنبش موسوم به «جلیقه‌زردها» مدت‌هاست که در فرانسه فروکش کرده است.</p>
      <p>شبکه فرانس۲۴ روز سه‌شنبه در تحلیلی در این زمینه با یادآوری حمله به نیروهای پلیس در شهرهای دیگر حومه غربی پاریس در روزهای اخیر نوشت که این امر نشان‌دهنده وجود هرج و مرج در برخی مناطق شهری پایتخت است، هرج و مرجی که به نوشته این رسانه از زمان شورش سه هفته‌ای در سال ۲۰۰۵ در حومه پاریس و دیگر شهرها تاکنون باقی مانده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2018/12/06/french-students-clash-with-riot-police-in-western-city-of-nantes">درگیری دانش آموزان فرانسوی با پلیس در شهر نانت</a>
        </li>
        <li>
          <a href="https://farsi.euronews.com/2019/10/06/gilet-jaune-exctention-rebelion-act-47-occupied-italie2-paris-bordeaux">طرفداران محیط زیست و جلیقه‌زردهای فرانسه دو مرکز تجاری را اشغال کردند</a>
        </li>
        <li>
          <a href="https://farsi.euronews.com/2018/07/16/french-police-tried-to-disperse-unruly-fans-after-france-championship-in-world-cup">درگیری هواداران و پلیس فرانسه پس از قهرمانی در جام جهانی</a>
        </li>
      </ul>
      <p>فرانس۲۴ درباره تفاوت شورش‌های حاضر فرانسه با سال ۲۰۰۵ از قول برخی مسئولان رسمی می‌نویسد که موج تازه آشوب‌ها در این کشور ظاهرا خودجوش نیست. به نوشته تحلیل‌گر این شبکه، هدف شورش‌های اخیر که به نظر می‌رسد بر اساس برنامه قبلی صورت می‌گیرد، مشخصا پلیس و نیروهای امداد و آتش‌نشانی هستند.</p>
      <p>درست در چنین روزهایی در سال ۲۰۰۵ میلادی، به دنبال مرگ دو نوجوان بر اثر برق‌گرفتگی در خیابان در جریان فرار از دست پلیس، شورش‌های وسیعی شهرها و محله‌های عمدتا فقیرنشین پاریس را فرا گرفت و به مدت چند روز ادامه یافت.</p>
      <p>شهرهای اطراف پاریس از پرتراکم‌ترین و فقیرترین شهرهای کشور به حساب می‌آیند. شهر «سن دنی» که چسبیده به ضلع شمالی پاریس است، فقیرترین شهر فرانسه است و ساکنانش کمترین میزان درآمد میانگین سالانه کشور را دارند.</p>
    </article>
  </body>
</html>