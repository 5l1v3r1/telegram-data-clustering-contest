<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620140/%DA%86%D8%B1%D8%A7-%D9%82%DB%8C%D9%85%D8%AA-%D8%A8%D8%A7%D9%84%D8%A7%D8%AA%D8%B1%DB%8C-%D8%AF%D8%B1-%D8%A8%D8%A7%D8%B2%D8%A7%D8%B1-%D8%B7%D9%84%D8%A7-%D8%B4%DA%A9%D8%B3%D8%AA%D9%87-%D9%86%D8%AE%D9%88%D8%A7%D9%87%D8%AF-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T09:15:00+00:00"/>
    <meta property="og:title" content="چرا قیمت بالاتری در بازار طلا شکسته نخواهد شد؟"/>
    <meta property="og:description" content="روند افزایشی تماشایی قیمت طلا از ماه مه تا ابتدای سپتامبر با وجود عواملی همچون تنشهای ژئوپلیتیکی و نگرش مثبت سرمایه‌گذاران متوقف شده است."/>
  </head>
  <body>
    <article>
      <h1>چرا قیمت بالاتری در بازار طلا شکسته نخواهد شد؟</h1>
      <address>
        <time datetime="2019-11-06T09:15:00+00:00">06 Nov 2019, 09:15</time>
      </address>
      <p>
        <i>روند افزایشی تماشایی قیمت طلا از ماه مه تا ابتدای سپتامبر با وجود عواملی همچون تنشهای ژئوپلیتیکی و نگرش مثبت سرمایه‌گذاران متوقف شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فقدان تقاضای فیزیکی از سوی دو خریدار بزرگ جهان شامل چین و هند به طلا ضربه زده و تا زمانی که این فلز ارزشمند از منبع حمایت مذکور برخوردار نشود، برای افزایش بیشتر قیمت باید به سختی بجنگد.</p>
      <p>قیمت هر اونس طلا برای تحویل فوری از رکورد پایین ۱۲۶۵ دلار و ۸۵ سنت در دوم ماه مه، ۲۳ درصد رشد کرد و به ۱۵۵۷ دلار در چهارم سپتامبر رسید که در نتیجه هجوم سرمایه گذاران به صندوقهای سرمایه گذاری قابل معامله در بورس (ETF) در بحبوحه ادامه مناقشات تجاری میان آمریکا و چین، تنش‌ها در خاورمیانه و بروز نشانه‌های کندی رشد اقتصاد جهانی روی داد.</p>
      <figure>
        <img src="https://aftabnews.ir/files/fa/news/1398/8/15/355952_559.jpg"/>
      </figure>
      <p>اما طلا از زمانی که به بالاترین حد در شش سال اخیر صعود کرد، در بازه محدودی بین ۱۴۵۸ تا ۱۵۳۵ دلار معامله شده است.</p>
      <p>عدم تقاضا میان خریداران چینی و هندی که با افزایش شدید قیمتهای داخلی روبرو شده‌اند، محتمل‌ترین دلیل برای عدم ادامه روند افزایشی طلا بوده است.</p>
      <p>طبق گزارش رفینیتیو GFMS، تقاضا برای جواهرات در سه ماهه سوم امسال ۲۸ درصد در مقایسه با مدت مشابه سال گذشته کاهش پیدا کرد و به ۳۱۷ تن رسید که پایین‌ترین میزان از سال ۲۰۰۰ تاکنون بوده است.</p>
      <p>تقاضا برای سرمایه‌گذاری خرد در همین مدت اندک بود و با ۲۵ درصد کاهش، به ۲۰۳ تن رسید که پایین‌ترین میزان از سه ماهه اول سال ۲۰۰۹ بود.</p>
      <p>عدم علاقه به جواهرات، شمش‌ها و سکه‌های طلا با رشد موجودی صندوقهای ETF به میزان ۲۴۷ تن جبران شد. ورود سرمایه به این صندوقها از ابتدای امسال روند قوی داشته و موجودی طلای صندوقهای ETF تا پایان سپتامبر بر مبنای سال ۲۱ درصد افزایش یافت و نزدیک به رکورد سال ۲۰۱۲ قرار گرفت.</p>
      <p>با این حال به نظر می‌رسد جریان ورود سرمایه به صندوقهای ETF راکد شده است. ذخایر "اس پی دی آر گلد تراست" که بزرگترین صندوق ETF تحت پشتوانه طلا است، از پایان سپتامبر که ۲۹.۶۷ میلیون اونس بود، تا حد زیادی ثابت بوده و تا روز دوشنبه به ۲۹.۴۱ میلیون اونس رسید.</p>
      <p>نشانه نگران کننده دیگر برای طلا این است که به نظر می‌رسد تقاضای هند تحت فشار قرار گرفته و طبق آمار دولتی، میزان واردات این کشور در اکتبر به ۳۸ تن در مقایسه با ۵۷ تن در مدت مشابه سال گذشته کاهش پیدا کرد.</p>
      <p>کاهش واردات در اکتبر چهارمین کاهش ماهانه متوالی واردات هند است که دومین مصرف کننده بزرگ طلا به شمار می‌رود.</p>
      <p>چین که بزرگترین مصرف کننده طلا در جهان است هم طلای کمتری وارد می‌کند و آمار هنگ کنگ که مجرای اصلی واردات طلا به سرزمین اصلی چین است ۹ درصد کاهش در سپتامبر نسبت به اوت را نشان می‌دهد.</p>
      <p>چین آمار تجارت طلا را ارایه نمی‌کند و آمار هنگ کنگ ممکن است تصویر کاملی از خرید این کشور نباشد زیرا طلا از طریق شانگهای و پکن هم وارد می‌شود.</p>
      <p>با این همه محاسبات برمبنای آمار انجمن طلای چین نشان داد که مصرف در سه ماهه سوم ۲۴۴.۸ تن بود که ۲۰.۷ درصد کاهش نسبت به مدت مشابه سال گذشته را نشان داد.</p>
      <p>با تقاضای ضعیف در بزرگترین خریداران طلای جهان و توقف روند رشد موجودی صندوقهای ETF عجیب نیست که طلا برای صعود در هفته‌های اخیر به مشکل برخورده است.</p>
      <p>احتمال ولو اندک توافق تجاری میان آمریکا و چین هم مانع بیشتری سر راه افزایش قیمت طلا ایجاد کرده است.</p>
      <p>بر اساس گزارش رویترز، اما با توجه به ماهیت متغیر دونالد ترامپ، رییس جمهور آمریکا و برهم خوردن توافق تجاری، هنوز زود است فاتحه روند صعودی طلا خوانده شود. وضعیت ژئوپلیتیکی نیز در هر لحظه ممکن است تغییرات جدیدی پیدا کند در حالی که اقتصاد جهانی هنوز از خطر نجسته است و تمامی این عوامل باعث شده است طلا در بازه محدودی حبس شده و نه کاهش و نه افزایش پیدا کند.</p>
    </article>
  </body>
</html>