<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638438/%D8%AE%D9%88%D8%B1%D8%B4%DB%8C%D8%AF%DB%8C-%DA%A9%D9%87-%D8%A7%D8%B2-%D9%BE%D8%B3-%D8%A7%D8%A8%D8%B1%D9%87%D8%A7-%D8%A7%D9%86%D9%88%D8%A7%D8%B1%D8%B4-%D8%B1%D8%A7-%D8%A8%D8%B1-%D8%AC%D8%A7%D9%86-%D9%88-%D8%AC%D9%87%D8%A7%D9%86-%D9%85%DB%8C%E2%80%8C%D8%AF%D9%85%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T09:57:00+00:00"/>
    <meta property="og:title" content="خورشیدی که از پس ابرها انوارش را بر جان و جهان می‌دمد"/>
    <meta property="og:description" content="مولا؛ عاشقان راهتان در سوگ شهادت پدر سوگوارند و بیرق عزای‌شان را برافراشته‌اند، همان عاشقانی که دل‌های‌شان را به یمن سالروز امامتتان مزین کرده‌اند ..."/>
  </head>
  <body>
    <article>
      <h1>
        <a href="https://www.bultannews.com/fa/news/638438/%D8%AE%D9%88%D8%B1%D8%B4%DB%8C%D8%AF%DB%8C-%DA%A9%D9%87-%D8%A7%D8%B2-%D9%BE%D8%B3-%D8%A7%D8%A8%D8%B1%D9%87%D8%A7-%D8%A7%D9%86%D9%88%D8%A7%D8%B1%D8%B4-%D8%B1%D8%A7-%D8%A8%D8%B1-%D8%AC%D8%A7%D9%86-%D9%88-%D8%AC%D9%87%D8%A7%D9%86-%D9%85%DB%8C%E2%80%8C%D8%AF%D9%85%D8%AF">خورشیدی که از پس ابرها انوارش را بر جان و جهان می‌دمد</a>
      </h1>
      <h2>مولا؛ عاشقان راهتان در سوگ شهادت پدر سوگوارند و بیرق عزای‌شان را برافراشته‌اند، همان عاشقانی که دل‌های‌شان را به یمن سالروز امامتتان مزین کرده‌اند ...</h2>
      <address><time datetime="2019-11-06T09:57:00+00:00">06 Nov 2019, 09:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، نوای حزن و اندوه زمین را به مناسبت هشتم ربیع‌الاول فرا گرفته و یازدهمین ستاره درخشان راه امامت، <b>امام حسن عسکری</b>(ع) به <b>شهادت</b> رسیده‌ است.</p>
      <p>امامی که زندگانیش را در پس جفاهای دشمنان گذراند و زیر فشارهای اهریمنان روزگار، هدایت‌گری مردم را بر عهده گرفت.</p>
      <p>بدخواهان زمان که می‌دانستند منجی عالم بشریت از نسل ایشان ظهور خواهد کرد و زمین را به وعده عدالت‌خواهی مزین می‌کند، نقشه‌های شوم خود را طرح‌ریزی کردند تا مانع ولادت یاور جهانیان شوند.</p>
      <p>آنانی که ترس ویرانی تاج و تخت‌شان لرزه بر پیکر سست‌شان می‌انداخت، با مسموم‌کردن حضرت، ایشان را به شهادت رساندند غافل از آنکه اراده پروردگار جهانیان محقق خواهد شد و نقشه‌های تهی دشمنان هرگز رنگ وجود را به خود نخواهد دید.</p>
      <p>امام حسن عسکری(ع) برای زنده نگاه‌داشتن این مسیر از جان خویش گذشت و پس از هفت سال امامت در سن ٢٩ سالگی با نقشه اهریمنانه کوردلان زمان به شهادت رسید، شهادتی که داغی جانسوز شد بر وجود جگرگوشه حضرت.</p>
      <p>پس از شهادت ایشان منجی عالم بشریت هدایت‌گری این راه را بر عهده‌گرفت و فرزند ایشان <b>مهدی موعود</b>(ع) در سن پنج سالگی به<b> امامت</b> رسید، همان ناجی جهان که زمین سال‌هاست در انتظار طلوعش منتظر است.</p>
      <p>خورشیدی که در پس ابرها پنهان است تا روزی طلوع کند و انوار الهیش را بر چهره جهان بتاباند تا تمام پلیدی‌ها را از جان‌ها بزداید.</p>
      <p>همان منجی عدالت‌خواهی که وجودش سایه می‌افکند بر پیکر مظلومان جهان و دست یاری‌رسانش بر شانه بی‌پناهان چه خوش می‌نشیند.</p>
      <p>ناجی زمان که روزی فریاد عدالت‌خواهیش از کعبه رب بر می‌خیزد و پرچم الهیش بر فراز آسمان مکه خودنمایی می‌کند، منجی بشریت که جهان به امید طلوعش از نو جوانه می‌زند و از نو می‌روید.</p>
      <p>آقا تمام جهان سال‌هاست در انتظار ظهورتان منتظرند و واژه انتظار را خوب از بر شده‌اند.</p>
      <p>عاشقان شما سال‌هاست چشمان‌شان را دوخته‌اند به طلوع خورشیدی که گرچه در پس ابرهاست اما انوار الهیش تمام جهان را روشن کرده و پرتو نورانیش را بر جان و جهان دمیده‌ است.</p>
      <p>بغض‌های‌مان انگار سال‌هاست با جمعه‌های‌مان گره خورده‌ که این‌چنین رنگ غریت به خود می‌گیرد، واژه انتظار در پس ثانیه‌های جمعه‌های‌مان از نو زنده می‌شود و مانند زخمی کهنه از نو سرباز می‌کند که غروب‌هایش این‌چنین غم‌انگیزند و این‌چنین دلگیرانه غروب می‌کنند.</p>
      <p>آقا شرمنده‌ایم که سال‌هاست در انتظار همان ٣١٣ یار خود منتظرید.</p>
      <p>شرمنده‌ایم که از نام زیبای شما تنها همان نیمه شعبان‌های‌مان پُر شده‌ و یادمان می‌رود هر لحظه و هر ثانیه لحظه‌های‌مان را با یاد بودنتان مزین کنیم.</p>
      <p>اما مولا عاشقان راهتان در سوگ شهادت پدر سوگوارند و بیرق عزای‌شان را برافراشته‌اند، همان عاشقانی که دل‌های‌شان را به یمن سالروز امامتتان مزین کرده‌اند و روح‌شان را به انتظاری تازه آذین بسته‌اند.</p>
      <p>عاشقانی که آماده‌اند تا فریادرسان پیام عدالت‌خواهی شما شوند و جان بر کف، لبیک‌گوی امام‌شان، عاشقانی که مهیای طلوع‌کردن خورشید حقانیت هستند تا جهان بار دیگر رنگ درخشش را به خود ببیند.</p>
      <p>همان مردمانی که اجازه نمی‌دهند هرگز تاریخ بار دیگر واقعه‌ای نظیر عاشورا را در خود تکرار کند و درخواست یاری امامی بی‌پاسخ بماند.</p>
      <p>در سالروز امامت دوازدهمین ستاره نورانی امامت، مردم زمین جشنی تازه به راه می‌اندازند و انتظار را چه خوب معنا می‌کنند.</p>
      <p>عاشقانی که تک تک کلمات انتظار را با وجودشان مشق می‌کنند تا مهیای حضور مولا شوند، تا آن دم که ندای ناجی زمان را بر فراز زمین و آسمان می‌شنوند برای یاری‌رسانی ارباب گامی استوار بردارند.</p>
      <p>تا اتحاد عاشقانه‌ای را به رخ تمام جهان بکشانند و ایمان قلبی‌شان را در پیشگاه عالم به نمایش درآورند.</p>
    </article>
  </body>
</html>