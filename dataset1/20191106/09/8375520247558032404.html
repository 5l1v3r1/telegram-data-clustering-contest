<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-kijivskiy-pizza-veterano-zasnovaniy-veteranami-ato-vidbuvsya-obshuk-video-638052.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T09:29:08+00:00"/>
    <meta property="og:title" content="У київській Pizza Veterano, заснованій ветеранами АТО, відбувся обшук (відео)"/>
    <meta property="og:description" content="Під час обшуку нічого незаконного знайдено не було"/>
  </head>
  <body>
    <article>
      <h1>У київській Pizza Veterano, заснованій ветеранами АТО, відбувся обшук (відео)</h1>
      <address>
        <time datetime="2019-11-06T09:29:08+00:00">06 Nov 2019, 09:29</time>
      </address>
      <h4>Під час обшуку нічого незаконного знайдено не було</h4>
      <p>5 листопада в піцерії Pizza Veterano на Софіївській, 8 у центрі Києва стався обшук. Про це повідомив на своїй сторінці у Facebook засновник Veterano Group Леонід Остальцев.</p>
      <p>«Неприємно про це говорити але краще я розкажу ніж хтось перекрутить. Записую це відео виключно для того, щоб не було маніпуляцій в інформпросторі. Сьогодні у піцерії на Софіівській, 8 був обшук. Ухвалу на цей обшук надав найчесніший і найсправедливіший суд світу - Печерський», - розповів він у своєму <a href="https://www.facebook.com/diliriya">відеозверненні.</a></p>
      <p>За словами Остальцева, його помічник Дмитро Терещенко подзвонив йому о 8 ранку і розповів, що в квартирі, де він прописаний і де живе його матір, виламують двері. Виявилося, що згідно з постановою Печерського суду «ніяких звинувачень немає, але є підозра, що Діма може бути причетний до замаху на вбивство в Івано-Франківській області у справі Влада Грищенка».</p>
      <p>З'ясувалося, що згідно з постановою суду дозволено проводити обшуки у всіх приміщеннях на вул. Софійській, 8.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fdiliriya%2Fvideos%2F2629841943775380%2F&amp;show_text=0&amp;width=267" width="267" height="475" data-service="Facebook" scrolling="no"/>
      </figure>
      <p>За словами Остальцева, під час обшуку нічого незаконного знайдено не було. «Вилучили маленький подарунковий кинджал, великий красивий тесак «Рембо», в нашому сейфі знайшли два патрони 223, мої патрони, куплені офіційно... І забрали iPhone 8, який я повинен був продати, моєї колишньої дружини», - написав він.</p>
      <p>Також під час обшуку забрали і гвинтівку, оформлену на помічника Остальцева Дмитра Терещенка.</p>
      <p>«На виході маємо: ніяких звинувачень до Діми немає, ніяких звинувачень до Veterano немає, нічого вони не знайшли, просто неприємно», - сказав Остальцев.</p>
      <p>У холдинг Veterano Group входять піцерія Pizza Veterano, ресторан Veterano Resto, мережа кав'ярень Veterano Coffee, випічка Veterano Brownie, охоронна фірма Veterano Guard, таксі Veterano Cab. У цьому бізнесі працюють ветерани АТО на Донбасі.</p>
      <related>
        <a href="https://glavcom.ua/country/politics/prezident-poobicyav-pidpisati-zakon-shchodo-nadannya-statusu-ubd-dobrovolcyam-636263.html"/>
        <a href="https://glavcom.ua/news/aferisti-oshukali-minimum-15-uchasnikiv-ato-prisvojivshi-jihni-groshi-634707.html"/>
        <a href="https://glavcom.ua/kyiv/news/policiya-rozshukuje-vandaliv-shcho-poshkodili-pamyatnu-doshku-vojinam-ato-v-kijevi-631322.html"/>
      </related>
    </article>
  </body>
</html>