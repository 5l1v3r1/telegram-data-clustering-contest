<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/kasargod/local-news/2019/11/05/kasargod-murder-arrest.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-06T09:55:00+00:00"/>
    <meta property="og:title" content="അഴുകിയ നിലയിൽ കിണറ്റിൽ യുവാവിന്റെ മൃതദേഹം: രണ്ടു പേർ അറസ്റ്റിൽ"/>
    <meta property="og:description" content="കാസർകോട് ∙ നഗരത്തിലെ ഉപയോഗ ശൂന്യമായ കിണറ്റിൽ അഴുകിയ നിലയിൽ യുവാവിന്റെ മൃതദേഹം കണ്ടെത്തിയ സംഭവം കൊലപാതകമെന്നു തെളിഞ്ഞു. സംഭവത്തിൽ സുഹൃത്തുക്കളായ രണ്ടു.Kasaragod News. കാസർഗോഡ് ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ. manjeshwar News. manjeshwar Election News. manjeshwar Election Live. manjeshwar Election Updates. manjeshwar Election Results. manjeshwar Election Results Live Updates. manjeshwar Polling Update. manjeshwar By Election. manjeshwar By Election Results. manjeshwar Bypoll. manjeshwar Byelection. Bypoll Kerala. Election News. Election Kerala. By Election Kerala. By Election Results. By Election 2019"/>
  </head>
  <body>
    <article>
      <h1>അഴുകിയ നിലയിൽ കിണറ്റിൽ യുവാവിന്റെ മൃതദേഹം: രണ്ടു പേർ അറസ്റ്റിൽ</h1>
      <address><time datetime="2019-11-06T09:55:00+00:00">06 Nov 2019, 09:55</time> by <a rel="author">മനോരമ ലേഖകൻ</a></address>
      <p>കാസർകോട് ∙ നഗരത്തിലെ ഉപയോഗ ശൂന്യമായ കിണറ്റിൽ അഴുകിയ നിലയിൽ യുവാവിന്റെ മൃതദേഹം കണ്ടെത്തിയ സംഭവം കൊലപാതകമെന്നു തെളിഞ്ഞു. സംഭവത്തിൽ സുഹൃത്തുക്കളായ രണ്ടു പേരെ പൊലീസ് അറസ്റ്റ് ചെയ്തു. ഒരാളെ കൂടി പിടികൂടാനുണ്ട്. മൊഗ്രാൽ കെ കെ പുറം ചളിയങ്കോട് ജുമാമസ്ജിദിനടുത്തെ മുനവ്വർ കാസിം (മുന്ന–25) നെല്ലിക്കുന്ന് കടപ്പുറത്തെ ജയചന്ദ്രൻ (ജയ–43) എന്നിവരെയാണ് ഡിവൈഎസ്പി പി.പി.സദാനന്ദൻ, സിഐ.സി.എ. അബ്ദുൽറഹീം എന്നിവരുടെ നേതൃത്വത്തിലുള്ള പൊലീസ് സംഘം അറസ്റ്റ് ചെയ്തത്.</p>
      <p>ഉളിയത്തടുക്കയിലെ വാടക ക്വാർട്ടേഴ്സിൽ താമസിക്കുന്ന പരേതനായ രമേശൻ–ഫമീനയുടെ മകൻ ഷാനവാസിന്റെ (27)മൃതദേഹമാണു കഴിഞ്ഞ 20നു നായക്സ് റോഡിലെ ദിനേശ് ബീഡി ഡിപ്പോയ്ക്ക് അടുത്തുള്ള ആളൊഴിഞ്ഞ പറമ്പിലെ കിണറ്റിൽ കണ്ടെത്തിയത്. സെപ്റ്റംബർ 25നായിരുന്നു സംഭവം. ഒരു കേസിലെ പ്രതിയായ ഷാനവാസ് ഇപ്പോൾ ഒളിവിലുള്ള മറ്റൊരാളുമായി കാസർകോട് കോടതിയിൽ എത്തിയിരുന്നു.</p>
      <p>കോടതിയിൽ നിന്നിറങ്ങി ഇരുവരും ആദ്യം ഷാനവാസിന്റെയും പിന്നീട് സഹോദരിയുടെയും വീട്ടിലെത്തി. ശേഷം വൈകിട്ട് നഗരത്തിലെത്തി മദ്യം വാങ്ങി. സംഭവസ്ഥലത്തെത്തി. പിന്നാലെ മുന്നയും ജയചന്ദ്രനുമെത്തി. നാലു പേരും ചേർന്ന് മദ്യപിച്ചു. നേരത്തേ മുന്നയെ കൊല്ലുമെന്നു ഷാനവാസ് ഭീഷണിപ്പെടുത്തിയിരുന്നു. ഇക്കാര്യത്തിൽ ഇവിടെ വച്ച് തർക്കമായി. പ്രതികളായ മൂവരും കൈയിൽ കരുതിയിരുന്ന കത്തി ഉപയോഗിച്ചു ഷാനവാസിനെ കുത്തി. മരണം ഉറപ്പിച്ചതിനു ശേഷം സമീപത്തെ കിണറ്റിൽ തള്ളിയിട്ടാണ് സംഘം മടങ്ങിയത്. </p>
      <p>
        <b>കൊലപാതകത്തിനു ശേഷം തമിഴ്നാട്ടിൽ</b>
      </p>
      <p>കുറ്റകൃത്യം ചെയ്തതിനു ശേഷം മുനവ്വർ കാസിമും ഒളിവിലുള്ള പ്രതിയും തമിഴ്നാട് ഉൾപ്പെടെയുള്ള സ്ഥലങ്ങളിലെത്തി. മറ്റൊരു പ്രതിയായ ജയചന്ദ്രൻ പരിയാരം മെഡിക്കൽ കോളജിൽ ചികിത്സയിലുള്ള ബന്ധുവിന്റെ അടുത്തെത്തി. കുറച്ചു ദിവസങ്ങൾക്കു ശേഷം ഇവിടെയായിരുന്നു ജയചന്ദ്രൻ. വിവിധ സ്ഥലങ്ങളിൽ ചുറ്റി കറങ്ങിയതിനു ശേഷം പ്രതികൾ കാസർകോട്ട് എത്തുകയായിരുന്നു. </p>
      <p>
        <b>കഞ്ചാവ് കടത്ത്: ജില്ലയിലെ കിങ്</b>
      </p>
      <p>ആന്ധ്രയിൽ നിന്ന് ഉൾപ്പെടെ ജില്ലയിലേക്ക് കഞ്ചാവും എംഡിഎസും കടത്ത് സംഘത്തിലെ പ്രധാനിയായ മുനവ്വർ കാസിമെന്ന് പൊലീസ്. മാസത്തിൽ 50 കിലോയിലേറെ കഞ്ചാവാണ് ചില്ലറ വിൽപനക്കാർക്കായി ജില്ലയിലേക്ക് മുന്ന എത്തിക്കുന്നത്. ഒളിവിലുള്ള പ്രതിയാണ് ലഹരി ഉൽപന്നങ്ങൾ മുന്നയ്ക്കു നൽകുന്നത്. കെഎസ് ആർടിസി ജീവനക്കാരനെ ആക്രമിച്ച കേസിലെ പ്രതിയായ മുന്നയുടെ പേരിൽ ഒട്ടേറെ കേസുകളുണ്ട്.</p>
    </article>
  </body>
</html>