<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545261.html/%D8%AA%D9%87%D8%AF%DB%8C%D8%AF%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D9%86%D8%A8%D8%A7%DB%8C%D8%AF-%D9%85%D8%A7%D9%86%D8%B9-%D9%82%D8%A7%D8%B7%D8%B9%DB%8C%D8%AA-%D9%85%D8%A7%D9%86-%D8%AF%D8%B1-%D8%A7%D8%AC%D8%B1%D8%A7%DB%8C-%DA%AF%D8%A7%D9%85-%DA%86%D9%87%D8%A7%D8%B1%D9%85-%D8%B4%D9%88%D8%AF--%D8%A7%DA%AF%D8%B1-%D8%B9%D9%82%D8%A8-%D9%86%D8%B4%DB%8C%D9%86%DB%8C-%DA%A9%D9%86%DB%8C%D9%85-%D8%A2%D9%86%D9%87%D8%A7-%D8%A8%DB%8C-%D9%85%D9%84%D8%A7%D8%AD%D8%B8%D9%87-%D9%88-%D8%A8%D8%A7-%D8%B4%D8%AF%D8%AA-%D8%AD%D9%85%D9%84%D8%A7%D8%AA-%D8%AE%D9%88%D8%AF-%D8%B1%D8%A7-%D8%A7%D8%AF%D8%A7%D9%85%D9%87-%D8%AE%D9%88%D8%A7%D9%87%D9%86%D8%AF-%D8%AF%D8%A7%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T10:20:00+00:00"/>
    <meta property="og:title" content="تهدیدهای آمریکا نباید مانع قاطعیت‌مان در اجرای گام چهارم شود/ اگر عقب نشینی کنیم آنها بی ملاحظه و با شدت حملات خود را ادامه خواهند داد"/>
    <meta property="og:description" content="کارشناس مسائل سیاسی گفت: گام چهارم کاهش تعهدات هسته ای را باید با قاطعیت برداریم و نباید در مقابل تهدیدهای آمریکایی‌ها عقب نشینی کنیم."/>
  </head>
  <body>
    <article>
      <h1>تهدیدهای آمریکا نباید مانع قاطعیت‌مان در اجرای گام چهارم شود/ اگر عقب نشینی کنیم آنها بی ملاحظه و با شدت حملات خود را ادامه خواهند داد</h1>
      <h2>در گفتگو با کارشناس مسائل سیاسی عنوان شد؛</h2>
      <address>
        <time datetime="2019-11-06T10:20:00+00:00">06 Nov 2019, 10:20</time>
      </address>
      <p>کارشناس مسائل سیاسی گفت: گام چهارم کاهش تعهدات هسته ای را باید با قاطعیت برداریم و نباید در مقابل تهدیدهای آمریکایی‌ها عقب نشینی کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مسعود رضایی کارشناس مسائل سیاسی، در گفت و گویی با اشاره به آغاز گام چهارم کاهش تعهدات هسته ای، اظهار داشت: ما در مقابل آمریکا حتما باید یک موضع واحد و قاطع داشته باشیم؛ در این صورت هر گامی که ما در برابر آمریکایی ها برداریم، آنها مسلما عقب نشینی خواهند کرد و اگر ما عقب نشینی کنیم آنها بی ملاحظه و با شدت حملات پیش روی خود را ادامه خواهند داد.</p>
      <p>وی ادامه داد:‌ این تجربه‌ایست که از ابتدای انقلاب داریم و باید این تجربه را به کار بگیریم؛ آنجا در عملکرد سیاست خارجه‌مان موفق بوده ایم که با شجاعت و قاطعیت بر مواضع انقلابی، حق طلبانه و ضد سلطه‌گرانه خودمان ایستادیم و هر جا که دچار نوعی سستی و تزلزل شدیم و مسئولان اجرایی آنگونه که باید و شاید در مواضع انقلاب پایدار نبودند، ما دچار خسران و خسارت شدیم.</p>
      <p>این کارشناس مسائل سیاسی تصریح کرد:‌ ما زمانی که در مسیر حرکت هسته ای خودمان با قاطعیت بر استمرار تولید دانش هسته‌ای و بر ارتقای سطح تکنولوژی هسته‌ای خودمان پافشاری می کردیم، آمریکایی‌ها قدم به قدم عقب می نشستند.</p>
      <p>وی ادامه داد:‌ آنها در سال 82 حتی تحمل دیدن فعالیت یک سانتریفیوژ در ایران را نداشتند و حتی فعالیت یک سانترویفوژ در ایران را تحمل نمی‌کردند، می‌گفتند تمام اینها باید متوقف شود، البته در آن زمان تعداد زیادی نبود و شاید حداکثر به فعالیت 10 تا بیست سانتریفیوژ می‌رسید که آنها به همین مقدار هم راضی نبودند و می‌گفتند که همه این‌ها باید متوقف شود و هیچ سانتریفیوژی در ایران نباید فعال باشد.</p>
      <p>به گزارش فارس، رضایی اظهار داشت:‌ در مقطعی ما به صورت داوطلبانه پذیرفتیم که فعالیت های هسته‌ای مان را کاهش دهیم، اما آنها در آن زمان برمبنای اخلاق تهاجمی که دارند، این اقدام داوطلبانه ما را به یک اقدام اجباری تبدیل کردند و می خواستند به کلی ما را از ادامه فعالیت های هسته ای منع کنند.</p>
      <p>وی یادآور شد:‌ در سال 84، مقام معظم رهبری با توجه به این رویه، اخلاق و عملکرد آمریکایی ها دستور دادند تا پلمب‌هایی که داوطلبانه خودمان بر فعالیت سانتریفیوژها زده بودیم، مقداری کاهش یافته این پلمب‌ها برداشته شود و آن محدودیتی که داوطلبانه پذیرفته بودیم دیگر اعمال نکنیم و قدم در مسیری بگذاریم که مسیر رشد و ترقی و توسعه فعالیتهای هسته‌ای‌مان باشد.</p>
      <p>این کارشناس سیاسی خاطرنشان کرد:‌ در این چارچوب بود که دولت اوباما وارد مذاکرات شد و حقوق هسته ای مان را به رسمیت شناخت و آنهایی که حتی اجازه فعالیت یک سانتریفیوژ را در ایران نمی دادند،‌ به فعالیت هزاران دستگاه سانتریفیوژ در ایران رضایت دادند و آن را طبق قطعنامه های شورای امنیت به رسمیت شناختند.</p>
      <p>وی ادامه داد:‌ این امر نشان می دهد که ما باید در مسیر خودمان این قاطعیت را داشته باشیم. ما امروز با فردی بنام ترامپ مواجه  هستیم که یک آمریکایی بی ملاحظه است و آن خصلت های تهاجمی آمریکایی را به صورت تمام و کمال در خود دارد. ما اگر در برابر چنین فردی که اروپایی ها در باطن با او همراه هستند، لحظه ای تردید کنیم که در مواضع خودمان پایداری کنیم، حتما اینها با اخلاق و رویه ای که دارند تلاش خواهند کرد که نه تنها بساط مسائل هسته ای بلکه بساط سیستم دفاعی ما را و هر آنچه که موجب عزت و افتخار ملت ایران است را برچینند.</p>
      <p>رضایی اظهار داشت:‌ گام چهارم همانگونه که اعلام شده باید با قاطعیت برداشته شود در مقابل تهدیدهای آنها به هیچ وجه نباید عقب نشینی کرد. درحال حاضر ایران به حدی قدرت و اقتدار دارد که آنها جرأت اقدامات خصمانه علیه ایران را نخواهند داشت.</p>
      <p>انتهای پیام/</p>
      <p> </p>
    </article>
  </body>
</html>