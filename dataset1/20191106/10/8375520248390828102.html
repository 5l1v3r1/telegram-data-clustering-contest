<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/5-tis-za-zriv-nadannya-tomosu-ukrajinskiy-sud-konfiskuvav-groshi-yaki-vidiliv-rosiyskiy-kurator-638048.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T10:00:00+00:00"/>
    <meta property="og:title" content="Як Росія зривала надання Томосу. Нові деталі у справі, де фігурував намісник Лаври Павло"/>
    <meta property="og:description" content="$5 тис. за зрив надання Томосу: український суд конфіскував гроші, які виділив російський куратор"/>
  </head>
  <body>
    <article>
      <h1>Як Росія зривала надання Томосу. Нові деталі у справі, де фігурував намісник Лаври Павло</h1>
      <address>
        <time datetime="2019-11-06T10:00:00+00:00">06 Nov 2019, 10:00</time>
      </address>
      <h4>$5 тис. за зрив надання Томосу: український суд конфіскував гроші, які виділив російський куратор</h4>
      <p>Печерський районний суд Києва надав дозвіл на конфіскацію в дохід держави $5 тис., які призначалися для схиляння осіб до повалення конституційного ладу (ч. 1 <a href="http://search.ligazakon.ua/l_doc2.nsf/link1/an_557/ed_2019_10_02/pravo1/T012341.html?pravo=1#557">ст.109 КК України</a>).</p>
      <p>Про це повідомляє «<a href="https://glavcom.ua/">Главком</a>» з посиланням на ухвалу суду від 29 жовтня.</p>
      <p>За даними досудового розслідування, невстановлені громадяни України здійснювали підбір осіб, які за відповідну грошову винагороду мали брати участь у радикальних акціях у Києві. Грошові кошти на проведення цих акцій отримувалися під час відвідування ними території Російської Федерації. Можливими датами, які планувалося використати для вчинення протиправних намірів, були річниця трагічних подій Євромайдану або утворення в Україні Єдиної автокефальної православної церкви.</p>
      <p>Що стосується $5 тис., то ці кошти наприкінці листопада 2018 року у Москві отримали двоє українців від громадянина Росії. За цю винагороду вони мали провести у Києві ряд масових заходів на релігійну тематику, в тому числі таких, що можуть бути спрямовані на зрив отримання Україною Томосу і використання вказаного факту для дестабілізації суспільно-політичної обстановки (мітинги, радикальні акції, масові маніфестації, акти громадянської непокори тощо).</p>
      <p>Після прибуття в Україну вони звернулись до співробітників Головного управління СБУ у Києві та Київській області і розповіли всі обставини.</p>
      <p>Крім цього, у рамках цього епізоду спецслужби також перевіряли ймовірну причетність предстоятеля Києво-Печерської лаври, митрополита УПЦ Московського патріархату Павла. Зокрема, церковнослужитель мав зустріч в адміністративному приміщенні лаври на вул. Лаврська, 15 з двома українцями, які взяли гроші від російського куратора. Все спілкування записувалося спецслужбами.</p>
      <p>Додамо, що наприкінці листопада 2018 року СБУ <a href="https://glavcom.ua/kyiv/news/sbu-provodit-obshuki-u-predstoyatelya-kijevo-pecherskoji-lavri-549365.html">ініціювала</a> обшук помешкання священика УПЦ МП Павла в межах справи про розпалювання міжконфесійної ворожнечі.</p>
      <p>Як відомо, Вселенський патріарх Варфоломій 5 січня 2019 року підписав Томос про автокефалію Православної церкви України.</p>
      <p>6 січня в Патріаршому храмі Святого Георгія на Фанарі відбулося вручення Томосу та божественна літургія, яку спільно відправили Вселенський патріарх Варфоломій і предстоятель Православної церкви України, митрополит Київський і всієї України Епіфаній. Згодом Томос підписали всі члени Синоду Вселенського патріархату.</p>
      <p>Синод Елладської православної церкви, який відбувся 26-28 серпня, підтвердив канонічність надання автокефалії Православній церкві України.</p>
    </article>
  </body>
</html>