<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/society/diki-x-a-proklitikos-kai-ametanoitos-mixaloliakos-dilonei-athoos-kai-mila-gia-politiki-skeyoria/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T10:39:54+00:00"/>
    <meta property="og:title" content="Δίκη Χ. Α. : Προκλητικός και αμετανόητος Μιχαλολιάκος – Δηλώνει αθώος και μιλά για πολιτική σκευωρία"/>
    <meta property="og:description" content="Προκλητικός και αμετανόητος μέχρι τέλους για τη δράση της Χρυσής Αυγής αλλά και τις δικές του ευθύνες εμφανίστηκε ο αρχηγός του νεοναζιστικού μορφώματος  Νίκος Μιχαλολιάκος στη διάρκεια της απολογίας του."/>
  </head>
  <body>
    <article>
      <h1>Δίκη Χ. Α. : Προκλητικός και αμετανόητος Μιχαλολιάκος – Δηλώνει αθώος και μιλά για πολιτική σκευωρία</h1>
      <h2>Προκλητικός και αμετανόητος μέχρι τέλους για τη δράση της Χρυσής Αυγής αλλά και τις δικές του ευθύνες εμφανίστηκε ο αρχηγός του νεοναζιστικού μορφώματος  Νίκος Μιχαλολιάκος στη διάρκεια της απολογίας του.</h2>
      <address><time datetime="2019-11-06T10:39:54+00:00">06 Nov 2019, 10:39</time> by <a rel="author">ΤοΒΗΜΑ Team</a></address>
      <p>Προκλητικός και αμετανόητος μέχρι τέλους για τη δράση της Χρυσής Αυγής αλλά και τις δικές του ευθύνες εμφανίστηκε ο αρχηγός του νεοναζιστικού μορφώματος  Νίκος Μιχαλολιάκος στη διάρκεια της απολογίας του.</p>
      <p>Ο Νίκος Μιχαλολιάκος ο οποίος είχε φέρει στην αίθουσα του δικαστηρίου όπου διεξάγεται η δίκη της Χρυσής Αυγής τα εναπομείναντα πρωτοπαλίκαρά του τα οποία σηκώθηκαν για να τον υποδεχτούν μόλις μπήκε στην αίθουσα, έκανε λόγο για βρώμικη προπαγάνδα εις βάρος του και για πολιτική σκευωρία.</p>
      <p>
        <a href="https://www.in.gr/2019/11/06/politics/sxedio-gia-tin-katanomi-prosfygon-stin-endoxora-syskepsi-mesimeri-sto-maksimou/">Διαβάστε ακόμη : Το σχέδιο για την κατανομή προσφύγων στην ενδοχώρα – Σύσκεψη το μεσημέρι στο Μαξίμου</a>
      </p>
      <p>Ο «Φίρερ» της Χρυσής Αυγής  δήλωσε εθνικιστής και όχι ναζιστής, ζήτησε τα «ρέστα» από το δικαστήριο σημειώνοντας ότι η σύλληψή του ήταν μία επιχείρηση ποινικοποίησης του πολιτικού κινήματος  και προσπάθησε να επιχειρηματολογήσει υπέρ της Χρυσής Αυγής λέγοντας ότι δεν υπήρχε εγκληματική οργάνωση.</p>
      <h3>«Δεν είμαι ανόητος»</h3>
      <p>«Για όλα αυτά που αναφέρονται για τη δράση της ΧΑ και υπήρχε επιδίωξή μας να είναι απόλυτα νόμιμη, πιέζοντας προς πάσα κατεύθυνση για αυτό το πράγμα. Και για όλα μπορείτε να με κατηγορήσετε εκτός από το είμαι ανόητος» δήλωσε ο Ν. Μιχαλολιάκος σε μία αίθουσα στην οποία δέσποζε η παρουσία της Μάγδας Φύσσας η οποία είδε πριν από έξι χρόνια να δολοφονείται ο γιος της Παύλος από τον χρυσαυγίτη Ρουπακιά.</p>
      <figure>
        <img src="https://www.in.gr/wp-content/uploads/2019/11/magdafyssa2-600x400.jpg"/>
      </figure>
      <p>Οι προκλητικές αναφορές του αρχηγού της Χρυσής Αυγής ήταν συνεχείς. Η Χρυσή Αυγή τόνισε «ξεκίνησε όχι σαν κόμμα, όχι σαν οργάνωση αλλά σαν μια ομάδα ανθρώπων που συναντήθηκε στην «4η Αυγούστου», στην οποία ήμουν κι εγώ. Άνθρωποι με ιδανικά εθνικά, αντιμαρξιστές που είχαν κάποιους ιδεολογικούς προβληματισμούς. Δεν ήταν σκοπός μας ποτέ να κατέβουμε στην πολιτική».</p>
      <p>Παρά τα λεγόμενά του, η Χρυσή Αυγή και κατέβηκε στην πολιτική και εξέλεξε βουλευτές έχοντας όλα τα προνόμια που εξασφαλίζει το Πολίτευμα της χώρας που πολεμούν και ταυτόχρονα τα μέλη του κόμματος με καθοδηγητές αρκετά σημαίνοντα στελέχη επιδίδονταν σε ξενοφοβικές ενέργειες, κάποιες από τις οποίες οδήγησαν στο θάνατο τα θύματά τους.</p>
      <p>Ο «εθνικιστής» Μιχαλολιάκος ξέχασε να αναφερθεί στους ναζιστικούς χαιρετισμούς που έκανε με υπερηφάνεια σε συγκεντρώσεις του κόμματος, για τη στρατιωτική δομή του κόμματος καθώς και τις δολοφονικές επιθέσεις κατά μεταναστών από οπαδούς του νεοναζιστικού μορφώματος. Δήλωσε απλά αθώος για όλα όσα του καταλογίζουν τα οποία τα απέδωσε σε μία πολιτική σκευωρία και στόχευση κατά της Χρυσής Αυγής που κρατάει 25 χρόνια.</p>
      <h4>«Δεν είμαστε εγκληματίες»</h4>
      <p>Ο κ. Μιχαλολιάκος αφού αναλώθηκε σε ένα μεγάλο κομμάτι της απολογίας του στο πως ξεκίνησε το κόμμα αλλά και στο «αγνό πατριωτικό» ιδεολογικό υπόβαθρο της Χρυσής Αυγής, απόρησε πως κάποιοι προσάπτουν κατηγορίες για σύσταση εγκληματικής οργάνωσης και για τέλεση εγκληματικών πράξεων.</p>
      <p>«Τη ΧΑ προσπαθούν να την παρουσιάσουν σαν εγκληματική οργάνωση εδώ και 30 χρόνια. Είναι δυνατόν ένα νόμιμο κόμμα στον ΑΠ να κάνει εγκληματικές πράξεις;» αναρωτήθηκε.</p>
      <h4>Για τη δολοφονία Φύσσα</h4>
      <p>Για τη δολοφονία του Παύλου Φύσσα ο ηγέτης της Χρυσής Αυγής αναφέρθηκε χαρακτηρίζοντάς της ως «κορυφαίο έγκλημα στο Κερατσίνι» το οποίο όπως είπε είχε καταδικάσει από την πρώτη στιγμή από το περιστύλιο της Βουλής.</p>
      <p>Σε αυτό το σημείο επιχείρησε να εμπλέξει άσχετα περιστατικά, όπως τη δολοφονία του Τεμπονέρα από στέλεχος της ΝΔ. «Αλλά μην ξεχνάμε ότι για ανάλογο περιστατικό καθηγητή στην Πάτρα είχε κατηγορηθεί και προφυλακιστεί ένα στέλεχος της ΟΝΝΕΔ και ποτέ δεν κινήθηκαν διαδικασίες προκειμένου να αποδοθούν ευθύνες».</p>
      <p>Ο «Φίρερ» της Χρυσής Αυγής αφού κατηγόρησε τα κόμματα και τους δικαστές ότι έστησαν τις κατηγορίες εμφανίστηκε σαν το… αδικημένο παιδί της πολιτικής λέγοντας ότι αδικήθηκε βάναυσα και πως καταργήθηκε το τεκμήριο της αθωότητας.</p>
      <p>Ο Νίκος Μιχαλολιάκος δεν είχε καν το θάρρος να χαρακτηρίσει τη δολοφονία του Παύλου Φύσσα δολοφονία. Μίλησε γενικώς και αορίστως για το «έγκλημα στο Κερατσίνι» το οποίο όπως  είπε – προκαλώντας τους γονείς του αδικοχαμένου μουσικού – «το θεωρώ ανθρώπινο λάθος. Σοβαρό. Ότι δεν έγινε εσκεμμένα, όταν έλεγαν ότι έπαιρνα τηλέφωνα σε κατοικίες εμπλεκομένων από το σταθερό στα κεντρικά της Μεσογείων ενώ εκείνη τη στιγμή ήταν εκεί η Αντιτρομοκρατική και ο Εισαγγελέας. Μου τα χρέωσαν αυτά τα τηλέφωνα».</p>
      <p>Η πρόεδρος του δικαστηρίου ρώτησε τον Μιχαλολιάκο για τα ξημέρωμα της 18ης Σεπτεμβρίου και τα δύο τηλεφωνήματα προς και από τον Λαγό.</p>
      <p>Ο αρχηγός της Χρυσής Αυγής προσπάθησε να συσκοτίσει τα γεγονότα. «Άλλα έλεγε ο ένας, άλλα ο άλλος εκείνη τη νύχτα» είπε ενώ αργότερα δήλωσε πως για να προστατευτεί το κόμμα απομακρύνθηκαν οι υπάλληλοι του κόμματος όπως ο Πατέλης.</p>
      <p>«Πρόκειται για συνωμοσία για να οδηγήσουν για πρωτη φορά 18 βουλευτές στο εδώλιο. Είχα να φροντίσω τον εαυτό μου και το κόμμα.» είπε.</p>
      <figure>
        <img src="https://www.in.gr/wp-content/uploads/2019/11/xrysiabgibi-600x400.jpg"/>
      </figure>
      <h4>Για τον Ρουπακιά</h4>
      <p>«Ξέρω ότι ο Ρουπακιάς δεν έλαβε sms (από εμένα) αλλά από άλλο κατηγορούμενο. Και ο τελευταίος αφέθηκε ελεύθερος, ενώ εγώ προφυλακίστηκα. Οι άλλοι δεν μπορώ να ξέρω γιατί ήταν εκεί. Δεν πρόλαβα ούτε είχα σκοπό να ερευνήσω αυτό το πράγμα γιατί το κόμμα δεν είχε καμία σχέση και δεν ενέκρινα τέτοια ενέργεια…» είπε ο ηγέτης της Χρυσής Αυγής για τη δολοφονία του Παύλου Φύσσα η οποία όπως είπε δεν είχε καμία σχέση με το κόμμα.</p>
      <p>Το θράσος του Μιχαλολιάκου ξεπέρασε κάθε προηγούμενο όταν ρωτήθηκε από την πρόεδρο με τι έχει σχέση η δολοφονία.</p>
      <p>«Είναι η ιστορία ενός ανθρώπου που δολοφόνησε έναν άλλο» ήταν η απάντηση προκαλώντας την αντίδραση των φίλων και της οικογένειας του Παύλου Φύσσα.</p>
      <h4>Για να το ναζιστικό χαιρετισμό</h4>
      <p>Ο Νίκος Μιχαλολιάκος σε άλλο σημείο δήλωσε υπερήφανος για τις ιδέες του ενώ υποστήριξε ότι είναι ποινικά αδιάφορη η ιδεολογία του. Αναφορικά με τον ναζιστικό χαιρετισμό που συνήθιζε να κάνει σε συγκεντρώσεις του κόμματος και σε κλειστές συνεδριάσεις, υποστήριξε:</p>
      <p>«Δεν ήταν ο επίσημος χαιρετισμός της Χρυσής Αυγής. Εγώ χαιρέτισα έτσι μερικές φορές. Τον θεωρώ ελληνικό. Οι κομμουνιστές είχαν αριστερή γροθιά, οι εθνικιστές είχαν το δεξί χέρι σηκωμένο ψηλά. Για αυτό με αποκάλεσαν «φασίστα» αλλά φασίστας δεν είμαι σε καμία περίπτωση».</p>
      <p>
        <a href="https://www.tovima.gr/2019/11/06/politics/i-epixeirisi-mosxa-tou-n-dendia-kai-i-skia-tou-oukranikou/">Διαβάστε ακόμη : Στη Μόσχα ο Δένδιας – Στήνουν γέφυρες στη σκιά του Ουκρανικού</a>
      </p>
    </article>
  </body>
</html>