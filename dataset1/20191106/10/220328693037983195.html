<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/darikha-mzh-ot-smolyan-s-1500-za-vrnat-portfeyl-406003.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T10:00:00+00:00"/>
    <meta property="og:title" content="Дариха мъж от Смолян с €1500 за върнат портфейл"/>
    <meta property="og:description" content="30-годишният Илия Савов намери раницата, в която бил портфейлът с парите"/>
  </head>
  <body>
    <article>
      <h1>Дариха мъж от Смолян с €1500 за върнат портфейл</h1>
      <address><time datetime="2019-11-06T10:00:00+00:00">06 Nov 2019, 10:00</time> by <a rel="author">Редактори</a></address>
      <p>1500 евро дари българка, живееща в Канада, на мъжа, който намери в Смолян портфейл с голяма сума пари и дебитни карти и ги върна на собственичката, предаде БНР.</p>
      <p>Българката е видяла репортажи за благородната постъпка на родопчанина.</p>
      <p>30-годишният Илия Савов намери раницата, в която бил портфейлът с парите, по време на автомобилното състезание "Смолян-рейс", което беше в подкрепа на 24-годишно момче, останало неподвижно след катастрофа.</p>
      <p>Собственичката им награди Илия със 100 лева, които той остави в кампанията за неподвижния млад мъж.</p>
      <p>"Много пъти съм се уверил, че доброто се връща. Получих по банкова сметка 1500 евро от жена, която се казва Стефка от София и живее от доста години в Канада", каза Илия.</p>
      <p>Илия оставил парите за черни дни.</p>
      <p>"Тези пари ще седят за такива дни, когато съм без работа, като имам нужда от средства, като не съм на работа. Чакам да почна работа на Пампорово. Искам да благодаря на жената - да е жива и здрава, цялото и семейство да бъде благословено и да има такива хора", сподели още той.</p>
    </article>
  </body>
</html>