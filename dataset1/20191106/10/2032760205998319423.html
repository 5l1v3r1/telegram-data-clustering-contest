<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88823"/>
    <meta property="og:site_name" content="Denník politika"/>
    <meta property="article:published_time" content="2019-11-06T10:35:09+00:00"/>
    <meta property="og:title" content="Sociálna poisťovňa minie na svoju činnosť o desiatky miliónov eur viac, ako sa plánovalo"/>
    <meta property="og:description" content="6.11.2019 (Webnoviny.sk) – Sociálna poisťovňa by mala v tomto roku minúť na svoju činnosť 150 miliónov eur. V porovnaní s rozpočtovanou sumou na tento rok to má byť o 42,5 milióna eur viac. „Výška výdavkov zohľadňuje reálne potreby výkonu sociálneho poistenia a starobného dôchodkového sporenia,“ uviedol pre agentúru SITA hovorca poisťovne Peter Višváder."/>
  </head>
  <body>
    <article>
      <h1>Sociálna poisťovňa minie na svoju činnosť o desiatky miliónov eur viac, ako sa plánovalo</h1>
      <address><time datetime="2019-11-06T10:35:09+00:00">06 Nov 2019, 10:35</time> by <a rel="author">Webnoviny</a></address>
      <p>6.11.2019 (Webnoviny.sk) – Sociálna poisťovňa by mala v tomto roku minúť na svoju činnosť 150 miliónov eur. V porovnaní s rozpočtovanou sumou na tento rok to má byť o 42,5 milióna eur viac. <i>„Výška výdavkov zohľadňuje reálne potreby výkonu sociálneho poistenia a starobného dôchodkového sporenia,“</i> uviedol pre agentúru SITA hovorca poisťovne Peter Višváder.</p>
      <h3>Vplyv na výkon sociálneho poistenia</h3>
      <p>Ide podľa neho o zabezpečenie požiadaviek vyplývajúcich z legislatívnych zmien (najmä úpravy informačných systémov), vývoja počtov zamestnancov, obnovy a rekonštrukcie budov a ďalšie faktory, ktoré majú počas celého roka v ústredí a v pobočkách Sociálnej poisťovne vplyv na výkon sociálneho poistenia.</p>
      <p><i>„Vyššia suma čerpania nijako nenarušila celkový rozpočet Sociálnej poisťovne. V schválenom rozpočte na rok 2019 má programované výdavky správneho fondu v objeme 107,5 mil. eur, ale otvorená je aj možnosť čerpania tejto kapitoly až do výšky, ktorá zodpovedá tvorbe správneho fondu v zmysle zákona o sociálnom poistení,“</i> povedal Višváder.</p>
      <p>Poisťovňa totiž podľa neho môže v rámci financovania správneho fondu disponovať sumou do výšky tvorby celého správneho fondu, ktorá závisí od výšky príjmov z poistného a príspevkov na starobné dôchodkové sporenie.</p>
      <h3>Dofinancovanie nepotrebovala</h3>
      <p>Podľa zákona sa totiž správny fond poisťovne tvorí najviac vo výške 2,4 percenta z príjmov z poistného a 0,25 percenta z príspevkov na starobné dôchodkové sporenie.</p>
      <p><i>„Sociálna poisťovňa tento rok nepotrebovala dofinancovanie zo štátneho rozpočtu, ale svoje výdavky, a teda aj výdavky správneho fondu, si pokryla vo vlastnej réžii,“</i> dodal hovorca Sociálnej poisťovne.</p>
      <p>Sociálna poisťovňa však dokáže hospodáriť bez finančnej pomoci štátu len v tomto roku. Už v budúcom roku by mala zo štátneho rozpočtu dostať finančnú výpomoc v sume 200 miliónov eur a v roku 2021 ďalších 100 miliónov eur.</p>
      <p>V budúcom roku by mala poisťovňa hospodáriť s príjmami v celkovej sume 9,57 miliardy eur, z čoho by takmer 560 miliónov eur mal tvoriť prebytok z tohto roku a ďalších 200 miliónov eur spomínaná pomoc zo štátneho rozpočtu.</p>
      <h3>Rok ukončí s prebytkom</h3>
      <p>Bez tohtoročného prebytku a bez výpomoci od štátu by tak mala mať poisťovňa príjmy v sume 8,81 miliardy eur. Výdavky poisťovne na rok 2020 majú dosiahnuť 8,71 miliardy eur.</p>
      <p>Tento rok by mala poisťovňa ukončiť s prebytkom takmer 531 miliónov eur. V porovnaní s plánom na tento rok je to menej o 118 miliónov eur. Celkové príjmy Sociálnej poisťovne za tento rok by mali dosiahnuť 9,1 miliardy eur a výdavky 8,57 miliardy eur.</p>
      <p>Bez zohľadnenia minuloročného prebytku v sume 666,3 milióna eur by však príjmy poisťovne mali predstavovať 8,43 miliardy eur, čo je o 135 miliónov eur menej ako výdavky.</p>
      <p>Viac k témam: <a href="https://www.webnoviny.sk/tag/rozpocet/"><u>rozpočet</u></a>, <a href="https://www.webnoviny.sk/tag/socialne-davky/"><u>sociálne dávky</u></a>, <a href="https://www.webnoviny.sk/tag/starobny-dochodok/"><u>starobný dôchodok</u></a><br/>Zdroj: Webnoviny.sk – <a href="https://www.webnoviny.sk/socialna-poistovna-minie-na-svoju-cinnost-o-desiatky-milionov-eur-viac-ako-sa-planovalo/"><u>Sociálna poisťovňa minie na svoju činnosť o desiatky miliónov eur viac, ako sa plánovalo</u></a> © SITA Všetky práva vyhradené.</p>
    </article>
  </body>
</html>