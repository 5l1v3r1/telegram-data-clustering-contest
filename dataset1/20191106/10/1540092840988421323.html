<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/style/psyxagogia/story/196182/oi-tainies-tis-evdomadas-07-11-13-11-trailers"/>
    <meta property="og:site_name" content="CNN.gr"/>
    <meta property="article:published_time" content="2019-11-06T10:01:24+00:00"/>
    <meta property="og:title" content="Οι ταινίες της εβδομάδας 07/11 - 13/11 (trailers)"/>
    <meta property="og:description" content="Πλησιάζοντας στην εποχή των Όσκαρ, τα blockbusters αρχίζουν να βγαίνουν στις αίθουσες, όσο ο «Joker» συνεχίζει να επικρατεί κατά κράτος."/>
  </head>
  <body>
    <article>
      <h1>Οι ταινίες της εβδομάδας 07/11 - 13/11 (trailers)</h1>
      <h2>Πλησιάζοντας στην εποχή των Όσκαρ, τα blockbusters αρχίζουν να βγαίνουν στις αίθουσες, όσο ο «Joker» συνεχίζει να επικρατεί κατά κράτος. </h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 12:01 , 06 November 2019</p>
      <h3>Δόκτωρ Ύπνος (Doctor Sleep), Μάικ Φλάναγκαν</h3>
      <p>Εξακολουθώντας να φέρει το ψυχολογικό τραύμα που υπέστη ως παιδί στο ξενοδοχείο Overlook, ο Νταν Τόρανς προσπαθεί να βρει την εσωτερική του ηρεμία. Όμως αυτή «διαλύεται» όταν συναντά την Άμπρα, μία θαρραλέα έφηβη που διαθέτει ένα υπερφυσικό χάρισμα, γνωστό ως  «λάμψη». Η Άμπρα συνειδητοποιεί αμέσως ότι ο Νταν έχει την ίδια υπερφυσική δύναμη με εκείνη, τον αναζητά, ζητώντας απελπισμένα τη βοήθειά του προκειμένου να πολεμήσει την ανελέητη Rose the Hat, αρχηγό της συμμορίας μεταφυσικών δολοφόνων The True Knot, που αναζητούν ανθρώπους προικισμένους με υπερφυσικές ιδιότητες, προκειμένου να «καταναλώσουν» την αύρα τους και να γίνουν αθάνατοι. Το πολυαναμενόμενο σίκουελ της «Λάμψης». </p>
      <figure>
        <iframe src="https://www.youtube.com/embed/266tphvMSMA" width="607" height="390" data-service="Youtube" scrolling="no"/>
      </figure>
      <h3>Η Δύναμη της Αλήθειας (Donbass), Σεργκέι Λόζνιτσα</h3>
      <p>Το Ντόνμπας είναι μια περιοχή στην Ανατολική Ουκρανία. Ο τακτικός στρατός της Ουκρανίας και οι εθελοντές μάχονται τις αυτονομιστικές συμμορίες, υποστηριζόμενες από τη Ρωσία του Πούτιν. Η διαφθορά και η εγκληματικότητα όλων των ειδών βασιλεύουν. Η ταπείνωση είναι συνηθισμένη. Η βία μπορεί να ξεσπάσει ανά πάσα στιγμή. Κάθε ένα από τα δεκατρία τμήματα που απαρτίζουν την ταινία βασίζεται σε ένα πραγματικό γεγονός. Το βραβευμένο στο «Ένα Κάποιο Βλέμμα» του 72ου Φεστιβάλ Καννών φιλμ του Σεργκέι Λοζνίτσα για την καθημερινότητα στη σημερινη Ουκρανία. </p>
      <figure>
        <iframe src="https://www.youtube.com/embed/rCXqJP8Ols4" width="607" height="390" data-service="Youtube" scrolling="no"/>
      </figure>
      <p> </p>
      <h3>Δυστυχώς Απουσιάζατε (Sorry We Missed You), Κεν Λόουτς</h3>
      <p>O Ρίκι, η Άμπι και τα δύο τους παιδιά ζουν στο Νιουκάσλ. Είναι μια δεμένη οικογένεια και ο ένας νοιάζεται για τον άλλον. Ο Ρίκι αλλάζει δουλειές, ενώ η Άμπι που αγαπά τη δική της, προσέχει ηλικιωμένους. Παρόλο που δουλεύουν όλο και περισσότερες ώρες, όλο και πιο σκληρά, συνειδητοποιούν ότι ποτέ δεν θα αποκτήσουν το δικό τους σπίτι. Όταν προκύπτει μια χρυσή ευκαιρία, η Άμπι πουλάει το αυτοκίνητο της και ο Ρίκι αγοράζει ένα ολοκαίνουριο φορτηγάκι για να δουλέψει ως αυτοαπασχολούμενος μεταφορέας. O μοντέρνος κόσμος έχει τις επιπτώσεις του σε αυτές τις τέσσερις ψυχές μέσα στην ίδια τους την κουζίνα. Η νέα ταινία του Κεν Λόουτς, επίσημη συμμετοχή στο Διαγωνιστικό Τμήμα του 72ου Φεστιβάλ Καννών.</p>
      <figure>
        <iframe src="https://www.youtube.com/embed/DyHDKX-Jqm0" width="607" height="390" data-service="Youtube" scrolling="no"/>
      </figure>
      <h3>Κλέφτης Αλόγων (Out Stealing Horses), Χανς Πέτερ Μόλαντ</h3>
      <p>Nοέμβριος 1999. Ο 67χρονος Τροντ ταξιδεύει σε έναν απομονωμένο οικισμό στην νορβηγική ενδοχώρα, όπου σκοπεύει να περάσει την πρωτοχρονιά μόνος του. Ενώ καταφτάνει ο χειμώνας, ανακαλύπτει πως έχει γείτονα, έναν άντρα που είχε γνωρίσει όντας παιδί το καλοκαίρι του 1948, όταν παράλληλα ο πατέρας του τον προετοίμαζε για την επερχόμενη εξαφάνιση του. Εκείνο το μακρινό καλοκαίρι ο Τροντ ενηλικιώθηκε και μύρισε το άρωμα της γυναίκας που λαχταρούσε. Την ίδια γυναίκα που είχε επιλέξει ο πατέρας του για σύντροφο της ζωής του. Το παγκόσμιο best seller του Νορβηγού Περ Πέτερσον μεταφέρεται στη μεγάλη οθόνη από τον Χανς Πέτερ Μόλαντ. Επίσημη υποβολή της Νορβηγίας για το Όσκαρ Καλύτερης Ξενόγλωσσης Ταινίας. </p>
      <figure>
        <iframe src="https://www.youtube.com/embed/-Fya_qSs44U" width="607" height="390" data-service="Youtube" scrolling="no"/>
      </figure>
      <h3>Η Οικογένεια Άνταμς (The Addams Family), Κόνραντ Βέρνον, Γκρεγκ Τίρναν</h3>
      <p>Ένα διαβολικό γύρισμα της μοίρας και η real estate δραστηριότητα μιας τηλεπερσόνας, θα οδηγήσουν τη λατρεμένη οικογένεια στο επίκεντρο ενός τυπικού, ασφαλούς και «καθαρού» προαστίου και τη μεγάλη κόρη σε ένα συμβατικό δημόσιο σχολείο. Φυσικά, οι Άνταμς δεν θα δυσκολευτούν να προσαρμοστούν σε κάθε νέα συνθήκη της γειτονιάς τους, αλλά οι γείτονές τους, οι συμμαθητές της μικρής και ο κοινωνικός περίγυρος, δεν θα αντέξουν και πολύ την εκκεντρικότητα και το goth μεγαλείο της αξιαγάπητης αλλά και ανατριχιαστικής οικογένειας. H Οικογένεια Ανταμς επιστρέφει, στον κόσμο του computer animation. Θα προβάλλεται και με υπότιτλους και μεταγλωττισμένο στα ελληνικά και 3D.</p>
      <figure>
        <iframe src="https://www.youtube.com/embed/yR7jVA5j3ag" width="607" height="390" data-service="Youtube" scrolling="no"/>
      </figure>
      <p> </p>
      <h3>Ποτέ Δεν Είναι Αργά Κύριε Καθηγητά (Richard Says Goodbye), Γουέιν Ρόμπερτς</h3>
      <p>Όταν ο Ρίτσαρντ, καθηγητής πανεπιστημίου, διαγνωστεί με μια ανίατη ασθένεια, αποφασίζει να εγκαταλείψει τα προσχήματα και τις κοινωνικές συμβάσεις και να ζήσει το υπόλοιπο της ζωής του όσο πιο έντονα και ελεύθερα γίνεται. Με καυστικό χιούμορ, ελαφριά απερισκεψία και μια δόση τρέλας, πέφτει με τα μούτρα σε κάθε πιθανή «αμαρτία»: Πίνει, καπνίζει, κάνει σεξ και ξεστομίζει αδιανόητες προσβολές, εισπράττοντας έτσι περισσότερη χαρά από ποτέ. Με τον νέο τρόπο ζωής του και καθώς ο χρόνος του εξαντλείται, ο Ρίτσαρντ θα καταλάβει πολλά πράγματα για τη ζωή, ενώ θα έρθει κοντά με τους ανθρώπους που αγαπά, για ένα τελευταίο αντίο. Μια ξεκαρδιστική αλλά και συγκινητική ταινία, για το πώς ένας άνθρωπος αποφασίζει να ζήσει τη ζωή στο έπακρο ακόμα κι όταν το ταξίδι του τελειώνει.</p>
      <figure>
        <iframe src="https://www.youtube.com/embed/GTRfm4-QPXM" width="607" height="390" data-service="Youtube" scrolling="no"/>
      </figure>
      <h3>Zombieland: Διπλή Βολή (Zombieland: Double Tap), Ρούμπεν Φλάισερ</h3>
      <p>Aπό το Λευκό Οίκο μέχρι την ενδοχώρα, η τετράδα πρέπει να αντιμετωπίσει πολλά νέα είδη ζόμπι, που έχουν εξελιχθεί από την πρώτη ταινία, αλλά και νέους επιζώντες. Η μεγαλύτερη πρόκληση όλων, όμως, αποδεικνύοται οι σχέσεις ανάμεσα στα μέλη αυτής της σαρκαστικής, αυτοσχέδιας οικογένειας. Σίκουελ του «Zombieland» με τους ίδιους ήρωες και τις ίδιες εξωφρενικές καταστάσεις.</p>
      <figure>
        <iframe src="https://www.youtube.com/embed/_l7qd-4fxJo" width="607" height="390" data-service="Youtube" scrolling="no"/>
      </figure>
      <h3>Ο Πίνκι και οι Πειρατές (Captain Sabertooth and the Treasure of Lama Rama), Τζον Αντρέας Άντερσεν, Λίζα Μαρί Γκαμλέμ</h3>
      <p>Μαζί με τον τρομερό πειρατή Μαυροδόντη, θρύλο των επτά θαλασσών, ο μικρός Πίνκι μαζί με το κορίτσι του, τη Ρέιβεν ξεκινούν μία συναρπαστική περιπέτεια προς το εξωτικό βασίλειο της Λάμα Ράμα όπου βρίσκεται κρυμμένος ο θρυλικός θησαυρός του Βασιλιά Ρούφους. Όμως ο Πίνκι έχει έναν τελείως διαφορετικό θησαυρό στο μυαλό του αφού αναζητά τον εξαφανισμένο πατέρα του. Περιπέτεια νορβηγικής παραγωγής βασισμένη στο graphic novel «Ο Πειρατής Μαυροδόντης και το Κυνήγι του Θησαυρού του Σουλτάνου», μια από τις πιο ακριβές νορβηγικές κινηματογραφικές παραγωγές.</p>
      <figure>
        <iframe src="https://www.youtube.com/embed/PR02Pl6hBNE" width="607" height="390" data-service="Youtube" scrolling="no"/>
      </figure>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/style/psyxagogia/story/195511/oi-tainies-tis-evdomadas-31-10-06-11-trailers">Οι ταινίες της εβδομάδας 31/10 - 06/11 (trailers)</a>
        </li>
        <li>
          <a href="https://www.cnn.gr/style/psyxagogia/story/195231/28i-oktovrioy-o-v-pagkosmios-polemos-mesa-apo-ton-kinimatografo">28η Οκτωβρίου: Ο Β’ Παγκόσμιος Πόλεμος μέσα από τον κινηματογράφο</a>
        </li>
        <li>
          <a href="https://www.cnn.gr/style/psyxagogia/story/194766/oi-tainies-tis-evdomadas-24-10-30-11-trailers">Οι ταινίες της εβδομάδας 24/10 - 30/11 (trailers)</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/17347/tainies">ΤΑΙΝΙΕΣ</a>
        </li>
        <li>
          <a href="https://www.cnn.gr/eidhseis/tag/7423/premieres">ΠΡΕΜΙΕΡΕΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/06/196444/snapshot/prosfyges-xrysoxoidis-paroxi-asylou.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/06/196449/snapshot/2747209.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/06/196461/snapshot/2742775.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/06/196458/snapshot/2622527.jpg"/>
      </figure>
    </article>
  </body>
</html>