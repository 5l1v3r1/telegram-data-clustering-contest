<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/06/paris-banliyosundeki-siddet-2005-yili-olaylarini-hatirlatti-2-kisi-gozaltina-alindi"/>
    <meta property="og:site_name" content="euronews"/>
    <meta property="article:published_time" content="2019-11-06T10:13:52+00:00"/>
    <meta property="og:title" content="Paris'te şiddet 2005 yılı olaylarını hatırlattı, 2 kişi gözaltında"/>
    <meta property="og:description" content="Paris'in kuzeybatısında bulunan bir banliyöde çıkan şiddet olaylarında iki kişi gözaltına alındı, birçok kamu malı hasar gördü. Polis 2005 yılında yaşanan olayları hatırlatması nedeniyle bölgede büyük güvenlik önlemleri aldı."/>
  </head>
  <body>
    <article>
      <h1>Paris'te şiddet 2005 yılı olaylarını hatırlattı, 2 kişi gözaltında</h1>
      <address><time datetime="2019-11-06T10:13:52+00:00">06 Nov 2019, 10:13</time> by <a rel="author">Kerem Congar</a></address>
      <p>Paris'in kuzeybatısında bulunan bir banliyöde çıkan şiddet olaylarında iki kişi gözaltına alındı, birçok kamu malı hasar gördü. Polis 2005 yılında yaşanan olayları hatırlatması nedeniyle bölgede büyük güvenlik önlemleri aldı.</p>
      <p>Şehre yaklaşık 40 kilometre mesafedeki Chanteloup-les-Vignes mahallesinde bir yangın ihbarını değerlendiren polis ekiplerine bir grup havai fişek fırlattı. Güvenlik ekipleri sloganlar atan ve insanları polise isyana teşvik eden gençlere müdahale ederken, yapılan aramada çok sayıda taş ve sopa ele geçirdi. Olaylarda bir halk evine ait bina tamamıyla yanarken polise saldıran 17 ve 21 yaşında iki kişi gözaltına alındı. Savcılık yaklaşık 30'u aşkın kişinin karıştığı olaylarla ilgili soruşturma başlattı.</p>
      <figure>
        <iframe data-src="https://twitter.com/euronewses/status/1191399713037156352" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>Çıkan olaylarda bir kamu binası tamamen yanarak kullanılamaz hale geldi.</figcaption>
      </figure>
      <p>Salı günü konuşma yapan Chanteloup Belediye Başkanı Catherine Arenou, bölgede yaşayan gençlerin birkaç ay önce de tüm sokak lambalarını kırarak büyük kamu zararına yol açtığını belirterek, "Bu tarz saldırılar artık moda olmaya başladı. Mahallede yaşayan beş bin kişi, küçük bir grubun terörü altında kalıyor diye konuştu. Fransa Başbakanı Edouard Philippe olayları kınarken, Fransa İçişleri Bakanı Christophe Castaner söz konusu bölgeyi ziyaret ederek polis ekiplerine destek verdi.</p>
      <p><a href="https://tr.euronews.com/2019/10/07/fransa-ya-iltica-basvurulari-yuzde-22-artinca-sistemi-tikandi">Fransa</a>'nın başkenti Paris'in kenar mahallelerinde bu tarz <a href="https://tr.euronews.com/2019/11/05/sili-de-hukumet-karsiti-protestolar-siddetlenerek-devam-ediyor">şiddet olayları</a> sıklıkla yaşanıyor. İşsizlik oranının yüksek olduğu, uyuşturucu çetelerinin kol gezdiği bu banliyölerde daha çok gelir seviyesi düşük Afrika kökenli <a href="https://tr.euronews.com/2019/10/07/fransa-ya-iltica-basvurulari-yuzde-22-artinca-sistemi-tikandi">göçmen</a> aileler yaşıyor.</p>
      <figure>
        <iframe data-src="https://twitter.com/euronewses/status/1191314708122472448" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>Fransa Başbakanı Edouard Philippe olaylara karışan kişilere hitaben "Her şeyi kırıp döken küçük aptal bir grup" açıklamasını yaptı.</figcaption>
      </figure>
      <h3>2005'teki şiddet olayları OHAL ile devam etti</h3>
      <p>Paris'te 2005 yılında Afrika kökenli bir gencin polisin kimlik kontrolünden kaçarken yüksek gerilim trafosunda elektrik çarpması sonucu ölmesiyle başlayan olaylar ülke genelinde büyük şiddet olaylarına neden olmuştu. 3 hafta kadar süren olaylarda 300 bina ve 10 bin otomobil ateşe verilmiş,130 güvenlik görevlisi ve eylemci yaralanmıştı.</p>
      <p>Olaylar nedeniyle dönemin Cumhurbaşkanı Jacques Chirac 8 Kasım 2005 tarihinde olağanüstü hal (OHAL) ilan etmiş, uygulama 21 Şubat 2006 tarihine kadar yürürlükte kalmıştı.</p>
      <ul>
        <li>
          <a href="https://tr.euronews.com/2019/01/15/macron-un-ulusal-muzakere-planinda-gocmenlerin-yeri">Hayat pahalılığına isyan eden Sarı Yelekliler'e Macron'dan göçmen sayısını kısıtlama önerisi</a>
        </li>
        <li>
          <a href="https://tr.euronews.com/2019/10/25/frans-z-gazeteci-eric-zemmour-cezayir-katliam-n-savundu-frans-z-olmak-budur">Fransız gazeteci Eric Zemmour Cezayir katliamını savundu: "Fransız olmak budur"</a>
        </li>
        <li>
          <a href="https://tr.euronews.com/2019/11/05/sili-de-hukumet-karsiti-protestolar-siddetlenerek-devam-ediyor">Şili'de hükümet karşıtı protestolar şiddetlenerek devam ediyor</a>
        </li>
      </ul>
    </article>
  </body>
</html>