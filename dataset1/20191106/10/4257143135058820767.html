<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/06/idot-kert-a-kormanytol-karacsony-gergely-az-atletikai-stadion-ugyeben"/>
    <meta property="og:site_name" content="infostart"/>
    <meta property="article:published_time" content="2019-11-06T10:35:00+00:00"/>
    <meta property="og:title" content="Időt kért a kormánytól Karácsony Gergely az atlétikai stadion ügyében"/>
    <meta property="og:description" content="November végéig eldől a Csepel-sziget északi csúcsához a kormány által tervezett atlétikai stadion sorsa, ami a kulcsa lenne a 2023-as budapesti atlétikai világbajnokság megrendezésének - derült ki Karácsony Gergely kormányülésen tett látogatása után. A főpolgármesternek volt olyan BKV-ügyi megjegyzése, amivel nem aratott átütő sikert a kormány ülésén."/>
  </head>
  <body>
    <article>
      <h1>Időt kért a kormánytól Karácsony Gergely az atlétikai stadion ügyében</h1>
      <address><time datetime="2019-11-06T10:35:00+00:00">06 Nov 2019, 10:35</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/06/nagy-baloldali-visszaterok-a-fovarosi-cegek-vezeteseben"/>
        <a href="https://infostart.hu/belfold/2019/11/06/kiteritette-a-lapjait-parkolasugyben-karacsony-gergely"/>
        <a href="https://infostart.hu/belfold/2019/11/05/karacsony-gergely-zsakmanyt-ne-akarjon-senki"/>
      </related>
      <h3>November végéig eldől a Csepel-sziget északi csúcsához a kormány által tervezett atlétikai stadion sorsa, ami a kulcsa lenne a 2023-as budapesti atlétikai világbajnokság megrendezésének - derült ki Karácsony Gergely kormányülésen tett látogatása után. A főpolgármesternek volt olyan BKV-ügyi megjegyzése, amivel "nem aratott átütő sikert" a kormány ülésén.</h3>
      <p>Az InfoRádióban <a href="https://infostart.hu/belfold/2019/11/05/karacsony-gergely-zsakmanyt-ne-akarjon-senki">kedd este tett ígéretéhez híven</a> három területet vitt a szerdai kormányülésre Karácsony Gergely főpolgármester.</p>
      <ul>
        <li>a budapesti közlekedés ügye</li>
        <li>Liget projekt jövője</li>
        <li>Egészséges Budapest Program</li>
      </ul>
      <p>Karácsony Gergely a kormányülésről távozóban újságírók előtt elmondta, ezen az ülésen nem is főpolgármesterként, hanem a kerületeket képviselő politikusként volt jelen.</p>
      <p>"Sok munkánk van még, sok szakmai vitánk is lesz; azt szűrtem le a beszélgetésből, hogy szakmai kérdésekben könnyebb közös nevezőre jutni, mint politikai kérdésekben" - mondta Karácsony Gergely.</p>
      <p>Az atlétikai stadion ügyében folytatott párbeszédről szólva kiemelte, azt kérte a kormánytól, hogy a fővárosi önkormányzatnak tegye lehetővé a további tájékozódást, de november végére kialakítja az álláspontját Budapest is.</p>
      <p>Ehhez kapcsolódva Gulyás Gergely kancelláriaminiszter úgy fogalmazott,</p>
      <blockquote>a kispesti drukkereknek jó hír, hogy a Bozsik Stadion építését befejezik, és a kézilabdacsarnok megépítését sem fenyegeti veszély.</blockquote>
      <p>A Liget-projekt ügyében elhangzott, hogy egyetértés alakult ki egy, a Városligetet elkerülő felüljáró építésének szükségességéről a Szegedi úton, ezáltal autómentessé válhat a terület.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkaracsonygergely%2Fvideos%2F1219192491607677%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Gulyás Gergely kiemelte még, hogy Karácsony Gergely világossá tette, mely beruházásokra nincs szüksége a fővárosnak és melyekre van, november végén pedig folytatódik az atlétikai stadion körüli konzultáció.</p>
      <p>Az egészségügyi fejlesztésekkel kapcsolatban mindketten egyetértettek abban, hogy a kerületek és a főváros egyeztetésére van szükség. Ilyen ügy</p>
      <blockquote>a XI. kerületi szuperkórház ügye is, amiben a helyszínvita továbbra is fennáll Budapest és a kormány között, különösen a közlekedési problémák miatt</blockquote>
      <p>- derült ki Karácsony Gergely szavaiból.</p>
      <p>Karácsony Gergely kérdésre válaszolva azt is kifejtette, nem minden kezdeményezése "aratott átütő sikert". Ilyen volt például, amikor azt kérte, a BKV finanszírozását a nemzetközi sztenderdek alapján oldják meg: egyharmad állami pénz, egyharmad budapesti forrás, egyharmad jegybevétel.</p>
      <p>Személyi kérdésekről szólva elmondta:</p>
      <p>
        <mark>saját kezdeményezése volt Atkári János alkalmazása</mark>
      </p>
      <p>a Fővárosi Csatornázási Művek Zrt. igazgatóságában - vele Demszky Gábor után Tarlós István is elégedett volt.</p>
      <p>A főpolgármester számára mindegy, hogy lesz-e Budapest Minisztérium, neki az is megfelel, hogy a fővárosért a kormányban Gulyás Gergely feleljen, de akár egy tárca is jó megoldás lehet - a kérdésről most nem egyeztettek.</p>
      <p>A zuglói parkolás ügyében érkezett kérdésre válaszolva azt mondta, most egy költséghatékony fordulat történt az új parkolóórák beszerzésével a korábbi, kevésbé takarékos megoldás helyett.</p>
      <p>
        <i>
          <b>Karácsony Gergely kedden az InfoRádió Aréna című műsorának vendége volt - a beszélgetést alább megnézhetik.</b>
        </i>
      </p>
      <figure>
        <iframe src="https://www.youtube.com/embed/tVTh0hSQ9GA" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/ccv-chgDHKU" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: MTI/Balogh Zoltán</i>
      </p>
    </article>
  </body>
</html>