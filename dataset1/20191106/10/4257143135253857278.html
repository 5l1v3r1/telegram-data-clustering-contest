<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/06/most-erdemes-eurot-venni-jovore-340-es-arfolyamot-josolnak"/>
    <meta property="og:site_name" content="infostart"/>
    <meta property="article:published_time" content="2019-11-06T10:18:31+00:00"/>
    <meta property="og:title" content="Most érdemes eurót venni, jövőre 340-es árfolyamot jósolnak"/>
    <meta property="og:description" content="Az idén év végére akár 327 forintra erősödhet az euró-forint árfolyam, de jövőre meghaladhatja majd a 340-et is - mondta az InfoRádióban Horváth István, a Sberbank treasury vezetője."/>
  </head>
  <body>
    <article>
      <h1>Most érdemes eurót venni, jövőre 340-es árfolyamot jósolnak</h1>
      <address><time datetime="2019-11-06T10:18:31+00:00">06 Nov 2019, 10:18</time> by <a rel="author">InfoRádió</a></address>
      <h3>Az idén év végére akár 327 forintra erősödhet az euró-forint árfolyam, de jövőre meghaladhatja majd a 340-et is - mondta az InfoRádióban Horváth István, a Sberbank treasury vezetője.</h3>
      <p>Hamarosan jön az adventi időszak, amikor hagyományosan meglódul a termék- és szolgáltatásimport, ezért fontos kérdés, hogyan alakul a magyar fizetőeszköz értéke a külföldi valutákhoz, elsősorban az euróhoz képest.</p>
      <p>Az idei árfolyamcsúcson már – az előrejelzetteknek megfelelően – valószínűleg túl vagyunk, sőt a Sberbank elemzői még egy kicsit erősebb forintot várnak az év végén. Egyelőre marad 330 forint környékén az euró, még alá is mehet, így bekészletezni, adventi bevásárolni, síutat lefoglalni még ezzel a tervvel érdemes - mondta Horváth István.</p>
      <p>A Sberbank treasury vezetője szerint 327 környékére vissza tud erősödni a forint, de ha elromlik a nemzetközi hangulat, akkor gyengülni tud. Aggasztó, hogy az elmúlt napokban a régióban csak a forint teljesített alul.</p>
      <p>Az árfolyamot érinthetik a nemzetközi események, itt két kockázatot látnak: az egyik a kínai-amerikai kereskedelmi háború, amelyből előbbi látszik jobban kijönni, a másik az újabb brexitforduló és a brit választás, ami szintén tartogat még meglepetéseket.</p>
      <p>Itthon az árfolyamot elsősorban az infláció mozgatja, amelyről pénteken jön ki friss adat és az MNB kamatpolitikája befolyásolja, de az elemző a jegybanktól egyelőre "unalmas" időszakot vár, azaz alacsony kamatszintet, hogy ne szálljon el hirtelen a forint. Így viszont, a jelenlegi környezetben, ha a jegybank próbálja alacsonyan tartani a magyar kamatszintet, akkor a forint alulteljesít, ezért azt várják, hogy akár 340-es árfolyam is lesz a jövő év folyamán - vélekedett Horváth István.</p>
      <p>
        <i>Nyitókép: Pexels</i>
      </p>
      <p>
        <b>Kapcsolódó hang</b>
      </p>
      <p>Horváth István a forint árfolyamáról</p>
      <figure>
        <audio src="https://infostart.hu/audio/00004/00004ed0b.mp3"/>
      </figure>
      <p> </p>
    </article>
  </body>
</html>