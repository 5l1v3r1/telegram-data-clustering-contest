<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118934-bozovic-nacionalni-savet-za-visoko-obrazovanje-potvrdio-da-postoje-nezakonitosti-u-radu-vise-medici?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-06T10:25:04+00:00"/>
    <meta property="og:title" content="Božović: Nacionalni savet za visoko obrazovanje potvrdio da postoje nezakonitosti u radu Više medici"/>
    <meta property="og:description" content="Poslanik Demokratske stranke Balša Božović saopštio je da mu je predsednik Nacionalog saveta za visoko obrazovanje prof. dr Bela Balint potvrdio da je savet u više navrata zahtevao od ministra prosvete Mladena Šarčevića da se izvrši inspekcijski nadzor nad radom Visoke medicinske škole u Ćupriji, kao i da je dat nalog Nacionalnom akreditacionom telu da izvrši kontrolu kvaliteta rada ove škole, što su oni odbili da učine. &quot;U školi u kojoj je prosvetna inspekcija već utvrdila da su visoki funkcioneri Srpske napredne stranke zaposleni protivzakonito, medicinskim sestrama nastavu drži državni sekretar i visoki funkcioner SNS Ivan Bošnjak, po obrazovanju veterinar zadužen za kontrolu svinjskog mesa, šef poslaničke grupe SNS doktor pravnih nauka pred praznom učionicom drži navodna predavanja zbog kojih dobija sedmu platu, a pod velom tajne, mimo zakona i bez znanja NN veća akreditovan je i još jedan master smer, samo da bi na njemu predavao zamenik šefa poslaničke grupe SNS inženjer Vladimir Orlić&quot;, naveo je Božović.U…"/>
  </head>
  <body>
    <article>
      <h1>Božović: Nacionalni savet za visoko obrazovanje potvrdio da postoje nezakonitosti u radu Više medici</h1>
      <address>
        <time datetime="2019-11-06T10:25:04+00:00">06 Nov 2019, 10:25</time>
      </address>
      <p><b>Poslanik Demokratske stranke Balša Božović saopštio je da mu je predsednik Nacionalog saveta za visoko obrazovanje prof. dr Bela Balint potvrdio da je savet u više navrata zahtevao od ministra prosvete Mladena Šarčevića da se izvrši inspekcijski nadzor nad radom Visoke medicinske škole u Ćupriji, kao i da je dat nalog Nacionalnom akreditacionom telu da izvrši kontrolu kvaliteta rada ove škole, što su oni odbili da učine.</b><br/> <br/>"U školi u kojoj je prosvetna inspekcija već utvrdila da su visoki funkcioneri Srpske napredne stranke zaposleni protivzakonito, medicinskim sestrama nastavu drži državni sekretar i visoki funkcioner SNS Ivan Bošnjak, po obrazovanju veterinar zadužen za kontrolu svinjskog mesa, šef poslaničke grupe SNS doktor pravnih nauka pred praznom učionicom drži navodna predavanja zbog kojih dobija sedmu platu, a pod velom tajne, mimo zakona i bez znanja NN veća akreditovan je i još jedan master smer, samo da bi na njemu predavao zamenik šefa poslaničke grupe SNS inženjer Vladimir Orlić", naveo je Božović.<br/><br/>U saopštenju se dodaje da žene koje su otpuštene iz ove škole da bi se funkcioneri SNS zaposlili, doktorke medicinskih nauka ili doktorantkinje, moraju biti vraćene na posao, a budući medicinski radnici moraju dobiti kvalitetno obrazovanje.<br/><br/>Ministar Mladen Šarčević je u više navrata najavljivao da će se ovo desiti, obećavao da će ugovori sa "njegovim stranačkim pajtašima" biti raskinuti kako je i naložila prosvetna inspekcija, tvrdio da će situacija u ovoj školi biti rešena, ali ništa od toga se nije dogodilo, navodi se u saopštenju.<br/><br/>Božović je poručio ministru da se seti javno izrečenih obećanja kako će svih devet žena vratiti na posao, ili da javno prizna da je nemoćan da Visoku medicinsku školu u Ćupriji oslobodi okupacije svojih stranačkih kolega i da podnese ostavku.</p>
    </article>
  </body>
</html>