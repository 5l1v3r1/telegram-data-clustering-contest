<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740327"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T10:21:00+00:00"/>
    <meta property="og:title" content="'แก๊งจับลิขสิทธิ์'อ่วมแน่ ส่อโดนโทษหนักผู้เสียหายเพียบ"/>
    <meta property="og:description" content="สอบหมดแล้ว! พบเหยื่อโดนแบบเด็ก 15 ล่อซื้อกระทง-สินค้า อีก 22 ราย เสียหายรวม 4 แสนบาท หอบหลักฐานแจ้งความเอาผิดแก๊งจับลิขสิทธิ์ ด้าน รอง ผบ.ตร. ยันความผิดเข้าข่ายกรรโชกทรัพย์ ผู้เสียหายอื้อ แจ้งผิดหลายข้อหา งานนี้อ่วมแน่นอน"/>
  </head>
  <body>
    <article>
      <h1>'แก๊งจับลิขสิทธิ์'อ่วมแน่ ส่อโดนโทษหนักผู้เสียหายเพียบ</h1>
      <address>
        <time datetime="2019-11-06T10:21:00+00:00">06 Nov 2019, 10:21</time>
      </address>
      <p>
        <b>สอบหมดแล้ว! พบเหยื่อโดนแบบเด็ก 15 ล่อซื้อกระทง-สินค้า อีก 22 ราย เสียหายรวม 4 แสนบาท หอบหลักฐานแจ้งความเอาผิดแก๊งจับลิขสิทธิ์ ด้าน รอง ผบ.ตร. ยันความผิดเข้าข่ายกรรโชกทรัพย์ ผู้เสียหายอื้อ แจ้งผิดหลายข้อหา งานนี้อ่วมแน่นอน</b>
      </p>
      <p>จากกรณีตัวแทนบริษัทลิขสิทธิ์การ์ตูนชื่อดังจับกุม ด.ญ. เอ (นามสมมุติ) อายุ 15 ปี ที่ทำกระทงลวดลายการ์ตูนขายหารายได้พิเศษ โดยเรียกค่าเสียหาย 50,000 บาท แต่เจรจาตกลงจ่ายค่าเสียหายเหลือแค่ 5,000 บาท แล้วถอนแจ้งความ ภายหลังมีการนำเรื่องราวดังกล่าวไปแชร์ทำให้เกิดกระแสวิพากษ์วิจารณ์เป็นวงกว้าง โดยนักกฎหมายต่างยืนยันว่า การจับลิขสิทธิ์ดังกล่าวเป็นการจ้างให้ทำถือว่าไม่ใช่ผู้เสียหาย และยังเข้าข่ายกรรโชกทรัพย์ ทำให้มีเหยื่อที่โดนในลักษณะเดียวกันทยอยเข้าแจ้งความ ขณะที่ฝ่ายตัวแทนบริษัทลิขสิทธิ์ ชี้แจงว่า ไม่ได้มีการล่อซื้อแต่อย่างใดและเป็นไปตามขั้นตอนกฎหมายทุกอย่าง การสอบสวนไม่มีการพาไปห้องมืดอีกด้วย ตามที่ได้เสนอข่าวไปแล้วนั้น <br/><br/>ความคืบหน้าเมื่อวันที่ 6 พ.ย. กลุ่มสหวิชาชีพสภาทนายความ และยุติธรรมจังหวัด ได้ให้ความช่วยเหลือในการปรึกษาข้อกฎหมายแก่กลุ่มผู้ปกครองและชาวบ้านที่ถูกบริษัทดูแลลิขสิทธิ์บุกเข้าจับกุมสินค้าโดยมีจำนวนทั้งหมด 22 ราย สำหรับสินค้าที่ถูกจับมีตั้งแต่ แก้วเก็บความเย็น กระทง สติ๊กเกอร์ เสื้อ ซองพลาสติกใส่โทรศัพท์มือถือและอื่น ๆ ทั้งหมดนำหลักฐานมาเข้าหารือว่า พฤติการณ์ของบริษัทดูแลลิขสิทธิ์ ได้กระทำความผิดเข้าข่ายฐานกรรโชกทรัพย์กักขังหน่วงเหนี่ยว รวมถึงฐานความผิดแจ้งความเท็จ และใช้เอกสารปลอม หรือไม่ <i>ซึ่งทั้งหมดยืนยันว่าโดนกระทำในลักษณะเดียวกันคือ ติดต่อล่อซื้อ นัดหมายให้มาส่งสินค้า นำตัวมาเข้าห้องมืดเจราจรไกล่เกลี่ย เรียกค่าเสียหาย ข่มขู่หาก ไม่ยอมจ่ายจะถูกดำเนินคดีถึงขั้นจำคุก ผู้เสียหายส่วนใหญ่เป็นผู้หญิง ทั้งวัยรุ่น วัยเริ่มต้นการทำงานถูกเรียกค่าเสียหายรายละ 10,000 บาท 30,000 บาท 50,000บาท สูงสุด 100,000 บาท รวมค่าเสียหายทั้งหมดประมาณ 4 แสนบาท</i></p>
      <figure>
        <img src="https://www.dailynews.co.th/admin/upload/20191106/news_ZAUeElHceJ174346_533.jpg?v=20191107047?v=6145"/>
      </figure>
      <figure>
        <img src="https://www.dailynews.co.th/admin/upload/20191106/news_sfheHfcWDW174348_533.jpg?v=20191107047?v=4661"/>
      </figure>
      <p>วันเดียวกัน พล.ต.อ.วิระชัย ทรงเมตตา รอง ผบ.ตร. เดินทางมาติดตามคดีล่อจับละเมิดลิขสิทธิ์ ก่อนประชุมหารือกับ พล.ต.ท.พูนทรัพย์ ประเสริฐศักดิ์ ผบช.ภ.3 พล.ต.ต.สุจินต์ นิจพานิชย์ผบก.ภ.นครราชสีมา และเจ้าหน้าที่ตำรวจฝ่ายที่เกี่ยวข้อง จากนั้นได้พาตัว “น้องเอ”นามสมมติ เด็กสาววัย 15 ปี พร้อมผู้ปกครอง เข้าให้ข้อมูลเกี่ยวกับเหตุการณ์ที่เกิดขึ้นใช้เวลาประชุมนานกว่า 3 ชั่วโมง<br/><br/>จากนั้น รองผบ.ตร.ได้พาเด็กสาววัย 15 ปี ไปชี้จุดที่ถูกตำรวจพร้อมกลุ่มตัวแทนลิขสิทธิ์จับกุมนำตัวมาทำบันทึกการจับกุมในห้องปิดมิดชิด ด้านข้าง สภ.เมืองนครราชสีมา พร้อมเจรจาไกล่เกลี่ยค่าเสียหายโดยให้เด็กสาวเรียกพ่อแม่มาเจรจา กระทั่งตกลงค่าเสียหายเป็นเงิน 5,000 บาท และนัดแนะการจ่ายเงินที่ร้านกาแฟใน สภ.เมือง</p>
      <figure>
        <img src="https://www.dailynews.co.th/admin/upload/20191106/news_qiiTyKoEir174347_533.jpg?v=20191107047?v=9766"/>
      </figure>
      <figure>
        <img src="https://www.dailynews.co.th/admin/upload/20191106/news_EiRDxXVlwo174348_533.jpg?v=20191107047?v=7864"/>
      </figure>
      <p>โดย ด.ญ.เอ ให้การถึงรายละเอียดการถูกจับกุมตั้งแต่ต้นจนถึงขั้นตอนการจ่ายเงินค่าเสียหายอย่างละเอียดรอบด้านทำให้เจ้าหน้าที่ตำรวจพิจารณาถึงพฤติการณ์ของแก๊งตัวแทนลิขสิทธิ์เข้าข่ายการกรรโชกทรัพย์จากเด็กสาวจึงสั่งการให้ผู้ปกครองพาเด็กสาวนำหลักฐานเข้าแจ้งความกับพนักงานสอบสวน เพื่อดำเนินคดีกับกลุ่มผู้กระทำผิด<br/><br/>พล.ต.อ.วิระชัยเปิดเผยว่า ตำรวจพิจารณาจากพยานหลักฐานแล้ว พบว่าพฤติกรรมของกลุ่มตัวแทนรับช่วงบริษัทลิขสิทธิ์เข้าข่ายกรรโชกทรัพย์เหยื่อผู้เสียหาย โดยเฉพาะกรณีของเยาวชนอายุ 15 ปี เนื่องจากคนของตัวแทนลิขสิทธิ์เป็นผู้สั่งให้น้อง 15 ปี ผลิตกระทงลวดลายการ์ตูนเอง เพื่อเป็นหลักฐานนำไปสู่การจับกุมคดีละเมิดลิขสิทธิ์เท่ากับว่าบริษัทลิขสิทธิ์การ์ตูนไม่ได้เกิดความเสียหาย เพราะเขาสั่งน้องให้ทำรวมถึงซื้อขายด้วยเงินเพียง 500 บาท นำไปสู่การข่มขู่เรียกเงิน50,000 บาท สุดท้ายเจรจาเหลือ 5,000 บาทแบบนี้ไม่เข้าข้อกฎหมายฐานความผิดละเมิดลิขสิทธิ์ พฤติการณ์จึงเข้าข่ายข่มขู่กรรโชกทรัพย์ หลังพิจารณาความผิดของกลุ่มตัวแทนลิขสิทธิ์แล้วได้ให้เยาวชน 15 ปี พร้อมผู้ปกครอง ซึ่งอยู่ในฐานะผู้เสียหายเข้าแจ้งตำรวจกับพนักงานสอบสวน สภ.เมืองนครราชสีมา เพื่อดำเนินคดีฐานกรรโชกทรัพย์หลังจากนี้จะได้ออกหมายเรียกตัวกลุ่มตัวแทนลิขสิทธิ์ประมาณ 4-5 คน ซึ่งทราบตัวหมดแล้ว ให้มาพบพนักงานสอบสวน เข้าสู่ขั้นตอนตามกฎหมายหากยังฝ่าฝืนก็จะต้องมีการออกหมายจับตามขั้นตอน <br/>ส่วนผู้เสียหายรายอื่นๆ อีกรวม 22 ราย ที่ถูกกลุ่มตัวแทนลิขสิทธิ์ข่มขู่เรียกเงินในลักษณะเดียวกันก็ถือเป็นความผิดต่างกรรมต่างวาระ ก็จะต้องนำหลักฐานแจ้งความเพื่อเข้าสู่กระบวนการตามกฎหมายเช่นกัน</p>
      <figure>
        <img src="https://www.dailynews.co.th/admin/upload/20191106/news_QOIqXsbAvi174347_533.jpg?v=20191107047?v=5887"/>
      </figure>
      <p>ขณะเดียวกันมีแหล่งข่าวฝ่ายกฎหมาย ระบุว่า คดีนี้ถือเป็นการใช้กฎหมายลิขสิทธิ์มาหากินกับเด็กเยาวชนพ่อค้าแม่ค้า ลักษณะเข้าข่ายข่มขู่กรรโชกทรัพย์ กลุ่มตัวแทนลิขสิทธิ์จะต้องถูกจับกุมดำเนินคดีตามกฎหมาย หลังจากนี้จะต้องไล่ล่าจับกุมตัวมาดำเนินคดีทั้งหมด ซึ่ง<i>ความผิดกรรโชกทรัพย์ถือเป็นคดีอาญามีโทษสูงสุดจำคุก 5 ปี และปรับเงินตามความเสียหาย หรือโทษทั้งจำทั้งปรับส่วนความผิดต่างกรรมต่างวาระ หากผู้เสียหาย 20 คนโทษจำคุกคนละ 5 ปี ก็อาจมีโทษจำคุกถึง 100 ปี.</i></p>
    </article>
  </body>
</html>