<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815027.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T10:00:00+00:00"/>
    <meta property="og:title" content="بعیدی‌نژاد: شکست برجام عواقب خطرناکی دارد"/>
    <meta property="og:description" content="به گزارش فارس، «حمید بعیدی نژاد» سفیر ایران در انگلیس شامگاه سه‌شنبه بخشی از مصاحبه خود با شبکه خبری اسکای‌نیوز درباره گام چهارم کاهش تعهدات برجامی ایران را منتشر کرد."/>
  </head>
  <body>
    <article>
      <h1>بعیدی‌نژاد: شکست برجام عواقب خطرناکی دارد</h1>
      <address>
        <time datetime="2019-11-06T10:00:00+00:00">06 Nov 2019, 10:00</time>
      </address>
      <p>سفیر ایران در انگلیس شامگاه سه‌شنبه در مصاحبه‌ای هشدار داد که شکست برنامه جامع اقدام مشترک عواقب خطرناکی برای امنیت جهانی و منطقه‌ای به همراه خواهد داشت.</p>
      <p>به گزارش فارس، «حمید بعیدی نژاد» سفیر ایران در انگلیس شامگاه سه‌شنبه بخشی از مصاحبه خود با شبکه خبری اسکای‌نیوز درباره گام چهارم کاهش تعهدات برجامی ایران را منتشر کرد.</p>
      <p>وی در این مصاحبه گفت: «تصمیم ایران به کاهش اجرای برخی از تعهدات خود در برجام با هدف دادن فرصت کافی به دیگر اعضا برای اجرای تعهدات خود گرفته شده است.»</p>
      <p>سفیر ایران در انگلیس اضافه کرد: «وضعیت فعلی قابل دوام نیست و شکست برجام به اعتراف همگان عواقب خطرناکی بر امنیت جهانی و منطقه ای خواهد داشت.»</p>
      <p>همچنین سفیر جمهوری اسلامی ایران در لندن روز سه‌شنبه در صفحه توئیترش با اشاره به اعلام گام چهارم کاهش تعهدات برجامی از سوی حسن روحانی رئیس جمهوری کشورمان مبنی بر آغاز گازدهی به ماشین‌های سانتریفیوژ در تأسیسات غنی سازی شهید علیمحمدی فردو، نوشت: «ایران در گام چهارم کاهش تعهداتش برجامی، اقدام به گازدهی به سانتریفیوژها در فردو خواهد کرد.»</p>
      <p>وی افزود: «این اقدام با نظارت آژانس بین‌المللی انرژی اتمی انجام خواهد شد و اگر دیگر طرف‌ها (طرف‌های باقیمانده در برجام) تصمیم به اجرای تعهداتشان طبق توافق هسته‌ای بگیرند، این اقدام قابل بازگشت خواهد بود.»</p>
      <p>حسن روحانی رئیس جمهوری اسلامی ایران روز سه‌شنبه در آخرین روز سومین فرصت دو ماهه ایران به طرف‌های باقیمانده در برجام به سازمان انرژی اتمی ابلاغ کرد که از روز چهارشنبه گازدهی به سانتریفیوژها در فردو را آغاز کند.</p>
    </article>
  </body>
</html>