<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/diversos-turistes-ferits-en-un-atac-a-les-ruines-romanes-de-gerasa-a-jordania/noticia/2961377/"/>
    <meta property="og:site_name" content="CCMA"/>
    <meta property="article:published_time" content="2019-11-06T10:56:00+00:00"/>
    <meta property="og:title" content="Vuit ferits en un atac contra turistes a les ruïnes romanes de Gerasa, a Jordània"/>
    <meta property="og:description" content="El Ministeri d'Afers Exteriors ha confirmat que no hi ha espanyols entre les víctimes, que han estat traslladades a un hospital"/>
  </head>
  <body>
    <article>
      <h1>Vuit ferits en un atac contra turistes a les ruïnes romanes de Gerasa, a Jordània</h1>
      <h2>El Ministeri d'Afers Exteriors ha confirmat que no hi ha espanyols entre les víctimes, que han estat traslladades a un hospital</h2>
      <address><time datetime="2019-11-06T10:56:00+00:00">06 Nov 2019, 10:56</time> by <a rel="author">Redacció</a></address>
      <p><b>Atac</b> a un grup de <b>turistes</b> a <b>Jordània</b>. Un home ha estat <b>detingut després d'apunyalar vuit persones</b> a la ciutat de <b>Gerasa</b>, al nord-oest del país, segons ha informat la policia.</p>
      <p>Les víctimes són<b> tres turistes mexicanes</b>,<b> </b>una <b>turista suïssa</b>, un <b>guia turístic</b>, un <b>guàrdia de seguretat </b>i <b>dos ciutadans jordans</b> més.</p>
      <p> </p>
      <figure>
        <img src="https://www.ccma.cat/multimedia/jpg/3/7/1573050721973.jpg"/>
      </figure>
      <p>
        <i>Arribada d'un helicòpter amb persones ferides en l'atac a turistes a les ruïnes romanes de Gerasa (Reuters/Muhammad Hamed)</i>
      </p>
      <p> </p>
      <p>L'agència d'informació<b> Reuters</b> havia assenyalat, inicialment, que tres turistes ferides eren<b> ciutadanes espanyoles</b>, però aquesta informació ha estat desmentida, tant pel Ministeri d'Afers Exteriors d'Espanya com per l'<b>Oficina de Seguretat Pública</b> de Jordània, que també ha explicat que totes vuit víctimes han estat traslladades a un hospital.</p>
      <p>En un <b>comunicat</b>, l'Oficina de Seguretat Pública ha fet aquesta explicació dels fets:</p>
      <blockquote>"Aquest migdia, un home ha atacat amb un ganivet turistes i un guia, i també un agent de seguretat que intentava detenir-lo."</blockquote>
      <p>De l'<b>atacant</b> se sap que era un <b>home jove, vestit de negr</b>e, que ha estat retingut per diversos turistes i guies. <b>No ha dit res</b> ni quan ha fet l'atac ni quan han aconseguit reduir-lo.</p>
      <p>Quatre de les persones ferides presenten <b>lesions lleus</b>, dues més, <b>lesions moderades</b>, i les altres dues han resultat <b>ferides greus</b> i han estat<b> intervingudes quirúrgicament</b>, segons ha explicat el ministre de Salut jordà, <b>Saed Jaber</b>, que també és qui ha aclarit el nombre definitiu de víctimes i la seva nacionalitat.</p>
      <p> </p>
      <figure>
        <img src="https://www.ccma.cat/multimedia/jpg/9/6/1573038282869.jpg"/>
      </figure>
      <p>
        <i>Turistes a les ruïnes de Gerasa el juliol del 2016 durant el Festival de Cultura i Arts (Reuters/Muhammad Hamed)</i>
      </p>
      <p> </p>
      <p>Les<b> ruïnes romanes de Gerasa</b>, a cinquanta quilòmetres de la capital, Amman, són<b> un dels reclams turístics més visitats </b>de Jordània, país considerat una de les destinacions turístiques més segures del Pròxim Orient i que té en el turisme una de les seves principals fonts d'ingressos.</p>
      <p>
        <b>Atemptat mortal el 2016</b>
      </p>
      <p>Fa tres anys, el desembre del <b>2016</b>, <b>deu persones van morir</b> en l'atac que hi va haver en una altra atracció turística de Jordània,<b> Al-Karak</b>, a 120 quilòmetres al sud d'Amman.</p>
      <p>Reivindicat per <b>Estat Islàmic</b>, l'atac va causar la mort d'una turista canadenca, dos ciutadans jordans i set policies. Deu persones van ser condemnades a penes d'entre tres anys de presó i cadena perpètua.</p>
      <p>El turisme és una de les principals fonts d'ingressos de Jordània.</p>
    </article>
  </body>
</html>