<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/judici-presos-politics-1-octubre/Pedro-Sanchez-Fiscalia-extradicio-Puigdemont_0_2339166166.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T10:30:00+00:00"/>
    <meta property="og:title" content="Sánchez passa per sobre de la independència judicial per extradir Puigdemont: &quot;La Fiscalia depèn del govern&quot;"/>
    <meta property="og:description" content="El ministeri públic replica defensant la seva &quot;autonomia funcional&quot; i la seva &quot;imparcialitat&quot;"/>
  </head>
  <body>
    <article>
      <h1>Sánchez passa per sobre de la independència judicial per extradir Puigdemont: "La Fiscalia depèn del govern"</h1>
      <h2>El ministeri públic replica defensant la seva "autonomia funcional" i la seva "imparcialitat"</h2>
      <address>
        <time datetime="2019-11-06T10:30:00+00:00">06 Nov 2019, 10:30</time>
      </address>
      <p>El govern espanyol en funcions està fent tot el possible perquè la justícia belga extradeixi Carles Puigdemont. Ho ha explicat el president espanyol en funcions, Pedro Sánchez, en una entrevista a RNE en què ha afirmat que la Fiscalia depèn directament de l'executiu. Preguntat pel periodista sobre què estan fent perquè Puigdemont torni, ha explicat que la Fiscalia ha demanat l'activació de l'euroordre i que el Suprem l'ha ordenat. Davant la insistència de les preguntes sobre el paper de l'executiu, ha preguntat: "¿La Fiscalia de qui depèn? ¿De qui depèn?" El periodista ha respost: "Del govern espanyol?" I Sánchez ha afegit: "Doncs ja està".</p>
      <p>L'afirmació, que posa en dubte la separació de poders, ha provocat indignació entre els fiscals. La Unió Progressista de Fiscals ha recordat al president del govern en funcions que el ministeri fiscal és "autònom" de l'executiu. També l'Associació de Fiscals ha emès un comunicat en què subratlla que la Fiscalia "és independent i no compleix ordres" del govern espanyol. Més tard ha reaccionat la Fiscalia General de l'Estat, que ha assegurat que totes les decisions que la Fiscalia ha près en el marc de la causa sobre el Procés s'han basat en "l'autonomia funcional" i la "imparcialitat" dels seus membres.</p>
      <figure>
        <iframe data-src="https://twitter.com/UPFiscales/status/1192010644423413760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La vicepresidenta del govern espanyol en funcions, Carmen Calvo, ha defensat Pedro Sánchez i ha negat que les seves paraules mostrin "ingerència política" en la Fiscalia. El líder del PSOE ha donat a entendre que aconseguirà l'entrega de Carles Puigdemont per la influència que té l'executiu en el ministeri públic –el seu paper es limita a demanar l'extradició al jutge instructor del Tribunal Suprem– i Calvo ha assegurat que les paraules de Sánchez anaven orientades a subratllar que "tothom és igual davant la llei". "Els que no són a Espanya han de rendir comptes davant la justícia per principi d'igualtat", ha afirmat la vicepresidenta, que ha asseverat que aquest és el criteri que tant manté el govern com la Fiscalia. Calvo ha acceptat després que l'extradició de Puigdemont té a veure amb la relació del poder judicial espanyol i el poder judicial belga, i que la fiscal general "no és poder judicial, sinó que la nomena el govern". Amb tot, ha demanat a la "democràcia belga que estigui a l'altura de l'espanyola".</p>
      <p>"Ningú està per sobre de la llei. Puigdemont és un pròfug de la justícia. Treballarem perquè el sistema judicial espanyol, amb totes les seves garanties, pugui jutjar-lo amb imparcialitat. La Fiscalia compta amb el suport del govern en la defensa de la llei i de l'interès general", ha piulat aquest migdia, després de les múltiples crítiques. Un intent de rectificació, però, que no aclareix de quina manera el govern pensa assegurar la tornada de Puigdemont a Espanya, tal com es va vantar Sánchez en el debat de candidats, ni tampoc la influència que té el govern sobre el ministeri públic, tal com ha insinuat a l'entrevista d'aquest matí.</p>
      <figure>
        <iframe data-src="https://twitter.com/sanchezcastejon/status/1192078221191331841?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>L'oposició ha criticat durament Sánchez. El líder de Ciutadans, Albert Rivera, ha assegurat que "no podem tenir un president tirant per terra la feina de fiscals, advocats de l’Estat, funcionaris, gent que em consta que el juguen la vida i el tipus per defensar la democràcia”. El candidat del partit taronja s’ha mostrat confiat que, “malgrat” Sánchez i Miquel Iceta, Puigdemont acabarà sent jutjat a Espanya.</p>
      <p>De la seva banda, el president del Senat i candidat del PSC a la cambra alta el 10-N, Manuel Cruz, ha defensat en una roda de premsa a l'ACN que quan Sánchez es compromet a retornar Puigdemont parla com a "representant de l'Estat": "No té cap eina per a una iniciativa com aquesta", ha argumentat. Tot i això, ha afirmat que el govern espanyol en funcions pot "instar la Fiscalia a un determinat comportament", en relació a la petició d'extradició de l'expresident de la Generalitat. Malgrat matisar que és el ministeri públic qui ha d'"executar" i que no hi ha un "ordeno i mano", ha afirmat que hi ha una "cadena" entre l'executiu i el fiscal. "Una cadena que no impedeix l'autonomia de la Fiscalia", ha insistit.</p>
      <p>En l'entrevista, Sánchez ha tirat pilotes fora quan se li ha preguntat per les declaracions de Pablo Casado al <a href="https://www.ara.cat/politica/eleccions-generals-2019-10-novembre-debat-electoral_0_2338566192.html">debat organitzat per TVE</a> en què va insinuar que Sánchez coneixia el contingut de la sentència del Procés abans que es fes pública i ha denunciat l'ús que n'ha fet l'independentisme. "L’independentisme pot utilitzar les declaracions com li vingui de gust perquè viu en una realitat paral·lela i es munta les seves bombolles", ha dit.</p>
      <figure>
        <img src="https://www.ara.cat/2019/11/05/politica/Imatge-Pavello-Casa-Campo-Madrid_2338576203_67141858_117x66.jpg"/>
      </figure>
      <p>
        <a href="https://www.ara.cat/politica/eleccions-generals-2019-10-novembre-debat-electoral_0_2338566192.html">Sánchez ho fia tot a la mà dura amb Catalunya</a>
      </p>
      <h3>Advertiment a l'independentisme</h3>
      <p>Sánchez ha advertit "els grups radicals independentistes" de les responsabilitats penals que pot tenir impedir el dret a vot el 10-N, després que ahir <a href="https://www.ara.cat/politica/Junta-Electoral-descarta-desallotjar-acampada-Universitat-Mossos-eleccions_0_2338566270.html">la Junta Electoral de Barcelona descartés desallotjar l'acampada a la plaça Universitat</a> si no interferia en les votacions. El president espanyol en funcions ha valorat molt positivament la coordinació amb els Mossos d'Esquadra durant els aldarulls i ha explicat que s'ha desplegat "un nombre important" de cossos i forces de seguretat per garantir el vot.</p>
      <figure>
        <img src="https://www.ara.cat/2019/10/30/politica/estudiants-comencen-indefinida-Barcelona-repressio_2334976683_67005576_117x66.jpg"/>
      </figure>
      <p>
        <a href="https://www.ara.cat/politica/Junta-Electoral-descarta-desallotjar-acampada-Universitat-Mossos-eleccions_0_2338566270.html">La Junta Electoral descarta desallotjar l'acampada i ordena als Mossos garantir que no interfereixi en les eleccions</a>
      </p>
      <p>Sánchez vol recuperar ara <a href="https://www.ara.cat/politica/eleccions-generals-10-novembre-2019_0_2337966390.html">la tipificació de la convocatòria de referèndums com a delicte al Codi Penal</a> perquè l'independentisme està dient que ho tornarà a fer i perquè assegura que la majoria ha votat en contra de la independència en reiterats comicis. "La societat catalana ha dit en moltes ocasions que vol continuar a Espanya", ha dit.</p>
      <p>El president espanyol en funcions, que ha tornat a denunciar l'ús sectari dels mitjans de televisió públics per part de l'independentisme, manté la duresa en el to i s'espolsa responsabilitats. "El que han de fer és seure amb els no independentistes a Catalunya per trobar un espai de diàleg, perquè es tracta d'una crisi de convivència", ha dit, i ha retret que no vulguin facilitar la governabilitat a Espanya i que vulguin propiciar més inestabilitat.</p>
      <h3>Sánchez demana als partits que deixin governar la llista més votada</h3>
      <p>"No podem anar a unes terceres eleccions. No es pot imposar el bloqueig, haurem de posar-nos d’acord. I, si no, que deixin governar a la llista més votada". Sánchez ha demanat que si els partits no aconsegueixen pactar per formar govern després de les eleccions del 10-N deixin governar a la llista més votada –<a href="https://www.ara.cat/politica/eleccions-generals-2019-10-novembre-enquestes-dibuixen-PSOE-ERC-PP_0_2337966221.html"> les enquestes preveuen que serà la dels socialistes</a>–, tal com ja va demanar durant el debat dels candidats estatals organitzat per TVE.</p>
      <figure>
        <img src="https://www.ara.cat/2019/11/03/politica/possible-resultat-al_2337376506_67113531_117x66.png"/>
      </figure>
      <p>
        <a href="https://www.ara.cat/politica/eleccions-generals-2019-10-novembre-enquestes-dibuixen-PSOE-ERC-PP_0_2337966221.html">Les enquestes dibuixen un PSOE en mans d’ERC o del PP</a>
      </p>
      <p>El president ha apel·lat al vot útil contra el bloqueig i ha expressat el seu compromís amb un govern progressista, tot i que no descarta demanar l'abstenció al PP i Cs si s'ha d'enfrontar a una investidura. En aquest sentit, ha carregat contra Iglesias i contra la dreta per provocar el bloqueig després dels últims comicis i ha demanat un compromís dels partits per desbloquejar el govern de cara a l'endemà de les eleccions, per deixar de tenir un govern en funcions com a molt tard al desembre. Sánchez ha reiterat els tres puntals fonamentals per al PSOE en la formació del nou govern: estabilitat, acord progressista i respecte a la legalitat –en referència a l'independentisme.<br/> </p>
    </article>
  </body>
</html>