<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/solvik-olsen-langer-ut-i-ny-bok/71786829"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T10:54:18+00:00"/>
    <meta property="og:title" content="Solvik-Olsen langer ut i ny bok"/>
    <meta property="og:description" content="Ketil Solvik-Olsen skriver i sin selvbiografi at han som kristen ble personlig såret av Knut Arild Hareides karakteristikk av Frp. Også Per Sandberg får gjennomgå."/>
  </head>
  <body>
    <article>
      <h1>Solvik-Olsen langer ut i ny bok</h1>
      <h2>Ketil Solvik-Olsen skriver i sin selvbiografi at han som kristen ble personlig såret av Knut Arild Hareides karakteristikk av Frp. Også Per Sandberg får gjennomgå.</h2>
      <address><time datetime="2019-11-06T10:54:18+00:00">06 Nov 2019, 10:54</time> by <a rel="author">Gunnar Ringheim</a></address>
      <p>GARDERMOEN (Dagbladet): - Jeg mislikte sterkt at Knut Arild Hareide på denne tida i fjor fortalte til fylkesårsmøtene i KrF hvor varmt samfunn han ville ha, og hvor kaldt samfunnet hadde blitt med oss – som KrF like før hadde samarbeidet med, sier Ketil Solvik-Olsen til Dagbladet.</p>
      <p>
        <b>- Det er ikke den type personer vi er, det er ikke den politikken vi har ført. Der skuffet Hareide meg dypt, fordi han tegnet et åpenbart feil bilde av oss. Han gjorde det ut fra rein kynisme for at han skulle få makt til å flytte KrF over til venstresiden, sier den tidligere Frp-statsråden, som var samferdselsminister i Solberg-regjeringen fra 2013 til 2018.</b>
      </p>
      <h3>Den samme Gud</h3>
      <p>I sin ferske bok «På vei», som lanseres torsdag, skriver Solvik-Olsen:</p>
      <p>
        <i>«Det KrF jeg kjenner, har vektlagt familien og sivilsamfunnet som et fundament i sitt samfunnssyn, akkurat som Frp. Jeg har møtt Hareide i noen bedehus, utenom valgkamp. Vi tror på den samme Gud. Vi tror på Jesus som veien til frelse. Jeg har partivenner som er prester, predikanter, misjonærer. Men nå får de høre at de har et dårlig verdisyn. Hareide sier det for å forsvare sin kursendring. I kjølvannet står mennesker som føler seg verdimessig degradert.»</i>
      </p>
      <p>Til Dagbladet sier Solvik-Olsen:</p>
      <p>- Jeg går ikke rundt og tenker så mye på Knut Arild Hareide i hverdagen, men syntes det var viktig å få beskrevet spillet hans.</p>
      <h3>- Adventsflørt med Støre</h3>
      <p>I boka stiller Solvik-Olsen spørsmål om når den avgåtte KrF-lederen begynte å bevege seg bort fra Solberg-regjeringen.</p>
      <figure>
        <img src="https://dbstatic.no/70660969.jpg?imageId=70660969&amp;x=0&amp;y=0&amp;cropw=97.720364741641&amp;croph=99.772727272727&amp;width=643&amp;height=439"/>
        <figcaption><b>UNIO:</b> Ketil Solvik-Olsen beskylder Knut Arild Hareide for dobbeltspill da han valgte bort Erna Solberg til fordel for Jonas Gahr Støre. Her avbildet med Støre under Unio-konferansen i fjor høst. Foto: Cornelius Poppe / NTB scanpix Vis mer</figcaption>
      </figure>
      <p><i>«Kanskje burde vi ant det da Støre og Hareide fant sammen i en adventsflørt i Oslo misjonskirke Betlehem i november 2014. Kanskje burde jeg sett et rødt flagg da Hareide i 2015 sviktet regjeringen i bompengereformen og sammen med den rødgrønne opposisjonen stoppet bomkuttene regjeringen hadde lagt opp til»,</i> skriver den tidligere Frp-nestlederen.</p>
      <h3>Overrasket av Hareide</h3>
      <p>Solvik-Olsen mener varsellampene hans burde ringt da Hareide under en tilfeldig gåtur i Oslos gater en gang før valget 2017 kom med et overraskende utsagn.</p>
      <figure>
        <img src="https://dbstatic.no/71786893.jpg?imageId=71786893&amp;x=0&amp;y=0&amp;cropw=100&amp;croph=95.804195804196&amp;width=643&amp;height=411"/>
        <figcaption><b>FØR BRUDDET:</b> KrF-leder Knut Arild Hareide, Venstre-leder Trine Skei Grande, samferdselsminister Ketil Solvik-Olsen, finansminister Siv Jensen og statsminister Erna Solberg avbildet på vei til Oslo S for å orientere om Nasjonal transportplan vinteren 2017. Foto: Cornelius Poppe / NTB scanpix Vis mer</figcaption>
      </figure>
      <p>- Knut Arild og jeg gikk sammen fra Statsministerens kontor, etter et møte med Erna og Trine, til Akersgata. Vi endte utenfor Samferdselsdepartementet. Før vi skiltes sa Hareide<i>: «Du, Ketil, du kan bli en god veidirektør.»</i></p>
      <p>
        <b>- Jeg stusset veldig. Hadde han sagt noe sånt etter at vi hadde tapt stortingsvalget, ville jeg tatt det som en kompliment. Men rett før et valg?</b>
        <b> Enten måtte Hareide ha tatt for gitt at regjeringen ikke skulle overleve, eller at han uansett ville bytte side.</b>
      </p>
      <p>- Sånn tolker jeg det i ettertid. Jeg sitter med følelsen av at Knut Arild Hareide drev et dobbeltspill, sier Ketil Solvik-Olsen</p>
      <h3>Sandberg-krangelen</h3>
      <p>Forfatteren hevder at Hareide bidro til å skape et hardere debattklima, fordi han legitimerte sterkt hvordan man svartmaler en politisk motstander.</p>
      <p>Ketil Solvik-Olsen uttrykker likevel stor forståelse for at Hareide også har følt seg urimelig behandlet av Frp i debatter.</p>
      <p>
        <b>Han trekker fram innvandringskrangelen 19. februar 2015 mellom sin daværende nestlederkollega Per Sandberg og Knut Arild Hareide i Dagsnytt 18.</b>
      </p>
      <p>- Jeg husker jeg satt på kontoret og fulgte diskusjonen, og tenkte: <i>«Kan du ikke bare holde kjeft, Per! Eller i hvert fall, si heller unnskyld.» </i>Jeg forstår godt at Hareide ble irritert. Der ødela Per fryktelig mye for samarbeidsånden. Men jeg synes også at Hareide dyrket det for lenge etterpå. Det må være måte på å bære nag, sier Ketil Solvik-Olsen.</p>
      <h3>Burde vært usagt</h3>
      <p>I selvbiografien skriver han:</p>
      <p><i>«Sylvi har også innrømmet at det tidvis har gått en kule varmt. Man provoserer hverandre fram og tilbake, og tidvis sies ting som burde vært usagt»,</i> skriver Solvik-Olsen.</p>
      <p>
        <b>Og konkluderer:</b>
      </p>
      <p>
        <i>«Fra mitt ståsted var Hareide likevel ikke preget av at det gikk en kule varmt i sine innlegg mot Frp. Det var kalkulert for å snu flertallet i KrF. Resultatet har derimot bidratt til en splittelse i hans parti og i norsk politikk.»</i>
      </p>
      <p>
        <b>Ketil Solvik-Olsen skriver at han opplevde at KrF var klar til å gå inn i Solberg-regjeringen høsten 2013, men valgte å si nei fordi Venstre ikke ville:</b>
      </p>
      <p>
        <i>«Når Hareide i KrFs interne veivalg i 2018 derimot hevdet at forhandlingene i Nydalen hadde bekreftet at avstanden var for stor mellom KrF og Frp, så er det en falsk historiebeskrivelse. Jeg aksepterer selvsagt at han åpenbart har endret syn i ettertid – men jeg har lite respekt for at han forsøker å omskrive historien framfor å innrømme at han endret mening.»</i>
      </p>
    </article>
  </body>
</html>