<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/forventer-at-alt-er-over-snart/71788782"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T10:14:54+00:00"/>
    <meta property="og:title" content="- Forventer at alt er over snart"/>
    <meta property="og:description" content="Russlands president Vladimir Putin har mottatt benådningssøknaden fra Frode Berg."/>
  </head>
  <body>
    <article>
      <h1>- Forventer at alt er over snart</h1>
      <h2>Russlands president Vladimir Putin har mottatt benådningssøknaden fra Frode Berg.</h2>
      <address><time datetime="2019-11-06T10:14:54+00:00">06 Nov 2019, 10:14</time> by <a rel="author">Jesper Nordahl Finsveen</a></address>
      <p>Presidentadministrasjonen i Russland har mottatt Frode Bergs (64) formelle søknad om benådning.</p>
      <p>Det bekrefter Dmitrij Peskov, Putins talsmann, overfor det <a href="https://ria.ru/20191106/1560628643.html">russiske nyhetsbyrået RIA Novosti</a>.</p>
      <p>Han forteller at søknaden nå skal behandles før den endelige avgjørelsen tas av president Putin.</p>
      <h3>- Nærmer oss mållinja</h3>
      <p>Bergs norske og russiske advokater tolker nyheten som ytterligere et godt tegn, forteller de til Dagbladet.</p>
      <p>- Jeg forventer at alt dette snart er over, sier Bergs russiske advokat Ilja Novikov.</p>
      <p>- Dette er enda en bekreftelse på at vi nærmer oss målstreken. Jeg er glad for alle bekreftelser som peker i retning av det, sier 64-åringens norske advokat Brynjulf Risnes.</p>
      <h3>Spionutveksling</h3>
      <p>Tidligere i høst ble det klart <a href="https://www.dagbladet.no/nyheter/hevder-spionbytte-er-klart/71717111">Frode Berg vil være en del av en spionutveksling</a> mellom Litauen og Russland.</p>
      <p>To spiondømte russere i Litauen byttes mot to spiondømte litauere i Russland, samt Frode Berg.</p>
      <p>Torsdag denne uka skal det litauiske parlamentet skal torsdag behandle et lovforslag som, hvis det blir vedtatt, kan gjøre det enklere for landet å utlevere russere.</p>
      <p>Det vil i så fall være enda et skritt i riktig retning for spiondømte Berg fra Kirkenes.</p>
      <h3>- Gjort det de kan</h3>
      <p>Ordfører i Sør-Varanger kommune Rune Rafaelsen (Ap) mottar de siste nyhetene fra Moskva med glede, forteller han til Dagbladet.</p>
      <p>- Jeg er glad for at det nå ser ut til at Frode Berg-saken snart er over, og at han snart er hjemme i Kirkenes. Det er viktig for Frode Berg og for hans familie, sier Rafaelsen, og legger til:</p>
      <p>- Jeg er helt sikker på at norske myndigheter har gjort det de kan i denne saken, i samspill med Bergs forsvarerer og russiske myndigheter.</p>
      <h3>«Når som helst»</h3>
      <p>Under 75-årsmarkeringen av frigjøringen av Finnmark i slutten av oktober, var Russlands utenriksminister Sergej Lavrov på besøk i Kirkenes.</p>
      <p>På spørsmål fra pressen om når Berg kan komme tilbake til Kirkenes og Norge, svarte utenriksministeren:</p>
      <p>- Når som helst.</p>
      <h3>Pågrepet av FSB</h3>
      <p>Det var i våres at Frode Berg ble dømt til 14 års fengselsstraff i en såkalt «streng fangekoloni» i Moskva byrett.</p>
      <p>Han har aldri blitt overført til et slikt fengsel, og sitter ennå i det gamle KGB-fengselet Lefortovo i Moskva.</p>
      <p>Berg ble pågrepet av FSB 5. desember i 2017, og har siden da vært fengslet i Lefrotovo.</p>
    </article>
  </body>
</html>