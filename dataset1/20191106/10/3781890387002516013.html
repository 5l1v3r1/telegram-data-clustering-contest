<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740319"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T10:13:00+00:00"/>
    <meta property="og:title" content="'วัชระ'ชี้ด.ญ.ทำกระทงไม่ผิด มอบ5พันเป็นกำลังใจทำดี"/>
    <meta property="og:description" content="'วัชระ เพชรทอง' มอบเงินและให้กำลังใจเด็กหญิงวัย 15 ชี้ไม่ได้กระทำผิด พร้อมซื้อกระทงกราบถวายย่าโม เพื่อเป็นการสนับสนุนให้นร.ทำงานหารายได้พิเศษช่วยเหลือพ่อแม่"/>
  </head>
  <body>
    <article>
      <h1>'วัชระ'ชี้ด.ญ.ทำกระทงไม่ผิด มอบ5พันเป็นกำลังใจทำดี</h1>
      <address>
        <time datetime="2019-11-06T10:13:00+00:00">06 Nov 2019, 10:13</time>
      </address>
      <p>
        <b>"วัชระ เพชรทอง" มอบเงินและให้กำลังใจเด็กหญิงวัย 15 ชี้ไม่ได้กระทำผิด พร้อมซื้อกระทงกราบถวายย่าโม เพื่อเป็นการสนับสนุนให้นร.ทำงานหารายได้พิเศษช่วยเหลือพ่อแม่</b>
      </p>
      <p>เมื่อวันที่ 6 พ.ย. นายวัชระ เพชรทอง อดีต สส.พรรคประชาธิปัตย์ พร้อมกลุ่มเครือข่ายประชาชนโคราช เดินทางมาที่ สภ.เมืองนครราชสีมา เข้าพบ พล.ต.อ.วิระชัย ทรงเมตตา รองผบ.ตร. และ พ.ต.อ.คเชนทร์ เสตบุตระ ผกก.สภ.เมืองนครราชสีมา ขณะนำน้องนักเรียนวัย 15 ปี ผู้เสียหายจากการทำกระทงลายการ์ตูน ก่อนถูกตัวแทนลิขสิทธิ์จับมาชี้จุดเกิดเหตุภายใน สภ.เมืองนครราชสีมา พร้อมกล่าวขอบคุณ พล.ต.อ.สุวิระ และกล่าวกับสื่อมวลชนว่า ตนเดินทางมาจากกรุงเทพฯ เพราะเห็นถึงความไม่เป็นธรรมที่นักเรียนหญิงได้รับ จึงมาให้กำลังใจและมอบเงิน 5,000 บาทให้ผู้ปกครองนักเรียนหญิง ซึ่งเป็นเงินของคุณหญิงกัลยา โสภณพานิช รมช.ศธ. 2,000 บาท นายจุติ ไกรฤกษ์ รมว.พม. 2,000บาท และของตน 1,000 บาท รวม 5,000 บาท และได้ซื้อกระทงของน้องนักเรียนหญิง 1 ใบ ซึ่งเป็นการสนับสนุนให้นักเรียนช่วยพ่อแม่ทำงานหารายได้พิเศษและไม่สนับสนุนการละเมิดลิขสิทธิ์ใดๆ ทั้งนี้ เห็นว่าการกระทำของนักเรียนไม่มีความผิดตามกฎหมาย</p>
      <figure>
        <img src="https://www.dailynews.co.th/admin/upload/20191106/news_prTQtFoqMn172447_533.jpg?v=20191107046?v=8021"/>
      </figure>
      <p>"ขอขอบคุณนายวิเชียร จันทรโณทัย ผู้ว่าราชการจังหวัดนครราชสีมาที่รับปากในฐานะพ่อเมืองว่า จะติดตามและประสานงานเจ้าหน้าที่ตำรวจเพื่อดูแลเรื่องนี้และปกป้องคุ้มครองเด็กและเยาวชนทั้งจังหวัด เพื่อให้เกิดความยุติธรรมในสังคม" นายวัชระ กล่าว<br/><br/>จากนั้น นายวัชระ ได้นำกระทงของเด็กนักเรียนหญิงไปกราบถวายย่าโมที่อนุสาวรีย์ท้าวสุรนารี.</p>
    </article>
  </body>
</html>