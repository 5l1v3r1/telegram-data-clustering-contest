<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/740322"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T10:16:00+00:00"/>
    <meta property="og:title" content="NIA สร้างนวัตกรต่อยอดคุณภาพการศึกษา"/>
    <meta property="og:description" content="NIAนำ STEAM4INNOVATOR ช่วยส่งเสริมการเรียนการสอนครู ให้สร้างนวัตกรต่อยอดคุณภาพการศึกษา"/>
  </head>
  <body>
    <article>
      <h1>NIA สร้างนวัตกรต่อยอดคุณภาพการศึกษา</h1>
      <address>
        <time datetime="2019-11-06T10:16:00+00:00">06 Nov 2019, 10:16</time>
      </address>
      <p>
        <b>NIAนำ STEAM4INNOVATOR ช่วยส่งเสริมการเรียนการสอนครู ให้สร้างนวัตกรต่อยอดคุณภาพการศึกษา</b>
      </p>
      <p>นางสาวปัทมาวดี พัวพรหมยอด ผู้จัดการส่งเสริมนวัตกรรม ฝ่ายพัฒนาผู้ประกอบการนวัตกรรม สำนักงานนวัตกรรมแห่งชาติ (องค์การมหาชน) หรือ NIA กล่าวว่า ระบบการเรียนการสอนที่ประกอบด้วยหลักวิชาและองค์ความรู้พื้นฐานที่สำคัญแล้ว การสร้างแนวคิดสร้างสรรค์และการเรียนรู้ฝึกฝนกระบวนการสร้าง นวัตกรรม เป็นสิ่งที่ครูและบุคลากรทางการศึกษายุคนี้ต้องเรียนรู้เพิ่มเติมและนำไปส่งต่อให้แก่นักเรียนนักศึกษาได้ หากเรามีความสามารถในการนำนวัตกรรมมาปรับใช้ในการจัดการเรียนการสอนและความสามารถในการเข้าถึงโครงสร้างพื้นฐานที่สนับสนุนการสร้างสรรค์นวัตกรรม ก็จะช่วยยกระดับการศึกษาและเพิ่มศักยภาพด้านนวัตกรรมให้แก่เยาวชนไทยได้อย่างมีประสิทธิภาพยั่งยืน</p>
      <figure>
        <img src="https://www.dailynews.co.th/admin/upload/20191106/news_lzJTEzIERF172653_533.jpg?v=20191107113?v=1277"/>
      </figure>
      <p>นางสาวปัทมาวดี  กล่าวต่อไปว่า ดังนั้น NIA จึงนำ กระบวนการเรียนรู้และกระบวนการพัฒนาความคิดเพื่อการสร้างสรรค์นวัตกรรม กระบวนการเรียนรู้และกระบวนการพัฒนาความคิดเพื่อการสร้างสรรค์นวัตกรรม ที่ชื่อว่า STEAM4INNOVATORมาส่งเสริมให้หน่วยสร้างนวัตกรรมนำไปใช้ ซึ่ง เป็นกระบวนการสอนที่ทันสมัยที่กลุ่มครูอาจารย์ที่สนใจพัฒนาตนเองและพัฒนากระบวนการสอนในสถานศึกษาของตนอยู่ตลอดเวลาสามารถนำกลับไปฝึกฝนจนชำนาญเพื่อนำไปสอนลูกศิษย์ให้มีกระบวนการคิดที่ต่อยอดเป็นนวัตกรรมได้ ซึ่ง STEAM4INNOVATOR จะเป็นกระบวนการ 4 ขั้นตอน ที่นอกจาก มุ่งใช้สร้างนวัตกรรมแล้ว เรายังสามารถนำไปปรับใช้ในการวิเคราะห์และหาทางแก้ไขปัญหาทุกๆ โจทย์ที่เราจะต้องเจอในชีวิตประจำวันได้ด้วยการ มองปัญหาให้เป็นโอกาสในการคิดสร้างสรรค์ คิดโซลูชั่น และเราอาจสร้างนวัตกรรม  ที่ยิ่งใหญ่ได้จากโจทย์หรือช่องว่างเล็กๆ ที่คนอื่นมองไม่เห็น</p>
      <figure>
        <img src="https://www.dailynews.co.th/admin/upload/20191106/news_JpiAHGxQrD172706_533.jpg?v=20191107113?v=3668"/>
      </figure>
      <p>นางสาวปัทมาวดี กล่าวอีกว่า  STEAM4INNOVATOR คือ แนวทางการพัฒนาศักยภาพ ที่ใช้พื้นฐานความรู้ด้าน STEAM ประกอบด้วย วิทยาศาสตร์ (Science), เทคโนโลยี (Technology), วิศวกรรมศาสตร์ (Engineering), ศิลปะ (Art) และคณิตศาสตร์ (Mathematics) ในการสร้างสรรค์นวัตกรรม ผ่านกระบวนการ 4 ขั้นตอน ได้แก่ รู้ลึกรู้จริง หรือInsight  คิดสร้างสรรค์ไอเดีย หรือ Wow! Idea แผนพัฒนาธุรกิจ หรือBiz model  และการผลิตและการกระจายหรือ Production &amp; Diffusion  โดย Innovator คือ นวัตกร หรือ ผู้สร้างนวัตกรรม จะต้องมี 5 คุณลักษณะเด่น คือ มีแรงบันดาลใจ  มีจินตนาการ  มีความคิดสร้างสรรค์ สามารถบูรณาการได้ และลงมือทำจริง<br/><br/> </p>
    </article>
  </body>
</html>