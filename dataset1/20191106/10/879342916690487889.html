<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/06/novyna/polityka/derzhstati-provedut-masshtabne-skorochennya-shtatu"/>
    <meta property="og:site_name" content="Слово і Діло"/>
    <meta property="article:published_time" content="2019-11-06T10:55:55+00:00"/>
    <meta property="og:title" content="У Держстаті проведуть масштабне скорочення штату"/>
    <meta property="og:description" content="Масові скорочення у Державній службі статистики відбудуться через прагнення уряду перезапустити економіку України."/>
  </head>
  <body>
    <article>
      <h1>У Держстаті проведуть масштабне скорочення штату</h1>
      <address>
        <time datetime="2019-11-06T10:55:55+00:00">06 Nov 2019, 10:55</time>
      </address>
      <p>
        <b>Масові скорочення у Державній службі статистики відбудуться через прагнення уряду «перезапустити економіку України».</b>
      </p>
      <p>Такі пояснення міністр Кабміну <a href="https://www.slovoidilo.ua/persony/dubilet-dmytro-oleksandrovych">Дмитро Дубілет</a> виклав у Facebook в середу, 6 листопада.</p>
      <p>«<i>Ми ухвалили непросте рішення скоротити 1770 посад в Державній службі статистики. Також будуть звільнені і передані в оренду або на приватизацію 281 об'єкт нерухомості</i>», - написав міністр.</p>
      <p>Дубілет заявив, що ця оптимізація проводиться за рахунок скорочення підрозділів районного рівня. З урахуванням того, що більшість звітів, які компанії передають до Держстату, надаються в електронному вигляді, «підтримка цих підрозділів стала недоцільною».</p>
      <p>«<i>Частина функцій, які виконували районні підрозділи, будуть передані на обласний рівень. Крім цього, ми плануємо спростити звіти, що подаються до Держстату, і скоротити їхню кількість</i>», - додав Дубілет.</p>
      <p>Він також окремо звернувся до співробітників, які потрапили під це скорочення.</p>
      <p>«<i>Нам дуже шкода, що нам довелося йти на ці заходи, але ми змушені це робити, щоб перезапустити економіку України. Я дуже сподіваюся, що ви зможете знайти в цій новій економіці своє місце. Ми будемо над цим працювати разом з оновленою службою зайнятості та багатьма іншими сторонами</i>», - написав він.</p>
      <p>Раніше стало відомо, що в 2020 році Укрзалізниця скоротить штат на 40-50%. Зокрема, УЗ звільнить штатних дроворубів, лісничих і танцюристів. Під скорочення потрапить також частина адміністративного персоналу.</p>
      <p>Як відомо, <a href="https://www.slovoidilo.ua/2019/10/20/novyna/polityka/kabinet-ministriv-perepidporyadkuvav-derzhstat">Кабінет міністрів перепідпорядкував Держстат</a>.</p>
      <p>Нагадаємо, в Кабміні анонсували <a href="https://www.slovoidilo.ua/2019/10/22/novyna/polityka/kabmini-anonsuvaly-masshtabne-skorochennya-shtatu-derzhaudytu">масштабне скорочення штату Держаудиту</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/20/novyna/polityka/kabinet-ministriv-perepidporyadkuvav-derzhstat"/>
        <a href="https://www.slovoidilo.ua/2019/11/05/pogljad/suspilstvo/skorochennya-derzhsluzhbovcziv-koho-stosuyetsya-ta-choho-pryzvede"/>
        <a href="https://www.slovoidilo.ua/2019/10/31/novyna/polityka/kabmini-anonsuvaly-skorochennya-shtatu-rda"/>
        <a href="https://www.slovoidilo.ua/2019/10/25/novyna/ekonomika/derzhbyudzhet-2020-zelenskyj-zaproponuvav-skorotyty-vytraty-chynovnykiv-10"/>
        <a href="https://www.slovoidilo.ua/2019/10/22/novyna/polityka/kabmini-anonsuvaly-masshtabne-skorochennya-shtatu-derzhaudytu"/>
      </related>
    </article>
  </body>
</html>