<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545259.html/%D8%AD%D9%82%D9%88%D9%82-%D8%A8%D8%B4%D8%B1-%D8%A8%D9%87-%D8%AA%D8%A8%D8%B9%DB%8C%D8%B6-%D9%88-%D8%B3%DB%8C%D8%A7%D8%B3%D8%AA-%D8%A8%D8%A7%D8%B2%DB%8C-%D8%A2%D9%84%D9%88%D8%AF%D9%87-%D8%B4%D8%AF%D9%87-%D8%A7%D8%B3%D8%AA--%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D9%85%D8%B9%D8%AA%D9%82%D8%AF-%D8%A8%D8%B1-%D8%AD%D9%81%D8%A7%D8%B8%D8%AA-%D9%88-%D8%B5%DB%8C%D8%A7%D9%86%D8%AA-%D8%A7%D8%B2-%D8%A2%D8%B1%D8%A7--%D9%85%D8%B1%D8%AF%D9%85-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T10:09:00+00:00"/>
    <meta property="og:title" content="حقوق بشر به تبعیض و سیاست‌بازی آلوده شده است/ جمهوری اسلامی ایران معتقد بر حفاظت و صیانت از آراء مردم است"/>
    <meta property="og:description" content="محمد جواد لاریجانی گفت: ما معتقدیم که مهم‌ترین مشکل توسعه حقوق بشر، مسئله آلودگی آن به سیاست‌بازی، تبعیض و سوء استفاده سیاسی توسط کشورهای غربی است."/>
  </head>
  <body>
    <article>
      <h1>حقوق بشر به تبعیض و سیاست‌بازی آلوده شده است/ جمهوری اسلامی ایران معتقد بر حفاظت و صیانت از آراء مردم است</h1>
      <h2>دبیر ستاد حقوق بشر :</h2>
      <address>
        <time datetime="2019-11-06T10:09:00+00:00">06 Nov 2019, 10:09</time>
      </address>
      <p>محمد جواد لاریجانی گفت: ما معتقدیم که مهم‌ترین مشکل توسعه حقوق بشر، مسئله آلودگی آن به سیاست‌بازی، تبعیض و سوء استفاده سیاسی توسط کشورهای غربی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد جواد لاریجانی و هیأت همراه، عصر روز گذشته، با رئیس شورای حقوق بشر که سفیر سنگال است در مقر سازمان ملل ملاقات کرد.</p>
      <p>دبیر ستاد حقوق بشر در این دیدار گفت: ما معتقدیم که مهم ترین مشکل توسعه حقوق بشر، مسئله آلودگی آن به سیاست‌بازی، تبعیض و سوء استفاده سیاسی توسط عمدتاً کشورهای غربی است و سیاست ما قویاً مبارزه با این فکر مهلک است. به همین دلیل اعتقاد به تقویت یو پی آر داریم.</p>
      <p>لاریجانی در ادامه اشاره کرد: شما به عنوان رئیس شورا،  تاکنون به خوبی هدایت جلسات را انجام داده اید. مهم این است که انصاف رعایت شود و برخی کشورها از عنوان توصیه استفاده نکنند و تهاجمات سیاسی را به عمل آورند.</p>
      <p>در ادامه رئیس شورا ضمن تشکر از فعالیت های جمهوری اسلامی ایران گفت: نهایت تلاش خود را خواهیم نمود تا جلسه در چارچوب ماموریت مطلوب پیش رود. مجدداً از اهتمام ایران به همکاری با دفتر کمیسرعالی حقوق بشر ملل متحد و سازو کار یو پی آر تشکر می نمایم.</p>
      <p>این ملاقات با حضور حجت الاسلام و المسلمین محمد مصدق معاون حقوقی قوه قضائیه، اسماعیل بقائی هامانه نماینده دائم جمهوری اسلامی ایران در دفتر اروپایی سازمان ملل در ژنو و خانم اولاد قباد رئیس فراکسیون زنان مجلس شورای اسلامی برگزار شد.</p>
      <p>
        <b>دستاورد اصلی کشور طی 40 سال گذشته دموکراسی است</b>
      </p>
      <p>همچنین محمدجواد لاریجانی، در جمع سفرای سازمان همکاری اسلامی در محل سازمان ملل متحد حضور یافت.</p>
      <p>در این نشست که به ریاست سفیر پاکستان برگزار شد، موضوعاتی نظیر بررسی دوره ای جهانی موسوم به یو پی آر و لزوم تقویت آن، ریشه و اساس حقوق بشر در اندیشه اسلامی و تبلور آن در عملکرد ایران پس از انقلاب اسلامی، پیشرفت های ایران در حوزه حقوق بشر به ویژه در زمینه بهداشت و شکاف بین حقوق بشر مبتنی بر عقلانیت اسلامی و حقوق بشر غربی مبتنی بر سکولاریسم و لیبرالیسم، مورد بحث قرار گرفت.</p>
      <p>به گزارش فارس، لاریجانی ضمن اشاره به پیشرفت های جمهوری اسلامی ایران در حوزه‌هایی مانند حق بهداشت و حقوق زنان، مهم ترین دستاورد جمهوری اسلامی ایران طی 40 سال گذشته را ساختار اجتماعی جدید دانست و بیان کرد: دستاورد اصلی ما طی سالیان گذشته دموکراسی بوده است. جمهوری اسلامی ایران معتقد بر حفاظت و صیانت از آراء مردم است و کشور مملو از آراء و نظرات متفاوت است که نشانگر سطح بالای دموکراسی است.</p>
      <p>وی در ادامه گفت: حقوق بشر باید براساس فرهنگ کشورها و مبتنی بر حقوق مردمان بومی باشد. غربیان این مهم را بد می دانند و معتقدند که حقوق بشر اگر سکولار و لیبرال نباشد، اساساً حقوق بشر نیست. لیکن استراتژی ما ارتقای حقوق بشر براساس عقلانیت اسلامی است.</p>
      <p>لاریجانی در خاتمه تلاش برای سکولار نمودن اسناد به تصویب رسیده در سازمان همکاری اسلامی را مورد نقد قرار داد و بر لزوم استفاده از مفاهیم و اندیشه های اسلامی در اسناد سازمان همکاری اسلامی تاکید ورزید.</p>
      <p>پس از آن؛ نمایندگان عراق، لبنان و افغانستان سخنانی را ایراد کردند.</p>
      <p>نماینده عراق ضمن تقدیر از تلاش ها و تحولات ایران در زمینه حقوق بشر، بر لزوم حفظ ارزش ها و باورها تاکید ورزید.</p>
      <p>نمیانده لبنان، ضمن اشاره به این موضوع که ایران نمونه بارز کشوری است که به ادغام مذهب، دموکراسی و توسعه اجتماعی مبادرت ورزیده، بر تغییر موضع کشورهای اسلامی از حالت تدافعی به حالت کنشگرانه تاکید کرد.</p>
      <p>نماینده افغانستان نیز ارتقای استانداردهای حقوق بشری در ایران را مرهون داخلی سازی حقوق بشر و تکیه بر فرهنگ و ارزش ها دانست.</p>
      <p>انتهای پیام/</p>
      <p> </p>
    </article>
  </body>
</html>