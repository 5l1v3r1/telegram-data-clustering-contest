<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545265.html/-%DA%AF%D8%A7%D9%85-%DA%86%D9%87%D8%A7%D8%B1%D9%85--%D8%A8%D8%B1-%D8%B1%D9%81%D8%AA%D8%A7%D8%B1-%D8%BA%D8%B1%D8%A8-%D8%A7%D8%AB%D8%B1%DA%AF%D8%B0%D8%A7%D8%B1-%D9%86%DB%8C%D8%B3%D8%AA--%DA%AF%D8%A7%D9%85-%D9%87%D8%A7%DB%8C-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85%DB%8C-%D8%A8%D8%A7%DB%8C%D8%AF-%D9%87%D8%B1-%D8%A8%D8%A7%D8%B1-%D9%85%D8%AD%DA%A9%D9%85%D8%AA%D8%B1-%D8%A7%D8%B2-%D8%AF%D9%81%D8%B9%D8%A7%D8%AA-%D9%82%D8%A8%D9%84%DB%8C-%D8%A8%D8%A7%D8%B4%D8%AF--%DA%AF%D8%A7%D8%B2%D8%AF%D9%87%DB%8C-%D9%81%D8%B1%D8%AF%D9%88-%DA%AF%D8%A7%D9%85%DB%8C-%D9%86%DB%8C%D8%B3%D8%AA-%DA%A9%D9%87-%D8%B7%D8%B1%D9%81-%D9%85%D9%82%D8%A7%D8%A8%D9%84-%D8%B1%D8%A7-%D9%88%D8%A7%D8%AF%D8%A7%D8%B1-%D8%A8%D9%87-%D8%AA%D8%AD%D8%B1%DA%A9-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T10:55:00+00:00"/>
    <meta property="og:title" content="«گام چهارم» بر رفتار غرب اثرگذار نیست/ گام های کاهش تعهدات برجامی باید هر بار محکمتر از دفعات قبلی باشد/ گازدهی فردو گامی نیست که طرف مقابل را وادار به تحرک کند"/>
    <meta property="og:description" content="سخنگوی کمیسیون امنیت ملی مجلس گفت: گام چهارم کاهش تعهدات برجامی ایران تاثیرگذار نیست و طرف مقابل را وادار به اقدام عملی خاصی نخواهد کرد."/>
  </head>
  <body>
    <article>
      <h1>«گام چهارم» بر رفتار غرب اثرگذار نیست/ گام های کاهش تعهدات برجامی باید هر بار محکمتر از دفعات قبلی باشد/ گازدهی فردو گامی نیست که طرف مقابل را وادار به تحرک کند</h1>
      <h2>در گفتگو با عضو کمیسیون امنیت ملی مجلس مطرح شد؛</h2>
      <address>
        <time datetime="2019-11-06T10:55:00+00:00">06 Nov 2019, 10:55</time>
      </address>
      <p>سخنگوی کمیسیون امنیت ملی مجلس گفت: گام چهارم کاهش تعهدات برجامی ایران تاثیرگذار نیست و طرف مقابل را وادار به اقدام عملی خاصی نخواهد کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  سیدحسین نقوی حسینی در گفتگویی با اشاره به اعلام گام چهارم کاهش تعهدات ایران در برجام اظهار داشت: بنده قبلا هم نقد خود را نسبت به گام های ایران در کاهش تعهدات برجامی مطرح کرده بودم و مجددا هم تاکید می کنم گام های ما در این راستا باید هر بار محکمتر از دفعات قبلی باشد.</p>
      <p>وی با بیان اینکه ما نباید تا این حد به طرف مقابل فرصت دهیم، ادامه داد: گام‌های بعدی ما در کاهش تعهدات برجامی باید محکم‌تر باشد تا بلکه طرف مقابل تکان بخورد و تعهداتش را در برجام را انجام دهد.</p>
      <p>سخنگوی کمیسیون امنیت ملی و سیاست خارجی مجلس شورای اسلامی بیان کرد: ما تاکنون هیچگونه عکس العملی از طرف مقابل ندیده‌ایم چرا که گام‌های ایران در کاهش تعهدات برجامی تاثیر زیادی نداشته است.</p>
      <p>به گزارش مهر، نقوی حسینی با اشاره به اینکه کاهش تعهدات برجامی ما تاثیرات داخلی زیادی داشته است، ادامه داد: ما صنعت هسته‌ای خود را مجددا راه اندازی و فعال کرده‌ایم و تلاش می‌کنیم حرکات خوبی در این زمینه انجام شود اما علیرغم اینکه این اقدامات اثرات داخلی خوبی داشته اما تاثیری در طرف مقابل نداشته است.</p>
      <p>وی درباره گام چهارم گفت: این اقدام در حوزه صنعت هسته‌ای ما قطعا تاثیرگذار خواهد بود اما گازدهی فردو گام اثرگذاری که طرف مقابل را وادار به تحرک کند نیست و طبیعی است طرف مقابل هیچگونه اقدام عملی در راستای اجرای برجام انجام دهد.</p>
      <p>سخنگوی کمیسیون امنیت ملی خاطرنشان کرد: با این رویه ای که دولت در کاهش تعهدات برجامی پیش گرفته است قطعا این گام‌ها نمی‌تواند اروپا را وادار به رفتار جدیدی کند.</p>
      <p>انتهای پیام/</p>
    </article>
  </body>
</html>