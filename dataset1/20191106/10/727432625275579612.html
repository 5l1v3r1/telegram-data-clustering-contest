<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/ekspert-advarer-mot-stearinlys/71783559"/>
    <meta property="og:site_name" content="Dinside"/>
    <meta property="article:published_time" content="2019-11-06T10:02:09+00:00"/>
    <meta property="og:title" content="Ekspert advarer mot stearinlys"/>
    <meta property="og:description" content="Forurenser hjemmet like mye som moderat røyking, ifølge Folkehelseinstituttet."/>
  </head>
  <body>
    <article>
      <h6 class="kicker">Svevestøv i boligen</h6>
      <h1>Ekspert advarer mot stearinlys</h1>
      <h2>Forurenser hjemmet like mye som moderat røyking, ifølge Folkehelseinstituttet.</h2>
      <address><time datetime="2019-11-06T10:02:09+00:00">06 Nov 2019, 10:02</time> by <a rel="author">Linn Merete Rognø</a></address>
      <p>Mørketid er for mange synonymt med varme og kos innendørs. Og for å gjøre det ekstra koselig, tenner vi stearinlys.</p>
      <p>Det mange ikke er klar over, er at noe så «uskyldig» som stearinlys kan forurense boligen like mye som moderat røyking innendørs.</p>
      <p>Nå advarer Folkehelseinstituttet og allergiekspert mot bruken av stearinlys.</p>
      <h3>Slik oppstår forurensingen</h3>
      <p>Tidligere har vi skrevet om duftlys og duftpinner som <a href="https://www.dinside.no/bolig/advarer-etter-kontroll-av-duftlys-og-duftoljer/71729709">kan inneholde farlige kjemikalier</a> som kan være allergiframkallende , gi alvorlig øyeirritasjon og forårsake irritasjon av luftveiene. Sterke dufter i hjemmet har vist seg å være en av de utløsende årsakene til luftveisallergier.</p>
      <related>
        <a href="https://www.dinside.no/bolig/slurv-med-stearinlys-kan-koste-deg-dyrt/61249899"/>
      </related>
      <p>Men ifølge FHI, vil også vanlig stearinlys uten duft kunne utgjøre samme risiko. Småbarn og astmatikere er mest utsatt</p>
      <p>Når stearinlys brenner, vil en del av stearinet forbrenne ufullstendig – dette sees som en svart stripe av sotrøyk over flammen, eller som misfarging på vegger og tak i nærheten av der stearinlyset står, opplyser <a href="https://www.fhi.no/ml/miljo/inneklima/artikler-inneklima-og-helseplager/stearinlys-inneklima-helseplager/">FHI</a>.</p>
      <p>Det delvis forbrente kullholdige materialet vil gi økte nivåer av små, såkalte ultrafine, sotpartikler som svever lenge rundt og forurenser luften.</p>
      <p>Selv om det meste av forurensningen vil føres ut av huset ved hjelp av godt fungerende ventilasjon, vil de som oppholder seg i rommet også puste inn noe av svevestøvet. Sotpartiklene kan dermed sette seg i lungene.</p>
      <aside>Bruk av stearinlys<br/>   •  Ikke overdriv bruken av stearinlys, og ta ekstra hensyn dersom det er astmatikere eller små barn til stede.<br/>   •  For å unngå svevestøv kan du bytte ut stearinlysene med LED-lys. Det finnes mange telys- og kubbelysvarianter på markedet.<br/>   •  Den verste forurensningen oppstår når lysene skal slukkes – og særlig dersom man blåser ut lysene.<br/>   •  Bruk en hette eller klemme slik at man kveler lyset så fort og effektivt som mulig. Da reduserer man utslippene av sotpartikler drastisk.<br/><i>Kilde: <a href="https://www.fhi.no/ml/miljo/inneklima/artikler-inneklima-og-helseplager/stearinlys-inneklima-helseplager/">FHI</a></i></aside>
      <p>Partiklene består av en kompleks blanding av stoffer, og noen av dem kan trolig fremkalle helseeffekter hos mennesker dersom mengden man utsettes for er stor nok, ifølge FHI.</p>
      <h3>- Som røyking innendørs</h3>
      <p>- Noen foreldre opplever at barna er «konstant» syke og forkjølet, i enkelte tilfeller kan det skyldes et dårlig innemiljø i boligen, sier Kai Gustavsen, fagsjef inneklima hos Astma- og allergiforbundet, til Dinside.</p>
      <p>Overdrevet bruk av stearinlys kan være én av flere faktorer som bidrar til dårlig luft hjemme, og kan dermed føre til luftplager på sikt, ifølge Gustavsen.</p>
      <p>
        <b>- Forskning viser at stearinlys kan frigjøre svevestøv med en partikkelkonsentrasjon på nivå med moderat røyking innendørs, eller med uteluften i svært forurensede byer.</b>
      </p>
      <h3>Lysene som soter mest</h3>
      <related>
        <a href="https://www.dinside.no/bolig/fem-grunner-til-a-velge-batterilys/61013398"/>
      </related>
      <p>Det er tynne, høye lys som soter mest, ifølge <a href="http://www.svanemerket.no/aktuelt/nyheter/levende-lys-og-sot/">Svanemerket</a>.</p>
      <p>Kubbelys soter nest mest og telys minst, opplyser merkeordningen. Når det gjelder hva lyset er laget av, er det slik at parafinlys soter mest, stearinlys nest mest og vokslys minst. Det kan imidlertid være en del variasjon her, avhengig av kvalitet og hva lyset er laget av.</p>
      <p>Luftforholdene i rommet har også betydning for hvor mye lyset soter. Er det trekk eller annen bevegelse i lufta, kan det få lysene til å sote mer, ifølge Svanemerket.</p>
      <h3>Bruk slukkeklemme</h3>
      <p>Svanemerket opplyser at lys kan sote både når du tenner dem og når brenner.</p>
      <p>
        <b>Men slukking er den fasen som gir mest sot. Lyset soter mest hvis du blåser det ut.</b>
      </p>
      <p>Så hvis du først har tent stearinlys, anbefaler Gustavsen at du bruker en klemme eller slukkehette når du slukker lyset.</p>
      <h3>- Bytt ut med ledlys</h3>
      <p>Gustavsen understreker at dette ikke betyr at vi må droppe kosen med lys hjemme, for stearinlys kan enkelt byttes ut med ledlys som ikke forurenser inneklimaet.</p>
      <p>- Det finnes mange gode ledlys på markedet som ser ut som vanlig stearinlys. Forskjellen er at disse ikke frigjør farlige partikler, og du brenner deg heller ikke på dem, avslutter han.</p>
      <related>
        <a href="https://www.dinside.no/bolig/sju-lystabber-du-ma-unnga/61010108"/>
      </related>
    </article>
  </body>
</html>