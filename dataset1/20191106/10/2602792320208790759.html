<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/za-9-misyacziv-czogo-roku-ukra%d1%97na-eksportuvala-plodovo-yagidno%d1%97-produkczi%d1%97-na-sumu-172-mln/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-06T10:08:00+00:00"/>
    <meta property="og:title" content="За 9 місяців цього року Україна експортувала плодово-ягідної продукції на суму $172 млн"/>
    <meta property="og:description" content="У січні-вересні 2019 року збереглася тенденція збільшення експорту вітчизняних плодів та ягід. За 9 місяців цього року Україна експортувала плодово-ягідної"/>
  </head>
  <body>
    <article>
      <h1>За 9 місяців цього року Україна експортувала плодово-ягідної продукції на суму $172 млн</h1>
      <address>
        <time datetime="2019-11-06T10:08:00+00:00">06 Nov 2019, 10:08</time>
      </address>
      <figure>
        <img src="https://infoindustria.com.ua/wp-content/uploads/2019/07/chereshnya-valeriy-chkalov.png"/>
      </figure>
      <p>
        <b>У січні-вересні 2019 року збереглася тенденція збільшення експорту вітчизняних плодів та ягід. За 9 місяців цього року Україна експортувала плодово-ягідної продукції на суму 172 млн дол. США. Це на 10% перевищує минулорічний показник за відповідний період, поінформував старший науковий співробітник відділу економіки аграрного виробництва та міжнародної інтеграції <a href="http://www.iae.org.ua/">Національного наукового центру «Інститут аграрної економіки»</a>, к.е.н. Богдан Духницький.</b>
      </p>
      <p>За його словами, це стало можливим завдяки триваючому збільшенню доходів від продажів на закордонних ринках усіх основних товарів вітчизняного експорту групи 8 УКТЗЕД. Йдеться, зокрема, про волоські горіхи (75 млн дол. США), заморожені фрукти (63 млн дол. США), яблука і груші (14 млн дол. США), а також ягоди (12 млн дол. США).</p>
      <p>Порівняно з аналогічним періодом минулого року вітчизняний експорт плодів збільшився й у кількісному виразі, поінформував Богдан Духницький. Майже на 80% зросли обсяги зарубіжних поставок волоських горіхів – з 20 тис. т до 36 тис. т, яблук і груш – більш ніж у півтора рази (+52%) – з 29 тис. т до 44 тис. т, а заморожених плодів і ягід – з 36 тис. т до 37 тис. т.</p>
      <p>Найбільшим ринком збуту для української продукції садівництва залишається Європейський Союз.</p>
      <p>При цьому в географічній структурі експорту визначальними є продажі до Польщі (17,5% вартості експорту), Туреччини (11,3%), Франції (8,1%), Білорусі (6,2%), Італії (5,0%), Нідерландів (4,1%) та Іраку (4,0%).</p>
      <p>Обсяги імпорту фруктів до України також збільшилися (+23%) – до 392 млн дол. США, зауважив Богдан Духницький.</p>
      <p>Найбільше за 9 місяців 2019 року Україна закупила цитрусових плодів – на 115 млн дол. США, бананів – 113 млн дол. США, кісточкових і зерняткових (яблук, груш, абрикосів, персиків та ін.) – 53 млн дол. США, винограду – 27 млн дол. США, фініків, інжиру, ананасів – 27 млн дол. США.</p>
      <p>У кількісному виразі обсяги імпорту бананів зросли до 201 тис. т (+12%), а цитрусових – до 188 тис. т (+5%).</p>
      <p>Відчутним стало збільшення у рази закупівель за кордоном традиційних для України фруктів. Серед них, зокрема, яблук і груш – з 4 тис. т за 9 місяців 2018 року до 25 тис. т цього року, а абрикосів, персиків та інших кісточкових – з 26 тис. т до 58 тис. т. Така ситуація пояснюється зниженням кількісних і якісних показників цьогорічного урожаю згаданих фруктів.</p>
      <p>В результаті, станом на кінець вересня 2019 року, за рахунок екзотичних фруктів імпорт плодів і ягід в Україну більш ніж удвічі перевищив експорт вітчизняної плодово-ягідної продукції, зазначив експерт.</p>
      <p>Незважаючи на це, за підсумками календарного 2019 року вітчизняні експортери цілком здатні досягти максимальних доходів від продажу плодово-ягідної продукції іноземним споживачам, підсумував Богдан Духницький.</p>
      <p>
        <b>Інфоіндустрія</b>
      </p>
    </article>
  </body>
</html>