<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/golova_profilnogo_komitetu_vystupyv_proty_utvorennya_pryvatnyh_spyrtovyh_1684729"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T10:15:00+00:00"/>
    <meta property="og:title" content="Голова профільного комітету виступив проти утворення приватних &quot;спиртових&quot; монополій замість &quot;Укрспирту&quot;"/>
    <meta property="og:description" content="Українську спиртову галузь треба реформувати таким чином, аби замість державної монополії на виробництво спирту не утворилося кілька приватних."/>
  </head>
  <body>
    <article>
      <h1>Голова профільного комітету виступив проти утворення приватних "спиртових" монополій замість "Укрспирту"</h1>
      <address>
        <time datetime="2019-11-06T10:15:00+00:00">06 Nov 2019, 10:15</time>
      </address>
      <p>
        <b>Українську спиртову галузь треба реформувати таким чином, аби замість державної монополії на виробництво спирту не утворилося кілька приватних.</b>
      </p>
      <p>Про це у коментарі <a href="https://www.unn.com.ua/uk/news/1834130-golova-profilnogo-komitetu-vistupiv-proti-utvorennya-privatnikh-spirtovikh-monopoliy-zamist-ukrspirtu">УНН</a> розповів голова Комітету Верховної Ради України з питань економічного розвитку, народний депутат Дмитро Наталуха, коментуючи президентський законопроєкт щодо скасування держмонополії на виробництво спирту.</p>
      <p>"Наша головна мета - провести реформу таким чином, щоб замість державної монополії у нас не виникла одна, дві, три приватних монополії, із чіткою структурою взаємодії. Щоб ми не створили приватний спиртовий картель. Ми вже приступили до вивчення законопроєкту і намагаємося знайти оптимальну модель, яким чином зробити ринок спирту максимально конкурентним", - сказав він.</p>
      <p>Наталуха розповів, що позиція міністерства в частині демонополізації спиртової галузі йому відома.</p>
      <p>"Я був на декількох нарадах з приводу демонополізації цієї галузі, які проводилися при міністерстві. Водночас, саме зараз ми вивчаємо законопроєкт предметно і глибинно, і опісля надамо більш детальні коментарі з цього приводу", - сказав він.</p>
      <p>Нардеп також прокоментував ситуацію у ДП "Укрспирт", висловивши сумнів щодо доцільності призначення Сергія Блескуна на посаду керівника.</p>
      <p>"Я хотів би підняти питання мотивації пана Милованова з приводу призначення цієї особи (Сергія Блескуна, - ред.), з якою я особисто не знайомий, на посадку керівника ДП. Бо відповідно до тієї біографічної довідки, яка є у мене, я не бачу кваліфікаційних критеріїв призначати його на таку посаду", - заявив Наталуха.</p>
      <p>Нагадаємо, комітет Наталухи отримав статус головного із розгляду законопроєкту про демонополізацію спирту. Раніше це був Комітет із питань фінансової політики Данила Гетманцева. У так званій "рокіровці" Наталуха не бачить нічого алогічного. Він пояснив, що питання демонополізації спиртової галузі більше відповідає предмету відань його комітету. І додав, що вказаний проект ЗУ комітет розглядатиме на найближчому засіданні.</p>
      <p>Раніше повідомлялося, що трудовий <a href="https://zik.ua/news/2019/10/29/profspilka_dp_ukrspyrt_zvernulasya_do_zelenskogo_z_vymogoyu_zupynyty_1678715">колектив ДП "Укрспирт" закликає ВР </a>та Президента віддати держкомпанію на приватизацію без попередньої демонополізації галузі, яка обнулить вартість державних активів, що буде на руку приватникам, але в збиток державі. Також Профспілка ДП "Укрспирт" наполягає на участі у засіданнях Комітетів під час розгляду вказаного законопроєкту.</p>
      <related>
        <h4>читайте також</h4>
        <a href="https://zik.ua/news/2019/11/01/zelenskyy_vnis_yak_nevidkladnyy_zakonoproiekt_pro_reformu_spyrtovoi_galuzi_1681865"/>
        <a href="https://zik.ua/news/2019/10/30/hto_nalyvatyme_chy_sprovokuie_anarhiyu_pozbavlennya_derzhavnoi_monopolii_na_1679685"/>
        <a href="https://zik.ua/news/2019/10/29/profspilka_dp_ukrspyrt_zvernulasya_do_zelenskogo_z_vymogoyu_zupynyty_1678715"/>
        <a href="https://zik.ua/news/2019/10/25/75_pidpryiemstv_mozhut_zupynytys__ekspert_zasterig_vid_znyshchennya_spyrtovoi_1676545"/>
      </related>
    </article>
  </body>
</html>