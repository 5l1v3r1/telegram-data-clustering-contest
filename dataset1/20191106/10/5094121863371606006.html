<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/utocnik-pobodal-v-hongkongu-propekingskeho-poslance-demonstrace-pokracuji-20191106.html"/>
    <meta property="og:site_name" content="Deník.cz"/>
    <meta property="article:published_time" content="2019-11-06T10:41:00+00:00"/>
    <meta property="og:title" content="Útočník pobodal v Hongkongu propekingského poslance. Demonstrace pokračují"/>
    <meta property="og:description" content="Hongkongského poslance, který podporuje politiku centrální čínské vlády v Pekingu, pobodal dnes na ulici útočník s nožem. Zákonodárce Junius Ho byl napaden na akci pořádané v rámci kampaně před místními volbami plánovanými na 24. listopadu. Protivládní aktivisté, kteří už pět měsíců při demonstracích požadují demokratické reformy, Hoa v červenci obvinili, že pomáhal zorganizovat útoky na demonstranty a kolemjdoucí na vlakovém nádraží ve čtvrti Yuen Long."/>
  </head>
  <body>
    <article>
      <h1>Útočník pobodal v Hongkongu propekingského poslance. Demonstrace pokračují</h1>
      <address><time datetime="2019-11-06T10:41:00+00:00">06 Nov 2019, 10:41</time> by <a rel="author">ČTK</a></address>
      <p>Poslanec Ho po ošetření v nemocnici uvedl, že měl při dnešním útoku štěstí, protože mu nůž narazil na hrudní koš a způsobil jen dva centimetry hlubokou ránu. Podle <a href="https://youtu.be/wZjotynglK8">videonahrávky</a>, která se objevila na internetu, útočník předstíral, že je poslancův přívrženec. Přistoupil k němu s kyticí a poté řekl, že se s ním chce vyfotografovat. Sáhl do tašky, ze které ale místo mobilního telefonu vytáhl nůž a vrhl se na Hoa. Poslanec jej ale s pomocí dalších lidí přemohl a muž byl zatčen. Zraněn byl při incidentu také Hoův asistent i samotný útočník.</p>
      <figure>
        <img src="https://g.denik.cz/1/f8/demonstranti-v-hongkongu-zdemolovali-kancelar-agentury-nova-cina_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/protesty-v-hongkongu-pokracuji-i-s-maskami-policie-znovu-pouzila-slzny-plyn-20191102.html">Nepokoje v Hongkongu pokračují. Demonstranti poničili kancelář čínské agentury Přečíst článek ›</a>
      </aside>
      <p>Sedmapadesátiletý poslanec Ho se stal terčem kritiky ze strany prodemokratických demonstrantů po incidentu z 21. července, kdy maskovaní muži vyzbrojení kovovými a dřevěnými holemi zaútočili na vlakovém nádraží ve čtvrti Yuen Long na demonstranty vracející se z protestní akce v centru města a na další pasažéry. Při násilnostech tehdy utrpělo zranění 45 lidí. Prodemokratičtí aktivisté a poslanci obvinili policisty, že na místo dorazili pozdě a násilnostem jen přihlíželi.</p>
      <h3>Útočníci prý napadali civilisty</h3>
      <p>Policie později uvedla, že někteří z útočníků, kteří napadali v metru civilisty, jsou napojeni na zločinecké gangy, takzvané triády. Poslanec Ho byl spatřen, jak si téhož večera potřásá s některými z útočníků rukama, napsala agentura AP. Ho, do jehož volebního okrsku spadá i čtvrť Yuen Long, tvrdil, že zmíněné muže potkal, když se vracel z večeře, a poděkoval jim za "obranu našich domovů". Organizování násilností ale popřel. Demonstranti od té doby několikrát poničili jeho kancelář a také hroby jeho rodičů, uvedla agentura AP.</p>
      <figure>
        <img src="https://g.denik.cz/1/de/ctk-policie-v-hongkongu-rozehnala-slznym-plynem-dalsi-demonstraci_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/lide-v-hongkongu-protestovali-proti-nasili-policie-je-rozehnala-slznym-plynem-20191027.html">Lidé v Hongkongu protestovali proti násilí. Policie je rozehnala slzným plynem Přečíst článek ›</a>
      </aside>
      <p>Terčem násilných útoků se v posledních měsících stali i prodemokratičtí aktivisté. Je mezi nimi například devatenáctiletý mladík, kterého útočník v říjnu pořezal na krku a bodl do břicha, když rozdával letáky s pozváním na protivládní demonstraci. Několik dní před tím byl v Hongkongu přepaden muži s kladivy a noži jeden z vůdců protestního hnutí Jimmy Sham.</p>
    </article>
  </body>
</html>