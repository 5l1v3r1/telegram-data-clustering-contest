<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/oktobra-znova-vec-kot-70000-brezposelnih"/>
    <meta property="og:site_name" content="Primorske novice"/>
    <meta property="article:published_time" content="2019-11-06T10:51:50+00:00"/>
    <meta property="og:title" content="Oktobra znova več kot 70.000 brezposelnih"/>
    <meta property="og:description" content="Na zavodu za zaposlovanje je bilo oktobra 72.416 registriranih brezposelnih, kar je 3,7 odstotka več kot septembra in pet odstotkov manj kot oktobra lani. Brezposelnost se je pričakovano povečala, v tem času se namreč po zaključku šolanja prijavi več iskalcev prve zaposlitve. Teh je bilo oktobra 3593, kar je skoraj trikrat več kot septembra."/>
  </head>
  <body>
    <article>
      <h1>Oktobra znova več kot 70.000 brezposelnih</h1>
      <address><time datetime="2019-11-06T10:51:50+00:00">06 Nov 2019, 10:51</time> by <a rel="author">STA</a></address>
      <p>
        <b>Na zavodu za zaposlovanje je bilo oktobra 72.416 registriranih brezposelnih, kar je 3,7 odstotka več kot septembra in pet odstotkov manj kot oktobra lani. Brezposelnost se je pričakovano povečala, v tem času se namreč po zaključku šolanja prijavi več iskalcev prve zaposlitve. Teh je bilo oktobra 3593, kar je skoraj trikrat več kot septembra.</b>
      </p>
      <figure>
        <img src="https://static.primorske.si/foto/highres/politika/718598_006-zavod.jpg"/>
        <figcaption>Foto: STA</figcaption>
      </figure>
      <p><b>LJUBLJANA</b> &gt; "Tako kot v preteklih letih je tudi letos oktobrsko brezposelnost zaznamovalo številčnejše prijavljanje iskalcev prve zaposlitve na zavodu. Brezposelnost se je zato sezonsko povečala," so oktobrsko rast v sporočilu za javnost pojasnili na zavodu.</p>
      <p>Na zavodu se je na novo prijavilo 9470 brezposelnih, kar je 64,6 odstotka več kot septembra in odstotek manj kot oktobra lani.</p>
      <p>Med temi je bilo 3593 iskalcev prve zaposlitve, kar je 266,3 odstotka več kot septembra, a 11,4 odstotka manj kot oktobra lani.</p>
      <p>Na zavodu se je v prvih desetih mesecih na novo prijavilo 60.850 brezposelnih oseb, kar je 3,6 odstotka manj kot lani v tem času. Največ oseb se je prijavilo, ker so izgubile zaposlitev za določen čas (33.217), prijavilo pa se je še 8477 iskalcev prve zaposlitve ter 8646 trajno presežnih delavcev in stečajnikov.</p>
      <p>Glede na enako obdobje lani se je na zavodu prijavilo šest odstotkov manj brezposelnih po izteku zaposlitev za določen čas in 14,4 odstotka manj iskalcev prve zaposlitve, medtem ko je bilo trajno presežnih delavcev oz. stečajnikov 15,2 odstotka več.</p>
      <p>Zavod je v prvih desetih mesecih iz evidence odjavil 66.968 brezposelnih oseb, od teh 49.133 zaradi zaposlitve, kar je 8,9 odstotka manj kot v tem času lani.</p>
      <p>Število brezposelnih, ki so bili konec oktobra registrirani na zavodu, je bilo na mesečni ravni višje za 2582, na letni pa manjše za 3816.</p>
      <p>Oktobrska številka 72.416 registriranih brezposelnih je tako znova nad mejo 70.000, potem ko se je pod njo prvič po septembru 2008 spustilo prejšnji mesec. Septembra je bilo v državi 69.834 brezposelnih.</p>
      <p>Oktobra se je brezposelnost v primerjavi s septembrom povečala v vseh območnih službah zavoda, najbolj, za 9,4 odstotka, na ptujskem območju. Sledile so območne službe Kranj (+6,8 odstotka), Velenje (+5,1 odstotka), Murska Sobota (+4,3 odstotka) in Maribor (+3,9 odstotka).</p>
      <p>V ostalih območnih službah se je brezposelnost povečala manj kot na državni ravni: v celjski za 3,5 odstotka, koprski za 3,4 odstotka, ljubljanski, trboveljski in novogoriški za 2,6 odstotka, v novomeški za 2,3 odstotka in sevniški za 2,2 odstotka.</p>
      <p>Brezposelnost medtem na letni ravni ostaja nižja v vseh območnih službah zavoda. Največji upad, 11,3-odstotni, beleži območna služba Nova Gorica, najmanjšega pa kranjska (0,8 odstotka).</p>
      <p>Zavod je navedel še zadnje podatke statističnega urada o stopnji registrirane brezposelnosti. Ta je bila avgusta 7,4-odstotna, kar je toliko kot julija in 0,6 odstotne točke manj kot avgusta lani. V državi je bilo avgusta 893.180 delovno aktivnih prebivalcev, kar je 0,1 odstotka manj kot julija in 2,4 odstotka več kot avgusta lani.</p>
    </article>
  </body>
</html>