<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zaujimavosti/1981525_v-atomovom-bunkri-objavili-milion-kanibalistickych-mravcov-ich-trapenie-ukoncili-vedci"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-06T10:28:00+00:00"/>
    <meta property="og:title" content="V atómovom bunkri objavili milión kanibalistických mravcov. Ich trápenie ukončili vedci"/>
    <meta property="og:description" content="Prírodovedci sa rozhodli mravcom pomôcť a v bunkri nainštalovali drevenú tyč, po ktorej sa mohli vyštverať na povrch."/>
  </head>
  <body>
    <article>
      <h1>V atómovom bunkri objavili milión kanibalistických mravcov. Ich trápenie ukončili vedci</h1>
      <h2>Prírodovedci sa rozhodli mravcom pomôcť a v bunkri nainštalovali drevenú tyč, po ktorej sa mohli vyštverať na povrch.</h2>
      <address><time datetime="2019-11-06T10:28:00+00:00">06 Nov 2019, 10:28</time> by <a rel="author">TEMPLEWO/kc</a></address>
      <p>Aj keď sa ocitli na nehostinnom mieste, našli spôsob ako prežiť. Mravce v bývalej raketovej základni v Poľsku vedcov prekvapili svojou prispôsobivosťou.</p>
      <p>Betónový kolos, ktorý postavil Sovietsky zväz v lesoch pri dedine Templewo, dlhé roky chátral. Zvedavci ho začali navštevovať od roku 2010. Išlo najmä o prírodovedcov, ktorí sledovali miestnu kolóniu netopierov.</p>
      <p>Popritom si však všimli niečo oveľa zaujímavejšie - kolóniu mravcov s veľmi atypickým správaním.</p>
      <figure>
        <img src="https://static.markiza.sk/media/a501/image/file/2/1735/CRul.ventilacna_sachta_cez_toru_mravce_popadali_do_bunkra_jpg.jpg"/>
        <figcaption>Ventilačná šachta, cez torú mravce popadali do bunkra. Foto: Rutkowski et al., Journal of Hymenoptera Research, 2019  </figcaption>
      </figure>
      <p>Mravce lesné (formica polyctena) sa v chladom hrdzavom bunkri bez svetla a potravy ocitli nešťastnou náhodou. Mravenisko si totiž postavili hneď vedľa vetracej šachty, do ktorej postupne popadali pri hľadaní potravy. Píše sa v <a href="https://jhr.pensoft.net/article/38972/">štúdii</a>.</p>
      <p>Keď v roku 2013 nezvyčajnú kolóniu objavili, odhadli počet mravcov na milión jedincov. Mravce sa z bunkra nevedeli dostať na povrch, zostali tam uväznené bez kráľovnej a jediným zdrojom potravy boli mŕtve netopiere alebo myši.</p>
      <p>Nedostatok jedla a neschopnosť sa rozmnožovať, však rast kolónie nezastavil, mravce sa totiž uchýlili ku kanibalizmu. Biológovia v okolí mraveniska našli pozostatky až troch miliónov mravcov. Drvivá väčšina z nich mala na telách stopy po mravčích hryzadlách.</p>
      <p>Prírodovedci sa rozhodli mravcom pomôcť a v bunkri nainštalovali drevenú tyč, po ktorej sa mohli vyštverať na povrch. Po pár mesiacoch izolovaná kolónia zmizla - všetky mravce sa vrátili do lesa.</p>
      <figure>
        <img src="https://static.markiza.sk/media/a501/image/file/2/1735/Wxg8.tyc_po_ktorej_mravce_vyliezli_z_bunkra_jpg.jpg"/>
        <figcaption>Tyč, po ktorej mravce vyliezli z bunkra. Foto: Rutkowski et al., Journal of Hymenoptera Research, 2019  </figcaption>
      </figure>
    </article>
  </body>
</html>