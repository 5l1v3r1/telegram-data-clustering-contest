<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231154/"/>
    <meta property="og:site_name" content="Українська правда"/>
    <meta property="article:published_time" content="2019-11-06T10:54:13+00:00"/>
    <meta property="og:title" content="Австрія виділяє мільйон євро на допомогу Донбасу"/>
    <meta property="og:description" content="Уряд Австрії 6 листопада вирішив надати 500 тисяч євро Міжнародному комітету Червоного Хреста (МКЧХ) і ще 500 тисяч євро австрійським неурядовим організаціям для пом’якшення надзвичайної ситуації в кризових регіонах України."/>
  </head>
  <body>
    <article>
      <h1>Австрія виділяє мільйон євро на допомогу Донбасу</h1>
      <address>
        <time datetime="2019-11-06T10:54:13+00:00">06 Nov 2019, 10:54</time>
      </address>
      <p>Уряд Австрії 6 листопада вирішив надати 500 тисяч євро Міжнародному комітету Червоного Хреста (МКЧХ) і ще 500 тисяч євро австрійським неурядовим організаціям для пом'якшення надзвичайної ситуації в кризових регіонах України.</p>
      <p>Про це повідомляє <a href="https://www.eurointegration.com.ua/news/2019/11/6/7102686/">"Європейська правда"</a> з посиланням на австрійське агентство<a href="https://www.ots.at/"> APA.</a></p>
      <p>"Австрія підтримує Україну в кризі, яка триває вже більше п'яти років. Виділивши 1 мільйон євро, ми хочемо полегшити доступ гуманітарної допомоги і підтримати операції з розмінування в конфліктних регіонах", - заявив міністр закордонних справ Александр Шалленберг.</p>
      <p>Як зазначається, незважаючи на прогрес у стримуванні конфлікту, гуманітарна ситуація в постраждалих районах України продовжує викликати занепокоєння.</p>
      <p>"Ситуація в плані безпеки залишається нестабільною, особливо в східній частині країни, незважаючи на режим припинення вогню", - йдеться у повідомленні.</p>
      <p>Повідомляється, що в рамках своєї діяльності з надання надзвичайної допомоги австрійські неурядові організації забезпечують цивільне населення предметами першої необхідності і надають медичну допомогу, психосоціальну підтримку та юридичні консультації.</p>
      <p>Крім того, цивільне населення стикається з постійною загрозою протипіхотних мін.</p>
      <p>"Австрія послідовно виступає за розмінування та знищення протипіхотних наземних мін, які завдають величезних страждань цивільному населенню і перешкоджають розвитку і відновленню", - сказав Шалленберг.</p>
      <p>Міжнародний комітет Червоного Хреста є однією з небагатьох діючих на місцевому рівні організацій, що мають доступ на не контрольовані урядом України території.</p>
      <related>
        <a href="https://www.eurointegration.com.ua/articles/2019/10/10/7101699/"/>
        <a href="https://www.eurointegration.com.ua/news/2019/09/30/7101340/"/>
        <a href="https://www.pravda.com.ua/news/2019/09/30/7227643/"/>
      </related>
    </article>
  </body>
</html>