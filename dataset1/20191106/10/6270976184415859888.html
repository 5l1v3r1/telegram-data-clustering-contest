<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/06/eks-golova-lvivskoyi-oda-pobuduvav-gotelno-ozdorovchyj-kompleks-u-morshyni-vartistyu-ponad-10-mln/"/>
    <meta property="og:site_name" content="Рубрика"/>
    <meta property="article:published_time" content="2019-11-06T10:49:47+00:00"/>
    <meta property="og:title" content="Екс-голова Львівської ОДА побудував готельно-оздоровчий комплекс у Моршині вартістю понад $10 млн"/>
    <meta property="og:description" content="Екс-голова Львівської обласної державної адміністрації Микола Кміть побудував готельно-оздоровчий комплекс “Святий Шарбель” у курортному містечку Моршин (Львівська обл.), обсяг інвестицій у проект перевищив $10 млн. “Наразі запускаємо першу чергу: майже 40 номерів, spa-центр, невелика лікувальна частина, ресторан a la carte… Другий корпус уже побудовано, підведено комунікації, залишилося тільки внутрішнє і зовнішнє оздоблення. Думаю, на це […]"/>
  </head>
  <body>
    <article>
      <h1>Екс-голова Львівської ОДА побудував готельно-оздоровчий комплекс у Моршині вартістю понад $10 млн</h1>
      <address><time datetime="2019-11-06T10:49:47+00:00">06 Nov 2019, 10:49</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/kmit-620x420.jpg"/>
      </figure>
      <p>
        <b>
          <b>Екс-голова Львівської обласної державної адміністрації Микола Кміть побудував готельно-оздоровчий комплекс “Святий Шарбель” у курортному містечку Моршин (Львівська обл.), обсяг інвестицій у проект перевищив $10 млн.</b>
        </b>
      </p>
      <p>“Наразі запускаємо першу чергу: майже 40 номерів, spa-центр, невелика лікувальна частина, ресторан a la carte… Другий корпус уже побудовано, підведено комунікації, залишилося тільки внутрішнє і зовнішнє оздоблення. Думаю, на це піде ще рік-півтора”, – повідомив Кміть агентству <a href="https://ua.interfax.com.ua/news/general/622894.html">“Інтерфакс-Україна”</a> в кулуарах Міжнародного економічного форуму, що відбувся наприкінці минулого тижня у Львові.</p>
      <p>Він уточнив, що філософія комплексу – це “сучасне оздоровлення, спорт, дієта, моршинська вода з йодом”. Його загальна площа становить приблизно 10 тис. кв. м (першого корпусу – 4,8 тис. кв. м, другого – понад 5 тис. кв. м). Номерний фонд – 101 номер. Інфраструктура об’єкта охоплює п’ять басейнів.</p>
      <p>За словами Кмітя, реалізація проекту обійшлася приблизно в $1 тис./1 кв. м, або майже $5 млн у кожен корпус.</p>
      <p>Він також додав, що “Святий Шарбель” є його першим готельно-оздоровчим бізнесом.</p>
      <p>“У нас є нерухомість, щось купуємо, продаємо, але це більше операційний бізнес. Готель “Шарбель” – це новий досвід, більше лікувального характеру. Мережеві оператори в лікування не заходять, вони заходять у туризм із точки зору готелів. А у нас – велика диференціація з лікування, сервісу, харчування, з фізкультури. Ми спілкуємося з австрійцями, оскільки хочемо впроваджувати ліцензовані австрійські та німецькі програми”, – резюмував Кміть.</p>
      <p>Кміть є засновником торгівельної марки мінеральних вод “Моршинська” та екс-президентом холдингу з виробництва і продажу мінеральних вод компанії IDS Group.</p>
    </article>
  </body>
</html>