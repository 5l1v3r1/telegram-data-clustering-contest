<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545245.html/%DB%8C%D8%A7%D8%AF%D9%88%D8%A7%D8%B1%D9%87-140-%D8%B4%D9%87%DB%8C%D8%AF-%D9%85%D8%AD%D9%84%D9%87-%D8%AE%D8%A7%D8%AA%D9%85-%D8%A7%D9%84%D9%86%D8%A8%DB%8C%DB%8C%D9%86-%D8%A7%D8%B1%D8%AF%D8%A8%DB%8C%D9%84--%D9%81%DB%8C%D9%84%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T10:01:00+00:00"/>
    <meta property="og:title" content="یادواره 140 شهید محله خاتم النبیین اردبیل+ فیلم"/>
    <meta property="og:description" content="همزمان با شب شهادت امام حسن عسگری (ع) یادواره شهدای والامقام عملیات افتخار آفرین والفجر 4 و 140 شهید محله خاتم النبیین با سخنرانی نماینده ولی فقیه در استان اردبیل در مسجد این محله برگزار شد."/>
  </head>
  <body>
    <article>
      <h1>یادواره 140 شهید محله خاتم النبیین اردبیل+ فیلم</h1>
      <h2>گزارش خبری؛</h2>
      <address>
        <time datetime="2019-11-06T10:01:00+00:00">06 Nov 2019, 10:01</time>
      </address>
      <p>همزمان با شب شهادت امام حسن عسگری (ع) یادواره شهدای والامقام عملیات افتخار آفرین والفجر 4 و 140 شهید محله خاتم النبیین با سخنرانی نماینده ولی فقیه در استان اردبیل در مسجد این محله برگزار شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://sabalanema.ir/">سبلان‌ما</a>، یادواره شهدای والامقام عملیات افتخار آفرین والفجر 4  و 140 شهید محله خاتم النبیین با محوریت سردار شهید « شاپور برزگر گلمغانی » و خلبانان شهید سرلشگر « غفور جدی اردبیلی » و «ضیاالدین ذاکر »  همزمان با شب شهادت امام حسن عسگری، شب چهارشنبه با حضور سردار جلیل بابازاده فرمانده سپاه حضرت عباس(ع)  و سخنرانی آیت الله سید حسن عاملی نماینده ولی فقیه در استان اردبیل شب چهارشنبه 14 آبان 98 در  مسجد محله خاتم النبیین اردبیل برگزار شد.</p>
      <p>سردار بابازاده در این مراسم با شکوه که جمع زیادی از دانش آموزان ، خانواده های گرامی شهدا، ایثارگران و اقشار مختلف مردم حضور داشتد به بیان خاطراتی از دوران دفاع مقدس پرداخت و گفت: محله خاتم النبیین نقش مهمی در انقلاب و  دوران دفاع مقدس اردبیل ایفا کرد و انسان های بزرگی را تقدیم اسلام و انقلاب کرد.</p>
      <p>وی در ادامه سخنان خود از حضور اقشار مختلف مردم در راهپیمایی با شکوه یوم الله 13 ابان قدردانی کرد و گفت : راهپیمایی گسترده 13 آبان ماه بار دیگر هیمنه پوشالی استکبار جهانی به ویژه آمریکا در جهان اسلام و دنیا را شکست و استقلال طلبی جوانان این مرز و بوم را به جهانیان نشان داد .</p>
      <p>فرمانده سپاه حضرت عباس(ع) به بیان اهمیت برگزاری یادواره‌های شهدا پرداخت و گفت: یادواره‌های شهدا پیام‌آفرین عزت و استقلال کشور هستند و با توجه به اهمیت مسئله باید رشادت‌های رزمندگان اسلام در عملیات غرورآفرین والفجر 4 به نسل امروزی تبیین شود تا نسل جوان و امروزی بدانند بهای سنگینی برای دستیابی به آرمان های مقدس انقلاب اسلامی داده‌ایم.</p>
      <p>این رزمنده دوران دفاع مقدس به تبین گستره عملیات والفجر 4 و نقش رزمندگان و شهدای اردبیل در این عملیات پرداخت و و گفت : نیروهای اردبیلی در این عملیات جانانه نبرد کردند و با توجه به این که عملیات والفجر 4 یکی از طولانی‌ترین عملیات دوران دفاع مقدس به شمار می‌رود نتایج آن در پیروزی های بعدی  بسیار حائز اهمیت است.</p>
      <p>بابازاده گفت: امروز نیروهای مسلح ما در اوج اقتدار هستند و در این شرایط چرا باید عده ای ملت را از قدرت پوشالی دشمن بترسانند. وی بزرگترین وصیت شهدای والامقام را شناخت دشمن و منافقین و تبعیت از امام و رهبری دانست و گفت: در این صورت است که به فرمایش امام راحل و مقام معظم رهبری آمریکا هیچ غلطی نمی تواند بکند. اگر مسؤولان در کنار مردم و در خدمت مردم باشند قطعا ما هیچ مشکلی نخواهیم داشت چرا که در کنار مردم بودن در شرایط سخت یک تکلیف و وظیفه برای مسؤولین در جامعه اسلامی است.</p>
      <p>پخش نماهنگ مربوط به عملیات والفجر4، سخنرانی آیت الله سید حسن عاملی نماینده ولی فقیه در استان و امام جمعه اردبیل، اجرای گروه سرود الهادی و مداحی کربلایی عبداله داداشی از جمله برنامه های این مراسم در شب شهادت امام حسن عسگری در اردبیل بود.</p>
      <p> </p>
      <p> </p>
      <p>انتهای پیام/</p>
    </article>
  </body>
</html>