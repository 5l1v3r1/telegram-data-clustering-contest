<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/finance/elpides-stin-ebz-meta-ti-symfonia-me-tin-royal-sugar-ti-simatodotei/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T10:12:30+00:00"/>
    <meta property="og:title" content="Ελπίδες στην EBZ μετά τη συμφωνία με την Royal Sugar – Τι σηματοδοτεί"/>
    <meta property="og:description" content="Έκλεισε η συμφωνία μεταξύ ΕΒΖ, Τράπεζας Πειραιώς, Συνεταιριστικής Τράπεζας Κεντρικής Μακεδονίας και Royal Sugar"/>
  </head>
  <body>
    <article>
      <h1>Ελπίδες στην EBZ μετά τη συμφωνία με την Royal Sugar – Τι σηματοδοτεί</h1>
      <h2>Έκλεισε η συμφωνία μεταξύ ΕΒΖ, Τράπεζας Πειραιώς, Συνεταιριστικής Τράπεζας Κεντρικής Μακεδονίας και Royal Sugar</h2>
      <address><time datetime="2019-11-06T10:12:30+00:00">06 Nov 2019, 10:12</time> by <a rel="author">ΤοΒΗΜΑ Team</a></address>
      <p>Την αναβίωση της Ελληνικής Βιομηχανίας Ζάχαρης, σηματοδοτεί η συμφωνία εκμίσθωσης των δύο εργοστασίων στις Σέρρες και το Πλατύ Ημαθίας, από την κοινοπραξία της Royal Sugar με τη Συνεταιριστική Τράπεζα Κεντρικής Μακεδονίας.</p>
      <p>Πρόκειται για σημαντική συμφωνία μεταξύ ΕΒΖ, Τράπεζας Πειραιώς, Συνεταιριστικής Τράπεζας Κεντρικής Μακεδονίας και Royal Sugar η οποία υπεγράφη εχθές Τρίτη στο Υπουργείο Ανάπτυξης.</p>
      <p>
        <a href="https://www.in.gr/2019/11/06/politics/sxedio-gia-tin-katanomi-prosfygon-stin-endoxora-syskepsi-mesimeri-sto-maksimou/">Διαβάστε ακόμη : Το σχέδιο για την κατανομή προσφύγων στην ενδοχώρα – Σύσκεψη το μεσημέρι στο Μαξίμου</a>
      </p>
      <p>Με τη συμφωνία αυτή, διασώζεται η τευτλοπαραγωγή και τίθεται άμεσα σε λειτουργία το εργοστάσιο στο Πλατύ.</p>
      <p>Τη συμφωνία για την Ελληνική Βιομηχανία Ζάχαρης ανακοίνωσε μέσω twitter ο υπουργός Ανάπτυξης και Επενδύσεων Αδωνις Γεωργιάδης:</p>
      <figure>
        <iframe data-src="https://twitter.com/AdonisGeorgiadi/status/1191795401847984129?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Ελπίδες για την ΕΒΖ μετά τη συμφωνία</h3>
      <p>Ο υπουργός Ανάπτυξης κι Επενδύσεων Άδωνις Γεωργιάδης, δήλωσε ότι με αυτή τη συμφωνία «η Ελλάδα ξαναμπαίνει στο χάρτη της παραγωγής ζάχαρης», ενώ ο Χ. Καραθανάσης, αισθάνεται δικαιωμένος, καθώς, εδώ και καιρό κατέβαλε μεγάλες προσπάθειες για την αναβίωση της Ελληνικής Βιομηχανίας Ζάχαρης.<br/>Η επαναλειτουργία των εργοστασίων στέλνει ένα αισιόδοξο μήνυμα, προς κάθε κατεύθυνση, καθώς θα αξιοποιηθεί πάλι η παραγωγή τεύτλων της χώρας, δίνοντας «ζωή» σε έναν γεωργικό κλάδο με μεγάλες προοπτικές για τη χώρα.<br/>Πιο συγκεκριμένα:</p>
      <p>
        <b>Μετά την υπογραφή της συμφωνίας, ο κ. Γεωργιάδης δήλωσε:</b>
      </p>
      <p>«Ένα μεγάλο πρόβλημα που μας κληροδοτήθηκε από την προηγούμενη κυβέρνηση, μετά από δική μου επίπονη προσπάθεια, του κ. Σκρέκα και του κ. Παπαθανάση, βρήκε τη λύση του. Ένας δυνατός Έλληνας επιχειρηματίας, ο κύριος Καραθανάσης, αποφάσισε να αναλάβει ένα σημαντικό ρίσκο, αλλά στο τέλος θα βγάλει και τους τευτλοπαραγωγούς και την Ελληνική Βιομηχανία Ζάχαρης ασπροπρόσωπους. Η Ελλάδα θα ξαναμπεί στο χάρτη της παραγωγής ζάχαρης».</p>
      <p>
        <b>Στη συνέχεια, ο κ. Παπαθανάσης είπε:</b>
      </p>
      <p>«Με τη σημερινή συμφωνία δίνουμε μια νέα πνοή σε μια παλιά ακμάζουσα βιομηχανία, αυτή της ζάχαρης. Πιστεύουμε ότι αυτή η αρχή θα είναι η αρχή μιας μεγάλης πορείας έτσι ώστε να επαναδραστηριοποιηθεί η παραγωγή και η βιομηχανία της ζάχαρης στην Ελλάδα».</p>
      <p>
        <b>Από την πλευρά του, ο κ. Σκρέκας πρόσθεσε:</b>
      </p>
      <p>«Με την άριστη συνεργασία της ηγεσίας του υπουργείου Ανάπτυξης και Επενδύσεων και του Υπουργείου Αγροτικής Ανάπτυξης σήμερα διασφαλίζεται η συνέχιση μιας πολύ σημαντικής καλλιέργειας στην Ελλάδα, αυτή της τευτλοκαλλιέργειας εξασφαλίζοντας έτσι το αγροτικό εισόδημα στους Έλληνες τευτλοπαραγωγούς».</p>
      <p>
        <b>Τέλος, ο κ. Καραθανάσης τόνισε:</b>
      </p>
      <p>«Είναι μία ιστορική συμφωνία σε ένα πολύ στρατηγικό προϊόν. Είμαστε εδώ για να προσπαθήσουμε να γίνουμε καλύτεροι την επόμενη μέρα. Θέλω να ευχαριστήσω τον Υπουργό, κ. Γεωργιάδη όπως και τον κ. Παπαθανάση, τον κ. Σκρέκα, τον κ. Βορίδη και την κ. Αραμπατζή. Επίσης, την Τράπεζα Πειραιώς, την Ελληνική Βιομηχανία Ζάχαρης και τη Συνεταιριστική Τράπεζα Σερρών. Έχουμε δέσει πλέον και θα πορευτούμε μαζί τα επόμενα χρόνια».</p>
      <p>
        <a href="https://www.tovima.gr/2019/11/06/politics/i-epixeirisi-mosxa-tou-n-dendia-kai-i-skia-tou-oukranikou/">Διαβάστε ακόμη : Στη Μόσχα ο Δένδιας – Στήνουν γέφυρες στη σκιά του Ουκρανικού</a>
      </p>
    </article>
  </body>
</html>