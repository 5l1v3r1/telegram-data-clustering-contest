<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/06/keses-tamadas-jordaniaban-kulfoldiek-is-vannak-a-serultek-kozott"/>
    <meta property="og:site_name" content="infostart"/>
    <meta property="article:published_time" content="2019-11-06T10:55:00+00:00"/>
    <meta property="og:title" content="Késes támadás Jordániában, külföldiek is vannak a sérültek között"/>
    <meta property="og:description" content="Öt ember, köztük három spanyol turista sebesült meg késes támadásban szerdán a jordániai Dzserasban, a római kori romváros közelében - közölték biztonsági források."/>
  </head>
  <body>
    <article>
      <h1>Késes támadás Jordániában, külföldiek is vannak a sérültek között</h1>
      <address><time datetime="2019-11-06T10:55:00+00:00">06 Nov 2019, 10:55</time> by <a rel="author">Infostart / MTI</a></address>
      <h3>Öt ember, köztük három mexikói turista sebesült meg késes támadásban szerdán a jordániai Dzserasban, a római kori romváros közelében - közölték biztonsági források.</h3>
      <p>A korábbi hírek arról szóltak, hogy megsebesített turisták mind spanyol nők, de a spanyol külügyminisztérium ezt cáfolta, és az al-Arabíja hírtelevízióban is az hangzott el, hogy a korábbi hírekkel ellentétben a megsebesült turisták nem spanyolok, hanem mexikóiak. Megsebesült rajtuk kívül egy idegenvezető és a romváros egyik biztonsági őre. Mindnyájukat kórházba szállították, kettőnek közülük válságos az állapota.</p>
      <p>A támadót elfogták. A rendőrség lezárta környéket, és nyomozást indított.</p>
      <p>A közösségi médiában felvételek jelentek meg a támadásról: egy nő vértócsában fekszik a földön, és mellette ül egy másik, pánikba esett nő vérfoltos pólóban, illetve egy lábon szúrt férfi.</p>
      <p>Jordániában ritkán fordulnak elő támadások külföldi turisták ellen, az utazási irodák idegenforgalmi szempontból az egyik legbiztonságosabb közel-keleti országnak tartják. Az elmúlt két évben nőtt is az Európából érkező turisták száma. Az Ammántól 48 kilométerre lévő Dzseras az ókori Gerasza városra épült, amely a római korban fontos kereskedelmi központ volt, és a Dekapolisz városszövetséghez tartozott. Az antik város súlyos károkat szenvedett a 749-es földrengésben, ennek ellenére római és bizánci korból való, viszonylagos épségben maradt épületek sokasága található ott. Ez Jordánia második leglátogatottabb romvárosa Petra után.</p>
    </article>
  </body>
</html>