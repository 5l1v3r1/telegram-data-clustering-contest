<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1978876/iran-n%C3%BCkleer-tesislerdeki-santrif%C3%BCjlere-uranyum-pompalamaya-ba%C5%9Flad%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-06T10:30:00+00:00"/>
    <meta property="og:title" content="İran nükleer tesislerdeki santrifüjlere uranyum pompalamaya başladı"/>
    <meta property="og:description" content="İran devlet televizyonu, nükleer anlaşma kapsamındaki yükümlülüklerini azaltmaya yönelik dördüncü adımının bir parçası olarak, İran’ın Fordo Nükleer Tesisi'nde uranyum zenginleştirmede kullanılan bin 44 santrifüje gaz enjekte etmeye başladığını duyur"/>
  </head>
  <body>
    <article>
      <h1>İran nükleer tesislerdeki santrifüjlere uranyum pompalamaya başladı</h1>
      <address>
        <time datetime="2019-11-06T10:30:00+00:00">06 Nov 2019, 10:30</time>
      </address>
      <p>İran devlet televizyonu, nükleer anlaşma kapsamındaki yükümlülüklerini azaltmaya yönelik dördüncü adımının bir parçası olarak, İran’ın Fordo Nükleer Tesisi'nde uranyum zenginleştirmede kullanılan bin 44 santrifüje gaz enjekte etmeye başladığını duyurdu.<br/><br/>Habere şu ifadelere yer verildi: "İran, Uluslararası Atom Enerjisi Ajansı'ndan (UAEA) müfettişlerin huzurunda, Fordo Nükleer Tesisi’ndeki santrifüjlere uranyum gazı pompalamaya başladı” denildi.<br/><br/>Cumhurbaşkanı Hasan Ruhani de, dün başkent Tahran'daki bir fabrikanın açılış töreninde konuya değindi.<br/><br/>Ruhani, başkent Tahran'ın 157 kilometre güneyindeki Kum şehri yakınlarında yer alan ve 2015 yılında imzalanan nükleer anlaşma kapsamında faaliyetleri askıya alınan tesiste yer alan bin 44 santrifüje bugünden itibaren gaz enjekte edileceğini belirtti.<br/><br/>ABD ise İran'ın daha önce Fordo Nükleer Tesisi’nde askıya alınmış olan uranyum zenginleştirme faaliyetlerine yeniden başladığını duyurmasının ardından İran’ı ‘nükleer şantaj’ yapmakla suçlayarak, daha fazla baskı yapma sözü verdi.<br/><br/>ABD Dışişleri Bakanlığı Sözcüsü,  “İran'ın uranyum zenginleştirme programını Fordo tesisi veya başka bir yerde genişletmek için makul bir nedeni yok. Bu sadece siyasi ve ekonomik izolasyonunu derinleştirecek” diyerek, bu girişime ‘nükleer şantaj’ benzetmesinde bulundu.<br/><br/>Sözcü, istikrarsızlaştırıcı davranışını bırakıncaya kadar rejim üzerinde azami baskı uygulamaya devam edeceklerini de dile getirdi.<br/><br/><b>Uranyum üretim miktarı da arttı</b><br/><br/>Cumhurbaşkanı Yardımcısı ve İran Atom Enerjisi Kurumu (İAEK) Başkanı Ali Ekber Salihi, dün yaptığı açıklamada zenginleştirilmiş uranyum üretiminin günde 450 gramdan 5 kiloya ulaştığı bilgisini vermişti.<br/><br/>İsfahan'daki Natanz Nükleer Tesisi’nde düzenlediği basın toplantısında konuşan Salihi, "Bugün yeni nesil 30 adet IR6 santrifüjün deneme çalışmaları başladı” diyerek, İran'ın toplamda 60 adet ileri düzey IR-6 santrifüjü çalıştırdığını ve bunun İran’ın ‘kapasite ve kararlılığını’ gösterdiğini söylemişti.<br/><br/>İran, ABD’nin nükleer anlaşmadan çekilerek, ekonomisini hedef alan yaptırımları karşısında anlaşma kapsamındaki yükümlülüklerini azaltmaya başlamıştı.<br/><br/>Anlaşma, uranyumun yüzde 3,67 oranında zenginleştirilmesine olanak tanırken İran bu sınırı aşarak yüzde 4,5'e çıkarmıştı. Ayrıca İran nükleer anlaşmada belirtilen 300 kilogram stok limitini de aşmıştı.</p>
    </article>
  </body>
</html>