<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740309"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T10:11:00+00:00"/>
    <meta property="og:title" content="ครม.เคาะแผนผังที่ดิน-สาธารณูปโภคอีอีซี"/>
    <meta property="og:description" content="ที่ประชุมครม.เห็นชอบร่างประกาศกพอ. กำหนดแผนผังใช้ที่ดิน และแผนผังการพัฒนาโครงสร้างพื้นฐานและระบบสาธารณูปโภค ในพื้นที่อีอีซี"/>
  </head>
  <body>
    <article>
      <h1>ครม.เคาะแผนผังที่ดิน-สาธารณูปโภคอีอีซี</h1>
      <address>
        <time datetime="2019-11-06T10:11:00+00:00">06 Nov 2019, 10:11</time>
      </address>
      <p>
        <b>ที่ประชุมครม.เห็นชอบร่างประกาศกพอ. กำหนดแผนผังใช้ที่ดิน และแผนผังการพัฒนาโครงสร้างพื้นฐานและระบบสาธารณูปโภค ในพื้นที่อีอีซี</b>
      </p>
      <p>นางนฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า ที่ประชุมครม.ได้เห็นชอบร่างประกาศคณะกรรมการนโยบายเขตพัฒนาพิเศษภาคตะวันออก (กพอ.) กำหนดแผนผังการใช้ประโยชน์ในที่ดิน และแผนผังการพัฒนาโครงสร้างพื้นฐานและระบบสาธารณูปโภค ของเขตพัฒนาพิเศษภาคตะวันออก หรืออีอีซี ซึ่งถือว่าเป็นไปตามมติของคณะกรรมการกพอ. ที่ได้เห็นชอบก่อนหน้านี้<br/><br/>ทั้งนี้ตามร่างแผนผังการใช้ประโยชน์ในที่ดิน และร่างแผนผังการพัฒนาโครงสร้างพื้นฐานและระบบสาธารณูปโภค ได้กำหนดกลุ่มพื้นที่พัฒนาเมืองและชุมชน แบ่งเป็น 4 ประเภท คือ ประเภทศูนย์กลางพาณิชยกรรม ประเภทชุมชนเมือง ประเภทรองรับการพัฒนาเมือง และประเภทเขตส่งเสริมเศรษฐกิจพิเศษเพื่อกิจการพิเศษ ,กลุ่มพื้นที่พัฒนาอุตสาหกรรม กำหนดให้รวมกลุ่มเป็นคลัสเตอร์ แบ่งเป็น 2 ประเภท คือ ประเภทเขตส่งเสริมเศรษฐกิจพิเศษเพื่ออุตสาหกรรมเป้าหมายพิเศษ และประเภทพัฒนาอุตสาหกรรม<br/><br/>รวมทั้งกลุ่มพื้นที่ชนบทและเกษตรกรรม แบ่งเป็น 3 ประเภท คือ ที่ดินประเภทชุมชนชนบท ที่ดินประเภทส่งเสริมเกษตรกรรม และที่ดินประเภทที่พระราชกฤษฎีกากำหนดให้เป็นเขตปฏิรูปที่ดิน ,กลุ่มพื้นที่อนุรักษ์พื้นที่ทรัพยากรธรรมชาติและสิ่งแวดล้อม แบ่งเป็น 2 ประเภท คือ ที่ดินประเภทที่โล่งเพื่อการรักษาคุณภาพสิ่งแวดล้อม และที่ดินประเภทอนุรักษ์ป่าไม้ และพื้นที่อื่น ๆ เช่นเขตทหาร และแหล่งน้ำ</p>
    </article>
  </body>
</html>