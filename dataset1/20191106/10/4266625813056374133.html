<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/arma_reiestr_areshtovanogo_mayna_bude_zapushcheno_v_doslidnu_ekspluatatsiyu_do_1684731"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T10:19:00+00:00"/>
    <meta property="og:title" content="АРМА: Реєстр арештованого майна буде запущено в дослідну експлуатацію до кінця року"/>
    <meta property="og:description" content="1 листопада було закінчено перший етап випробувань прототипу реєстру арештованого майна, який буде запущено в дослідну експлуатацію до кінця року. Ця система дасть змогу зрозуміти всім охочим, що відбувається з арештованим майном."/>
  </head>
  <body>
    <article>
      <h1>АРМА: Реєстр арештованого майна буде запущено в дослідну експлуатацію до кінця року</h1>
      <address>
        <time datetime="2019-11-06T10:19:00+00:00">06 Nov 2019, 10:19</time>
      </address>
      <p>
        <b>1 листопада було закінчено перший етап випробувань прототипу реєстру арештованого майна, який буде запущено в дослідну експлуатацію до кінця року. Ця система дасть змогу зрозуміти всім охочим, що відбувається з арештованим майном.</b>
      </p>
      <p>Про це сказав голова Національного агентства України з питань виявлення, розшуку та управління активами, одержаними від корупційних та інших злочинів (АРМА) Антон Янчук, – інформує <a href="https://arma.gov.ua/news/typical/anton-yanchuk-komunikatsiyniy-napryam-e-odnim-iz-strategichnih-viklikiv-arma-poryad-iz-nedoskonalostyami-normativnogo-regulyuvannya">пресслужба відомства</a>.</p>
      <p>За словами голови відомства, на сьогодні АРМА має необхідні механізми для реалізації функції виявлення та розшуку активів. Зокрема, це доступ до понад 45 баз даних, можливість користування спеціальними аналітичними сервісами (наприклад, ORBIS), робота з відкритою і закритою частинами Інтернету, використання такої дисципліни як розвідка по відкритим даним, доступ до банківської таємниці без судового рішення, а також авторизація АРМА в усіх найбільших глобальних та регіональних мережах по транскордонному розшуку активів для цілей їх арешту.</p>
      <p>Загалом, з початку 2019 року АРМА розглянуло понад 1100 запитів від правоохоронних органів стосовно виявлення та розшуку активів в межах кримінальних проваджень.</p>
      <p>На думку Антона Янчука, функція розшуку активів має бути посилена. «Одним із стратегічних напрямів на майбутнє – це можливість поєднання наших розшукових можливостей з такою дисципліною як forensic, яку використовують аудиторські компанії, а також можливість надання АРМА адміністративних послуг з розшуку майна, зокрема, боржників. Це матиме попит у фінансовому секторі, серед банків, які хочуть розшукати майно недобросовісних позичальників», – підкреслив він.</p>
      <p>Антон Янчук відзначив, що на сьогодні сукупний обсяг депозитного портфелю АРМА у гривні, євро та доларах складає близько 350 мільйонів гривень (це арештовані кошти, які передані в управління або кошти від продажу арештованого майна). На них вже нараховано близько 35 мільйонів гривень відсотків. В управління АРМА на підставі судових рішень передано близько 1500 активів. Не всі вони фізично передані органами прокуратури, але цей процес триває. У АРМА є досвід управління абсолютно різноманітними видами активів – це транспортні засоби, нерухомість, цілісні майнові комплекси, працюючий бізнес. Загалом функціонал з управління АРМА є одним із найбільших у світі серед аналогічних установ.</p>
      <p>Також Антон Янчук розповів про основні виклики в роботі відомства. Поряд із недосконалістю нормативного регулювання діяльності Агентства, одним із великих викликів очільник відомства вважає комунікації. «АРМА буде позиціонуватись у ЗМІ поганою завжди. Чому? Тому що АРМА працює з проблемним майном. Це майно дорого коштує і, відповідно, власники цього майна мають величезні ресурси, які абсолютно не співставні з будь-якими службами нашої комунікації», – констатував Голова.</p>
      <p><a href="https://zik.ua/news/2019/10/29/vnutrishnya_dyversiya_v_arma_znykly_dokumenty_pro_upravlinnya_areshtovanym_1679263">Нагадаємо</a>, Національне агентстві з розшуку та менеджменту активами заявило, що зникли документи про управління арештованим майном з місця їх зберігання.</p>
      <related>
        <h4>читайте також</h4>
        <a href="https://zik.ua/news/2019/03/12/mezhygiryu_ne_zmogly_znayty_upravytelya_umovy_konkursu_zminyat__arma_1527459"/>
        <a href="https://zik.ua/news/2019/01/25/arma_prodovzhuie_poshuk_upravytelya_mezhygirya_1495845"/>
        <a href="https://zik.ua/news/2018/12/14/kompaniya_ais_natsagentstvo_arma_ne_lyshe_bezdiie_a_y_spryyaie_reyderstvu_1469619"/>
        <a href="https://zik.ua/news/2019/11/06/opublikovano_prezydentskyy_zakon_pro_sudovu_reformu_1684797"/>
      </related>
    </article>
  </body>
</html>