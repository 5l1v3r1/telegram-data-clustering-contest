<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/utocnik-pobodal-v-hongkongu-propekingskeho-poslance/1817785?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T10:20:00+00:00"/>
    <meta property="og:title" content="Útočník pobodal v Hongkongu propekingského poslance"/>
    <meta property="og:description" content="Peking - Hongkongského poslance, který podporuje politiku centrální čínské vlády v Pekingu, pobodal dnes na ulici útočník s nožem. Zákonodárce Junius Ho byl napaden na akci pořádané v rámci kampaně před místními volbami plánovanými na 24. listopadu. Protivládní aktivisté, kteří už pět měsíců při demonstracích požadují demokratické reformy, Hoa v červenci obvinili, že pomáhal zorganizovat útoky na demonstranty a kolemjdoucí na vlakovém nádraží ve čtvrti Yuen Long."/>
  </head>
  <body>
    <article>
      <h1>Útočník pobodal v Hongkongu propekingského poslance</h1>
      <address><time datetime="2019-11-06T10:20:00+00:00">06 Nov 2019, 10:20</time> by <a rel="author" href="http://www.ctk.cz/" target="_blank">ČTK</a></address>
      <p>Peking - Hongkongského poslance, který podporuje politiku centrální čínské vlády v Pekingu, pobodal dnes na ulici útočník s nožem. Zákonodárce Junius Ho byl napaden na akci pořádané v rámci kampaně před místními volbami plánovanými na 24. listopadu. Protivládní aktivisté, kteří už pět měsíců při demonstracích požadují demokratické reformy, Hoa v červenci obvinili, že pomáhal zorganizovat útoky na demonstranty a kolemjdoucí na vlakovém nádraží ve čtvrti Yuen Long.</p>
      <slideshow>
        <figure>
          <img src="https://i3.cn.cz/6/1573213707_P201911080532301.jpg"/>
        </figure>
        <figure>
          <img src="https://i3.cn.cz/6/1573213646_P201911080531201.jpg"/>
        </figure>
        <figure>
          <img src="https://i3.cn.cz/6/1573213556_P201911080528901.jpg"/>
        </figure>
        <figure>
          <img src="https://i3.cn.cz/6/1573211887_P201911080495001.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3207">Fotogalerie: Prodemokratické protesty v Hongkongu</a>
        </figcaption>
      </slideshow>
      <p>Poslanec Ho po ošetření v nemocnici uvedl, že měl při dnešním útoku štěstí, protože mu nůž narazil na hrudní koš a způsobil jen dva centimetry hlubokou ránu. Podle <a href="https://youtu.be/wZjotynglK8">videonahrávky</a>, která se objevila na internetu, útočník předstíral, že je poslancův přívrženec. Přistoupil k němu s kyticí a poté řekl, že se s ním chce vyfotografovat. Sáhl do tašky, ze které ale místo mobilního telefonu vytáhl nůž a vrhl se na Hoa. Poslanec jej ale s pomocí dalších lidí přemohl a muž byl zatčen. Zraněn byl při incidentu také Hoův asistent i samotný útočník.</p>
      <p>Sedmapadesátiletý poslanec Ho se stal terčem kritiky ze strany prodemokratických demonstrantů po incidentu z 21. července, kdy maskovaní muži vyzbrojení kovovými a dřevěnými holemi zaútočili na vlakovém nádraží ve čtvrti Yuen Long na demonstranty vracející se z protestní akce v centru města a na další pasažéry. Při násilnostech tehdy utrpělo zranění 45 lidí. Prodemokratičtí aktivisté a poslanci obvinili policisty, že na místo dorazili pozdě a násilnostem jen přihlíželi.</p>
      <p>Policie později uvedla, že někteří z útočníků, kteří napadali v metru civilisty, jsou napojeni na zločinecké gangy, takzvané triády. Poslanec Ho byl spatřen, jak si téhož večera potřásá s některými z útočníků rukama, napsala agentura AP. Ho, do jehož volebního okrsku spadá i čtvrť Yuen Long, tvrdil, že zmíněné muže potkal, když se vracel z večeře, a poděkoval jim za "obranu našich domovů". Organizování násilností ale popřel. Demonstranti od té doby několikrát poničili jeho kancelář a také hroby jeho rodičů, uvedla agentura AP.</p>
      <p>Terčem násilných útoků se v posledních měsících stali i prodemokratičtí aktivisté. Je mezi nimi například devatenáctiletý mladík, kterého útočník v říjnu pořezal na krku a bodl do břicha, když rozdával letáky s pozváním na protivládní demonstraci. Několik dní před tím byl v Hongkongu přepaden muži s kladivy a noži jeden z vůdců protestního hnutí Jimmy Sham.</p>
    </article>
  </body>
</html>