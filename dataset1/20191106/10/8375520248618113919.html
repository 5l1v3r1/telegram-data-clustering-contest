<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/remont-na-misci-prorivu-teplotrasi-u-centri-kijeva-zatyagnetsya-do-pyatnici-638069.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T10:32:08+00:00"/>
    <meta property="og:title" content="Ремонт на місці прориву теплотраси у центрі Києва затягнеться до п'ятниці"/>
    <meta property="og:description" content="Ремонтні роботи на місці прориву трубопроводу ускладнені наявністю інших мереж комунікацій"/>
  </head>
  <body>
    <article>
      <h1>Ремонт на місці прориву теплотраси у центрі Києва затягнеться до п'ятниці</h1>
      <address>
        <time datetime="2019-11-06T10:32:08+00:00">06 Nov 2019, 10:32</time>
      </address>
      <h4>Ремонтні роботи на місці прориву трубопроводу ускладнені наявністю інших мереж комунікацій</h4>
      <p>Ремонтні роботи з ліквідації пориву трубопроводу гарячого постачання на вул. Шота Руставелі у центрі Києва триватимуть до п’ятниці. Про це повідомила радник заступника голови Київської міської держадміністрації Юлія Грамотна.</p>
      <p>«Наразі відбувається усунення пошкодження, яке сталося на цій магістральній мережі. Споживачів переключили на інші джерела теплопостачання, тобто відключень немає. Враховуючи складність робіт і наявність інших мереж комунікацій, відповідно роботи ускладнені, вони триватимуть до п’ятниці», - розповіла вона <a href="https://www.unn.com.ua/uk/exclusive/1834217-remontni-roboti-na-teplomerezhi-u-tsentri-kiyeva-trivatimut-do-pyatnitsi">УНН</a>.</p>
      <p>Як повідомлялося, 5 листопада на вулиці Шота Руставелі у центрі Києва <a href="https://glavcom.ua/kyiv/news/u-centri-kijeva-avtivki-pishli-pid-asfalt-prorvalo-teplotrasu-foto-video--637897.html">посеред дороги прорвало трубу теплопостачання.</a> Провали утворилися безпосередньо на автодорожньому полотні у двох місцях, розміром 3х3 м кожна. Авто, що потрапили у провал автодорожнього покриття, були евакуйовані, водії не постраждали.</p>
      <p>За інформацією «Київтеплоенерго», сталося пошкодження магістрального трубопроводу діаметром 700 мм.</p>
      <p>Фахівці «Київтеплоенерго» здійснили перепідключення найближчих будинків на інші магістралі, тому <a href="https://glavcom.ua/kyiv/news/proriv-teplotrasi-u-centri-kijeva-budinki-perepidklyuchili-na-inshi-magistrali-637994.html">перебоїв у постачанні послуг немає.</a></p>
      <p>Через аварію <a href="https://glavcom.ua/kyiv/news/cherez-avariyu-na-teplotrasi-v-centri-kijeva-zmineno-marshruti-transportu-637908.html">змінено маршрути тролейбусів №№ 3, 9, 12, 14, 40, 40К і автобусів № 69.</a></p>
      <related>
        <a href="https://glavcom.ua/kyiv/news/proriv-teplotrasi-u-centri-kijeva-budinki-perepidklyuchili-na-inshi-magistrali-637994.html"/>
        <a href="https://glavcom.ua/kyiv/news/cherez-avariyu-na-teplotrasi-v-centri-kijeva-zmineno-marshruti-transportu-637908.html"/>
        <a href="https://glavcom.ua/kyiv/news/u-centri-kijeva-avtivki-pishli-pid-asfalt-prorvalo-teplotrasu-foto-video--637897.html"/>
      </related>
    </article>
  </body>
</html>