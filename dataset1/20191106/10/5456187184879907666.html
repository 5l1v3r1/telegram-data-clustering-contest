<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/6/354603/"/>
    <meta property="og:site_name" content="charter97.org"/>
    <meta property="article:published_time" content="2019-11-06T10:57:00+00:00"/>
    <meta property="og:title" content="Як прадпрымальнік праводзіць дэкамунізацыю ў Віцебску"/>
    <meta property="og:description" content="Новы «памешчык» прапануе перайменаваць вуліцу Савецкую."/>
  </head>
  <body>
    <article>
      <h1>Як прадпрымальнік праводзіць дэкамунізацыю ў Віцебску</h1>
      <h2>Новы «памешчык» прапануе перайменаваць вуліцу Савецкую.</h2>
      <address>
        <time datetime="2019-11-06T10:57:00+00:00">06 Nov 2019, 10:57</time>
      </address>
      <p>Віцебскі прадпрымальнік <b>Максім Жукаў</b> набыў гістарычную сядзібу ў вёсцы Вялікія Лётцы, якая некалі належала вядомаму навукоўцу-батаніку <b>Уладзіміру Адамаву</b>, перадае <a href="https://www.racyja.com/hramadstva/pameshchyk-prapanue-perajmenavats-vul/">«Радыё Рацыя»</a>.</p>
      <p>Былы гаспадар заснаваў дэндрапарк з рэдкімі раслінамі, некаторыя з іх захаваліся і дагэтуль, але асноўную частку забралі ў Віцебск, стварыўшы гарадскі батанічны сад.</p>
      <p>Сядзіба Адамава прыйшла ў заняпад, калі навуковец мусіў з’ехаць адсюль пасля прыходу савецкай улады. Каштоўную бібліятэку разрабавалі, а ў двухпавярховым будынку за савецкім часам мясціліся розныя ўстановы, у тым ліку школа.</p>
      <figure>
        <img src="https://i.c97.org/gi/53489/274043-1573026840-big.jpg"/>
      </figure>
      <p>Апошнія гады сядзібны будынак пуставаў і разбураўся, пакуль яго не набыў прадпрымальнік, які стварае тут культурніцкі цэнтр. Ён месціцца на вуліцы Савецкай – цэнтральнай вуліцы Вялікіх Лётцаў, і новы гаспадар лічыць гэта гістарычнай несправядлівасцю: «Сядзіба, якая належала Адамаву, знаходзіцца на вуліцы Савецкай – названай у гонар той улады, якая і забрала ў яго сядзібу і прывяла да таго, што навуковец памёр у галечы, далёка ад радзімы. Таму гэтую вуліцу трэба тэрмінова пераймяноўваць і не здзекавацца з яго памяці».</p>
      <figure>
        <img src="https://i.c97.org/gi/53489/274044-1573026841-big.jpg"/>
      </figure>
      <p>Назву «Савецкая» Максім Жукаў увогуле лічыць анахранізмам. Ён стварыў петыцыю, каб перайменаваць вуліцу Савецкую ў памяць пра самага славутага земляка, які жыў у Вялікіх Лётцах, — навукоўца Уладзіміра Адамава.</p>
      <p>Ушанаванне імя чалавека, якога дагэтуль згадваюць у вёсцы, дзе цвіце рэдкі від вугорскага бэзу і растуць незвычайныя дрэвы, магло б быць выдатным прыкладам патрыятычнага выхавання. Ці згодны з гэтым Віцебскі райвыканкам, стане вядома з адказу на петыцыю, падпісацца пад якой можна цягам 12-ці дзён.</p>
    </article>
  </body>
</html>