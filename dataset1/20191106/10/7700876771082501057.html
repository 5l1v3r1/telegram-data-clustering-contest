<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/06/larcivescovo-di-taranto-dal-governo-serve-un-interlocutore-responsabil/153201/"/>
    <meta property="og:site_name" content="VITA"/>
    <meta property="article:published_time" content="2019-11-06T10:25:00+00:00"/>
    <meta property="og:title" content="L'Arcivescovo di Taranto: «Dal governo serve un interlocutore responsabile»"/>
    <meta property="og:description" content="Monsignor Filippo Santoro a InBlu Radio: «Conte sia chiaro e lungimirante. Nazionalizzazione? In Italia non ci sono esempi virtuosi. Il Governo deve avere lungimiranza e dire che qui è in gioco il destino di Taranto ma anche quello del Paese»"/>
  </head>
  <body>
    <article>
      <h1>L'Arcivescovo di Taranto: «Dal governo serve un interlocutore responsabile»</h1>
      <address><time datetime="2019-11-06T10:25:00+00:00">06 Nov 2019, 10:25</time> by <a rel="author">Redazione</a></address>
      <p>
        <b>Monsignor Filippo Santoro a InBlu Radio: «Conte sia chiaro e lungimirante. Nazionalizzazione? In Italia non ci sono esempi virtuosi. Il Governo deve avere lungimiranza e dire che qui è in gioco il destino di Taranto ma anche quello del Paese»</b>
      </p>
      <p>«C’è una disorganizzazione nei pronunciamenti. Spero ci sia un interlocutore responsabile da parte del governo. <b>Conte sia chiaro e indichi delle condizioni.</b> Se Arcelor Mittal collabora a questo piano bene altrimenti <b>il governo deve prendersi le proprie responsabilità</b>. Serve un piano chiaro, unitario e lungimirante di Conte e del governo”», dice l’arcivescovo di Taranto, mons. Filippo Santoro, in un'intervista a InBlu Radio, il network delle radio cattoliche della Cei, commentando la questione ex Ilva e l’incontro tra il governo e ArcelorMittal.</p>
      <p>«<b>Il governo</b>», aggiunge Santoro, «<b>deve avere lungimiranza e dire che qui è in gioco il destino di Taranto ma anche quello del Paese</b>. Si deve provvedere a mettere in campo grossi investimenti affinché l’occupazione possa continuare. Vorrei vedere più fatti e più decisioni».</p>
      <p>«Nel giro di due anni», ha proseguito l’arcivescovo di Taranto, «sono cambiati due volte gli interlocutori politici. Come se i punti di riferimento fossero fragili. Tra il presidente Conte e l’azienda spero ci sia in un dialogo costruttivo. Se ArcelorMittal dirà che non può andare avanti così una soluzione potrebbe essere quella che temporaneamente l’azienda venga gestita dai commissari e poi se ne prenda carico lo Stato. Questa è sicuramente una possibilità ma in Italia non ci sono esempi virtuosi di nazionalizzazione di aziende. Per questo dico che prima di arrivare a questo passo bisogna percorrere tutte le strade possibili del dialogo e del negoziato. <br/>La grossa questione è quella di arrivare a chiudere l’area a caldo dell’ex Ilva. E<b> questo significa perdere subito 4 mila posti di lavoro perché attualmente l’azienda sta occupando più persone di quelle che servono per produrre</b>».</p>
      <p>«La città e la comunità cristiana», concluso mons. Santoro ai microfoni di inBlu Radio, «vive questo momento con grande apprensione. <b>Siamo di fronte a uno dei momenti cruciali di questa vicenda</b>. La comunità cristiana è unita nella preghiera. Domenica prossima faremo un’iniziativa pubblica durante la preghiera dei fedeli. Domenica sarà la giornata del ringraziamento: da un lato ringraziamo il Signore del pane che ci dà e dall’altro preghiamo affinché non ci venga a mancare perché le prospettive non sono positive».</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/04/le-vere-ragioni-per-cui-arcelormittal-lascia/153176/"/>
        <a href="http://www.vita.it/it/article/2019/11/05/caos-ilva-marescotti-peacelink-si-riparta-dalla-coesione-sociale/153187/"/>
        <a href="http://www.vita.it/it/article/2019/09/25/marescotti-lilva-e-un-climate-monster-e-la-prima-fonte-di-co2-in-itali/152747/"/>
      </related>
    </article>
  </body>
</html>