<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Zatlustyavaneto-e-sred-osnovnite-prichini-za-chernodrobnite-zabolyavaniya-911524"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-06T08:28:00+00:00"/>
    <meta property="og:title" content="Затлъстяването е сред основните причини за чернодробните заболявания"/>
    <meta property="og:description" content="Лекари и медицински специалисти отбелязват ръст на пациентите, страдащи от чернодробни заболявания п..."/>
  </head>
  <body>
    <article>
      <h1>Затлъстяването е сред основните причини за чернодробните заболявания</h1>
      <address>
        <time datetime="2019-11-06T08:28:00+00:00">06 Nov 2019, 08:28</time>
      </address>
      <p>Лекари и медицински специалисти отбелязват ръст на пациентите, страдащи от чернодробни заболявания през последните няколко десетилетия. Най-голям е броят на тези с неалкохолна мастна чернодробна болест (НАМЧБ), а причината за това е увеличаването на затлъстяването сред голяма част от населението. Учените са категорични, че промяната на начина на живот, включително спазването на диета и упражнения, са ключът към стабилизиране на състоянието.</p>
      <p>Резултатите от проучвания, проведени през последните месеци, сочат, че промяната на начина на живот е есенциална и води до регресия на симптомите на НАМЧБ. Учени от Китайския университет в Хонконг са установили, че прилагането на редица диети, включително нисковъглехидратна диета, диета с ниско съдържание на мазнини и средиземноморска диета, са довели до подобряване на показателите на чернодробните ензими и чернодробната мастна тъкан на пациенти с неалкохолна мастна чернодробна болест. Симптомите на заболяването намаляват значително и при включването на различни ежедневни упражнения и спортни активности.</p>
      <p>Болестното затлъстяване увеличава риска от остра хронична чернодробна недостатъчност. Като спешна превантивна мярка се препоръчва намаляване на теглото при пациенти с цироза и затлъстяване.</p>
      <p>Тези проучвания хвърлят светлина в търсенето на ефективни начини за борба с НАМЧБ – промяната в начина на живот на пациента може да доведе до голямо подобрение в здравословното му състояние. Балансираното и здравословно хранене е в основата на процеса, в това число изключването на вредни (junk food) и мазни храни и заменянето им с по-чиста и полезна алтернатива. Особено вредно за черния дроб е прекаляването с пържените храни, тлъсти меса, бели брашна и бял ориз, сол и захар.</p>
      <p>Според учените активният начин на живот и движението са абсолютна необходимост за пациентите. Леки тренировки и дълги разходки всеки ден са достатъчни, за да се постигне значителна регресия на симптомите на болестта.</p>
    </article>
  </body>
</html>