<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/publications/2019/11/6/653367/"/>
    <meta property="og:site_name" content="Економічна правда"/>
    <meta property="article:published_time" content="2019-11-06T08:55:00+00:00"/>
    <meta property="og:title" content="&quot;Теплі кредити&quot;: чи варто державі продовжувати витрачати кошти на програму"/>
    <meta property="og:description" content="2020 рік для державної програми “Теплі кредити” може стати останнім. Яких результатів програма досягла за п’ять років роботи і чи справді її закриття — вдале рішення для сфери енергоефективності."/>
  </head>
  <body>
    <article>
      <h1>"Теплі кредити": чи варто державі продовжувати витрачати кошти на програму</h1>
      <h2>2020 рік для державної програми "Теплі кредити" може стати останнім. Яких результатів програма досягла за п'ять років роботи і чи справді її закриття — вдале рішення для сфери енергоефективності.</h2>
      <address><time datetime="2019-11-06T08:55:00+00:00">06 Nov 2019, 08:55</time> by <a rel="author" href="https://www.epravda.com.ua/authors/5a1e9d9e602c2/" target="_blank">Роман Скляров</a></address>
      <p>Програма "Теплі кредити" досі була єдиним інструментом державної підтримки населення в питанні енергоефективності. Започаткована у 2014 році, вона швидко набула популярності серед ОСББ, ЖБК та громадян завдяки зручності і простоті.</p>
      <p>Разом з функціонуванням "Теплих кредитів" держава вирішила створити Фонд енергоефективності, який повинен займатися комплексними проєктами. Закон про фонд був ухвалений у 2017 році, однак працювати установа почала з вересня 2019 року, оголосивши прийом заявок від ОСББ за програмою "Енергодім".</p>
      <p>Тепер є дві загальнодержавні програми з підвищення енергоефективності житлового фонду: "Теплі кредити", якою опікується Держенергоефективності (ДАЕЕ), та програма Фонду енергоефективності <a href="https://www.epravda.com.ua/news/2019/09/4/651286/">"Енергодім"</a>.</p>
      <p>У 2019 році в Україні також діє 171 місцева програма. Більшість з них пропонують додаткове відшкодування за "теплими кредитами". Переорієнтація цих програм на Фонд енергоефективності — справа майбутнього.</p>
      <h3>Чим відрізняються програми</h3>
      <p>Покриття "Теплих кредитів" значно ширше, адже ця програма працює з ОСББ, ЖБК та громадянами. Фонд енергоефективності працює лише з ОСББ. Водночас, фонд має значно більше коштів, ніж "Теплі кредити". Створений за фінансової підтримки ЄС та уряду Німеччини, фонд накопичив близько 4 млрд грн.</p>
      <p>У 2020 році фонд планує отримати 1,6 млрд грн, а "Теплі кредити" — лише 400 млн грн при потребі 2,2 млрд грн за розрахунками Держенергоефективності.</p>
      <p>Суттєва перевага "Теплих кредитів" — простота процедур. Учасники готують мінімум документів і не контактують з чиновниками — усе здійснюється через уповноважені банки. Процедури фонду, зазначають експерти, складні і тривалі.</p>
      <p>"Теплі кредити" надаються здебільшого на фрагментарні заходи — заміну вікон чи дверей, а фонд спрямований на комплексні проекти термомодернізації. Перед впровадженням проекту фонд вимагає проведення енергетичного аудиту будинку. Це складніше, проте дозволяє більш системно підійти до потреб власників житла.</p>
      <p>Ще однин зворотний бік простоти "Теплих кредитів" — умовна верифікація, тобто перевірка результатів програми. Ключовим показником тут повинне бути зменшення споживання енергії, однак без проведення енергетичного аудиту, як цього вимагає фонд, отримати точні результати економії вкрай складно.</p>
      <p>Крім того, "Теплі кредити" відшкодовують лише витрати на матеріали, а фонд компенсує й витрати на аудит, проектно-кошторисну документацію та роботи.</p>
      <p>Утім, є ще одна важлива відмінність: програма "Теплі кредити" має величезну довіру населення, якої поки не має Фонд енергоефективності. Унаочнити цю довіру допоможе статистика програми за останні п'ять років.</p>
      <p>Loading...</p>
      <h3>Результати програми "Теплі кредити"</h3>
      <p>За даними Держенергоефективності, за 2014-2019 роки програмою скористалися понад 700 тис українських родин. Сума приватних інвестицій в енергоефективність становила 8,2 млрд грн, з яких 2,7 млрд грн повернуто за кошт програми. Тобто на кожну взяту з програми гривню українці вклали три гривні власних коштів.</p>
      <p>За перший рік роботи програмою скористалися 67 тис родин, у наступні роки ця кількість становила не менше 140 тис, а за неповний 2019 рік — 188 тис.</p>
      <figure>
        <img src="https://eimg.pravda.com/images/doc/3/c/3c6fb4b-1.jpg"/>
        <figcaption>Держенергоефективності</figcaption>
      </figure>
      <p>Попит з боку ОСББ ще більш показовий. За перші три роки проєктом скористалися 1 200 об'єднань, які отримали в банках близько 220 млн грн. Показник 2018 року перевершив сукупно усі минулі роки: 1 600 об'єднань залучили 420 млн грн позик.</p>
      <p>За неповний 2019 рік спостерігається рекордний попит ОСББ на програму: понад 2 100 ОСББ отримали 700 млн грн "теплих кредитів". Загалом за час дії програми нею скористалися майже 5 тис ОСББ по всій країні, використавши понад 1,3 млрд грн "теплих кредитів" на енергоефективні заходи у багатоповерхівках.</p>
      <p>Середній обсяг "теплого кредиту" для ОСББ за час дії програми збільшився майже у чотири рази: з 85 тис грн у 2015 році до 335 тис грн у 2019 році. Отже, ОСББ здійснюють все більш комплексні заходи з утеплення будинків.</p>
      <figure>
        <img src="https://eimg.pravda.com/images/doc/5/9/5939fe9-2.jpg"/>
        <figcaption>Держенергоефективності</figcaption>
      </figure>
      <p>Якою ж була економія? Держенергоефективності наводить дані 82-х підприємств теплокомуненерго, обленерго та облгазів: економія енергоресурсів учасниками програми становить 20-70% залежно від реалізованих заходів. Про такі ж відсотки економії говорять учасники програми щодо оплати комунальних послуг.</p>
      <p>Успішність програми "Теплі кредити" визнає і міністр розвитку громад Альона Бабак. "Я вважаю цю державну програму однією з найуспішніших. За гривню бюджетних коштів в економіку України спрямовано три гривні приватних інвестицій. Програма відкрила нові можливості енергоефективності", — каже вона.</p>
      <p>Погоджуються з міністром і більшість експертів. "Програма популяризувала сферу енергоефективності. Вона показала, що це реально", — говорить виконавчий директор асоціації "Енергоефективні міста України" Святослав Павлюк.</p>
      <p>На думку координаторки житлово-комунальних та енергетичних програм мережі "Опора" Тетяни Бойко, успішність програми можна оцінити попитом на її продукти.</p>
      <p>Бойко підкреслює, що річний бюджет програми вичерпувався протягом перших місяців року. Тобто власники житла готові вкладати власні кошти в енергоефективність, відчуваючи підтримку держави у вигляді "теплих кредитів".</p>
      <p>Головним досягненням програми часто називають участь громадян у процесах досягнення енергоефективності. Водночас, вимірювання реальних результатів витрачених коштів спричиняє найбільше питань. Бабак вважає, що держава не може оцінити ефективність заходів, профінансованих за кошти програми.</p>
      <p>Більшість експертів теж сумніваються у точності даних, які наводить Держенергоефективності. "Питання до результатів залишаються", — говорить експерт з енергозбереження Центру екологічних ініціатив "Екодія" Анна Акерманн. Вона підкреслює, що ДАЕЕ надавало лише розрахункові, а не фактичні дані.</p>
      <p>Погоджується з колегою експерт Офісу підтримки реформ при Мінрегіоні Валентина Гуч-Денисенко: "ДАЕЕ звітує про результати, але достовірність цих результатів породжує багато питань і ставить їх під сумнів".</p>
      <p>Бабак стверджує, що саме через наявність питань до результативності "Теплих кредитів" Фонд енергоефективності переорієнтувався на проведення енергетичного аудиту будинку до початку виділення коштів.</p>
      <p>"Аудит чітко показує пріоритетні енергоефективні заходи, на них держава і виділяє кошти. Саме це є ключовим аспектом зміни: цільові показники, які повинні бути досягнуті в результаті державної підтримки", — підкреслює Бабак.</p>
      <h3>Чи варто залишати</h3>
      <p>На думку Бабак, тримати дві державні програми з аналогічним фокусом недоцільно, бо відбувається "канібалізм" однієї державної програми іншою. Ключова річ — ОСББ повинні мати один інструмент. Позиція міністра щодо ЖБК та фізичних осіб, яких поки не покриває Фонд енергоефективності, така.</p>
      <p>"Житлово-будівельний кооператив — це структура з управління багатоквартирним будинком, а не структура, яка відображає систему власності. ЖБК мають зареєструватися як ОСББ і користуватися можливостями фонду", — каже вона.</p>
      <p>Власники приватних будинків після закриття програми "Теплі кредити" залишаться без підтримки, тому, на думку міністра, треба переглядати законодавство про фонд та розширювати коло осіб, яким він надає підтримку.</p>
      <p>"Якщо ми не встигнемо внести зміни до закону про фонд, нам доведеться залишити програму "Теплі кредити", але не для ОСББ, а лише для тих, хто не охоплений програмою фонду", — підсумовує Бабак.</p>
      <p>Тимчасом Держенергоефективності підготувало проект нової державної цільової програми на 2021-2025 роки, де пропонує залишити "Теплі кредити" до 2025 року. Проект розглядають міністерства, після чого його опублікують і надішлють на погодження іншим органам. Отже, проєкт може залишитися і після 2020 року.</p>
      <p>За програмою "Енергодім", яка працює з вересня, фонд отримав п'ять заявок з регіонів. На думку Бойко, такими темпами у 2020 році фонд реалізує лише кілька проектів. Вона наголошує, що повинен бути вибір інструментів, який дозволить громадянам обирати найбільш вигідний, тому "Теплі кредити" згортати не варто.</p>
      <p>"Програм енергоефективності повинно бути багато", — вважає й Акерманн. Вона додає, що ці програми можуть діяти і в рамках Фонду енергоефективності, якщо будуть якісно покривати всі цільові аудиторії.</p>
    </article>
  </body>
</html>