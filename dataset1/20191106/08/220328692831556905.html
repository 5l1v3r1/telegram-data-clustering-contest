<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/manolova-otricha-che-shche-pravi-partiya-405999.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T08:49:46+00:00"/>
    <meta property="og:title" content="Манолова отрича, че ще прави партия"/>
    <meta property="og:description" content="Обмисляме с моя екип да инициираме гражданска инициатива, гражданска платформа, каза тя"/>
  </head>
  <body>
    <article>
      <h1>Манолова отрича, че ще прави партия</h1>
      <address><time datetime="2019-11-06T08:49:46+00:00">06 Nov 2019, 08:49</time> by <a rel="author">Редактори</a></address>
      <p>Мая Манолова няма пред себе си партиен проект, а по-скоро ще работи като граждански коректив, на властта в София и на управлението на страната. Това обяви самата Манолова в интервю за бТВ.</p>
      <p>Готова съм да отида и да подкрепя всеки, който се бори срещу едноличната власт, например всеки уволнен журналист. Има гражданска енергия, има очакване да продължа да дишам във врата на едноличната власт, каза Манолова.</p>
      <p>Обмисляме с моя екип да инициираме гражданска инициатива, гражданска платформа. Тя ще стъпи на основните демократични ценности - човешки права, свобода на словото, честни избори, честно разпределение на обществените пари, съдебна реформа. Защото стотици ми се обадиха и писаха, че гражданите победиха, а властта спечели нечестно, но трябва да продължим по този път, обясни неуспялата кандидатка за кмет на София.</p>
      <p>Благодаря на БСП. Благодаря на хората от центъра, на непартийните избиратели и на тези от дясно, които излязоха и гласуваха с известни резерви към моята кандидатура. С тези думи Манолова поздрави, макар и групирайки я с всички останали формации, своята бивша партия БСП. Тя обаче отказа да отговори директно на въпрос дали е гласувала за листата на БСП за столични общински съветници. Гласувах за листа, която иска промяна, имам гражданско право на своя вот, отвърна тя. Назова новия кмет на район Лозенец от ДСБ - Комитата, като човека, за когото е дала гласа си на балотажа, и го поздрави.</p>
      <p>Готвех се да сложим началото на края на една еднолична власт и това беше постигнато. Хората не се делиха на леви и десни, а на демократи и недемократи. Най-важният знак, посланието на тези избори е, че едноличното власт може да бъде победена и ние показахме начина - видя се на втория тур, когато демократично мислещите леви и демократично мислещите десни си подадоха ръка, е нейният анализ на резултата.</p>
      <p>Потвърди, че ще иска проверка и касиране. Нарушенията са много и мястото да извадим някои от тях наистина е съдът, обяви Манолова, като показа пред камерите предварително подготвени протоколи - с мокър печат и всички необходими подписи, но с оставени празни графите на Манолова и Фандъкова. По думите на претендентката за кметския пост в София после с неколкократно преправяне в тези протоколи са нагласяни произволно резултати.</p>
      <p>На въпрос след като от години е правила избори, защо сега реагира, Манолова обясни, че сега било стигнато дъното.</p>
      <p>Най-близките хора са потърпевши от подобни кампании, благодаря им, че устояха, каза още Манолова.</p>
    </article>
  </body>
</html>