<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/har-ikke-ofret-cappelen-en-tanke/71787924"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T08:12:05+00:00"/>
    <meta property="og:title" content="- Har ikke ofret Cappelen en tanke"/>
    <meta property="og:description" content="Eirik Jensen mener han har gode kort på hånda når han nå skal kjempe for sin uskyld i Borgarting lagmannsrett."/>
  </head>
  <body>
    <article>
      <h1>- Har ikke ofret Cappelen en tanke</h1>
      <h2>Eirik Jensen mener han har gode kort på hånda når han nå skal kjempe for sin uskyld i Borgarting lagmannsrett.</h2>
      <address><time datetime="2019-11-06T08:12:05+00:00">06 Nov 2019, 08:12</time> by <a rel="author">Angelica Hagen</a></address>
      <p>Onsdag starter første dag i ankesaken mot tidligere polititopp Eirik Jensen og hasjbaron Gjermund Cappelen.</p>
      <p>Det er andre gang saken skal opp i Borgarting lagmannsrett, da fagdommerne<a href="https://www.dagbladet.no/nyheter/det-ukjente-jurydramaet---eirik-jensen-n-stemme-fra-a-bli-felt-for-narkotikakriminalitet/70701964"> satte juryens kjennelse til side 28. januar i år</a>. Juryen frikjente Jensen for medvirkning til narkotikasmugling, med knappest mulig margin, men fant ham skyldig i korrupsjon.</p>
      <p>Saken skal opp til full behandling igjen, denne gang med meddomsrett med to fagdommere og fem meddommere.</p>
      <p>
        <b>
          <i>Se rettssaken i Dagbladets livesending her:</i>
        </b>
      </p>
      <figure>
        <iframe src="https://www.youtube.com/embed/jNDMphC1nsA" width="640" height="360" data-service="Youtube" scrolling="no"/>
        <figcaption><b>SE TV NÅ:</b> I dag starter ankesaken mot Eirik Jensen. Forsvarerne hans mener det finnes «nye funn». Programleder: Trym Mogen Vis mer</figcaption>
      </figure>
      <p>
        <b>- Dette er ikke stedet jeg ønsker å tilbringe all min tid, sier Eirik Jensen til Dagbladet på vei inn til Oslo tinghus, der rettssaken finner sted.</b>
      </p>
      <h3>- Må mobilisere på nytt</h3>
      <p>Han forteller at tida siden 28. januar har vært slitsom og demotiverende.</p>
      <p>- Vi mente vi hadde gode poenger, men det holdt ikke. Da må man mobilisere på nytt og det har vi gjort, sier Jensen.</p>
      <figure>
        <img src="https://dbstatic.no/71788045.jpg?imageId=71788045&amp;width=1024&amp;height=615"/>
        <figcaption><b>OMKAMP:</b> Eirik Jensen og Ragna Lise Vikre er klar for en ny runde i retten. Foto: Nina Hansen / Dagbladet Vis mer</figcaption>
      </figure>
      <p>Han og samboeren Ragna Lise Vikre forteller at tida har gått til å pleie forholdet til hverandre, i tillegg til å studere bunken med saksdokumenter på nytt.</p>
      <p>Da Dagbladet møter dem onsdag morgen, har Jensen to store permer med dokumenter under armen.</p>
      <h3>- Har gode kort på hånda</h3>
      <p>Tirsdag hadde Se og Hør en reportasje med samboerparet fra ferie i Puerto Banus. Der uttalte Jensen at det kunne bli hans siste ferie i frihet.</p>
      <p>
        <i>- Er det en tankegang du har hatt i tida fram mot rettssaken?</i>
      </p>
      <p>- Det er klart at den tanken ulmer i bakhodet. Motivasjonen for at det ikke skal skje, er jo det viktigste. Da må man brette opp ermene og jobbe. Jeg mener vi har gode kort på hånda, som bør legges fram på en pedagogisk og forståelig måte. Man må studere og dobbeltsjekke faktum. Det skal jeg synliggjøre.</p>
      <p>Jensen ønsker ikke å utdype hva som vil bli nytt i denne runden.</p>
      <p>En stor del av behandlingene i tingretten og lagmannsretten har gått til å gjennomgå forholdet mellom Eirik Jensen og Gjermund Cappelen. Jensen hevder Cappelen har vært informant, mens hasjbaronen hevder den tidligere polititoppen hjalp ham med å smugle flere tonn med hasj til Norge.</p>
      <p>
        <i>- Hvordan blir det å se igjen Gjermund Cappelen?</i>
      </p>
      <p>- Jeg har ikke ofret ham en tanke. Han har blitt et irritasjonsmoment. Jeg har strukket meg langt for ham. Men jeg må legge det til side og konsentrere meg om arbeidsoppgaven jeg har i rettssalen.</p>
      <h3>Teledata-beviset</h3>
      <p>Et av de viktigste bevistemaene i saken mellom Jensen og Cappelen er det store antallet tekstmeldinger sendt mellom dem.</p>
      <p>Spesialenheten for politisaker har samlet tekstmeldingene mellom de to i såkalte tidslinjer, som de mener viser at Jensen sendte meldinger i et kodet «blomsterspråk» til Cappelen på tidspunkter hvor Bærumsmannen innførte store partier med hasj.</p>
      <p>Til sammen 1522 kommunikasjonshendelser er hentet ut i den gigantiske etterforskningen.</p>
      <p>Spesialenheten har også brukt teledata fra flere ulike telefoner, for å kunne dokumentere blant annet hvor Gjermund Cappelen har vært. John Christian Elden, Eirik Jensens forsvarer, mener det kan stilles alvorlige spørsmål om innhentingen og analysen av teledataene i saken.</p>
      <p>Han mener dataene i ytterste konsekvens <a href="https://www.dagbladet.no/nyheter/mener-mobilbevis-kan-vaere-ubrukelige/71785022">må fjernes som bevis fra saken</a>.</p>
    </article>
  </body>
</html>