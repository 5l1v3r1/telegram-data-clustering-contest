<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/06/tusk-niama-da-se-kandidatira-za-prezident-na-polsha.428703"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T08:25:00+00:00"/>
    <meta property="og:title" content="Туск няма да се кандидатира за президент на Полша"/>
    <meta property="og:description" content="Решението му оставя опозицията в страната без ясен кандидат | Dnes.bg"/>
  </head>
  <body>
    <article>
      <h1>Туск няма да се кандидатира за президент на Полша</h1>
      <h2>Решението му оставя опозицията в страната без ясен кандидат</h2>
      <address><time datetime="2019-11-06T08:25:00+00:00">06 Nov 2019, 08:25</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Председателят на Европейския съвет Доналд Туск съобщи, че няма да се кандидатира за президент на родната си Полша, предаде Асошиейтед прес.</p>
      <p>Мандатът му начело на Европейския съвет приключва в края на този месец, което би му дало достатъчно време да започне предизборна кампания.</p>
      <p>Туск, който бе полски премиер от 2007 до 2014 г., даде интервю за полски телевизии в Брюксел. Той каза, че няма да се кандидатира, защото е силно обременен от времето, в което е бил министър-председател.</p>
      <p>По време на неговия мандат бяха взети непопулярни мерки като увеличаване на пенсионната възраст и избухнаха скандали с членове на неговото правителство, припомня БТА.</p>
      <p>Решението на Туск оставя опозицията в Полша без ясен кандидат, който да се изправи срещу президента Анджей Дуда на изборите през пролетта догодина.</p>
      <p>Управляващата партия "Право и справедливост" е яростен критик на Туск, а държавната телевизия, която е под неин контрол, го представя в негативна светлина.</p>
      <p>Новинарският портал "Онет" съобщи в понеделник, че Туск е ангажирал социологическа агенция да направи проучване за шансовете му за успех на изборите и резултатите са се оказали разочароващи.</p>
    </article>
  </body>
</html>