<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Eksperti-suvetvat-shofyorite-da-smenyat-gumite-na-kolite-si-navreme-911529"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-06T08:48:00+00:00"/>
    <meta property="og:title" content="Експерти съветват шофьорите да сменят гумите на колите си навреме"/>
    <meta property="og:description" content="Десетина дни ни делят от деня, в който гумите със зимни характеристики стават задължителни. Според з..."/>
  </head>
  <body>
    <article>
      <h1>Експерти съветват шофьорите да сменят гумите на колите си навреме</h1>
      <address>
        <time datetime="2019-11-06T08:48:00+00:00">06 Nov 2019, 08:48</time>
      </address>
      <p>Десетина дни ни делят от деня, в който гумите със зимни характеристики стават задължителни. Според закона, в периода от 15 ноември до 1 март автомобилите трябва да са със зимни гуми или с такива с минимална дълбочина на протектора 4 мм. От Агенция "Пътна инфраструктура" призоваха шофьорите да подготвят автомобилите си за движение при зимни условия, да не чакат първите минусови температури, предаде БТА.</p>
      <p>В навечерието на зимния сезон е необходима цялостна подготовка на автомобила, но изборът на зимни гуми е едно от най-важните решения, които всеки шофьор трябва да вземе, категорични са експертите. Oт Асоциацията на производителите, вносителите, търговците и вулканизатори на гуми напомнят, че зимните гуми не са само за сняг.</p>
      <p>
        <b>Защо трябва да ги поставяме?</b>
      </p>
      <p>Материалът, от който те се изработват, променя качествата си според околната температура. При ниски температури каучукът става по-твърд и сцеплението с пътната настилка намалява, посочват от Асоциацията на производителите, вносителите, търговците и вулканизатори на гуми.</p>
      <p>Гумата е контактът между автомобила и настилката. Каква ще бъде сигурността на пътя до голяма степен зависи от правилния подбор на гумите. Според специалистите е препоръчително зимни гуми да се използват при температури под 7 градуса, независимо дали има сняг или не. Летните гуми имат най-добро сцепление при температури между 10 и 30 градуса, а зимните - между 0 и - 20 градуса.</p>
      <p>През зимата дълбочината на протектора осигурява най-важния показател - спирачния път. Изследване сочи, че зимната гума спира на 25-тия метър, докато лятната ще спре чак на 53-тия - два пъти по-голямо разстояние. </p>
      <p>Специалистите от световната компания, произвела първата зимна гума, съветват да подменяме гумите след шест години активно ползване. От там препоръчват, че е по-добре евтина зимна гума, отколкото лятна гума през зимните условия, като още по-лошо е да се използват гуми втора употреба.</p>
      <p>Експерти в бранша смятат, че всичко зависи от пробега, който автомобилът изминава. Ако се движи постоянно, натоварен е, или в рискови условия, в него трябва да се инвестира в гуми от висок клас. Те реализират по-добри възможности и качества по отношение на зимните условия, имат специален състав на каучука, съобщава БТА.</p>
      <p>Производителите на гумите гарантират, че гумата запазва своите свойства за срок от 10 години.</p>
      <p>Сцеплението между гумите и пътя определя колко добре ще се движи МПС. За безопасното шофиране през зимата са от съществено значение завоите и спиранията. Затова е много важен изборът на подходящи гуми.</p>
      <p>Използвайте гуми за всички сезони, съветват специалистите. Радиални гуми само в зони, където падат леки снеговалежи; гуми за сняг най-малко на задвижващите колела - за зони, в които падат силни снеговалежи. Използвайте вериги на всичките четири колела, когато очаквате силен сняг и заледени пътища. Проверете в съответното управление на пътищата дали е позволено използването на вериги за зоната, където ще пътувате, предупреждават от АПИ.</p>
      <p>Подготовката на автомобила за зимата обаче не свършва с гумите. Автоекспертите съветват още: измийте колата и прегледайте лаковото покритие за петна от ръжда, като съответно ги почистите и намажете с боя. Особено внимание отделете на дъното на автомобила, спирачните и горивни тръбопроводи по него. И най-малкото петънце ръжда след солените зимни бани ще се превърне в значително огнище на корозия. Обработете ключалките на автомобила със специалните препарати, които се продават по магазините. Намажете гумените уплътнения на вратите и багажника с течен парафин против замръзване.</p>
      <p>Сменете водата в стъклоумивателното устройство със зимна незамръзваща течност, като не забравите да задействате помпата, докато от дюзите не потече от новата пенлива течност. Проверете и ако е необходимо - сменете чистачките. Ако автомобилът ви е по-млад от 10 години, сигурно е оборудван с филтър на купето. Неговото запушване влошава парното на колата и бързото обдухване на изпотените прозорци, така, че обезателно го проверете и сменете с нов, съветват експертите Проверете още акумулатора, запалването, осветлението, антифриза.</p>
    </article>
  </body>
</html>