<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/finanza/2019/11/06/news/poste_approvato_l_acconto_del_dividendo_punta_sulle_assicurazioni_piu_redditizie-240357689/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T08:51:00+00:00"/>
    <meta property="og:title" content="Poste, approvato l'acconto del dividendo. Punta sulle assicurazioni più redditizie"/>
    <meta property="og:description" content="I nove mesi si chiudono con ricavi sopra 8 miliardi e utile per 1,08 (+2,6%)"/>
  </head>
  <body>
    <article>
      <h1>Poste, approvato l'acconto del dividendo. Punta sulle assicurazioni più redditizie</h1>
      <h2>I nove mesi si chiudono con ricavi sopra 8 miliardi e utile per 1,08 (+2,6%)</h2>
      <address>
        <time datetime="2019-11-06T08:51:00+00:00">06 Nov 2019, 08:51</time>
      </address>
      <p><b>MILANO </b>- Conti in crescita per le Poste Italiane, che approvano l'acconto sul dividendo e per il futuro puntano a vendere pacchetti assicurativi più lucrativi. Poco entusiasta la reazione del mercato (<b><a href="https://finanza.repubblica.it/Company/?symbol=PST:IM">segui in diretta</a></b>) nonostante le attese siano battute.<br/><br/>Il gruppo Poste Italiane ha chiuso i nove mesi del 2019 con ricavi pari a 8,089 miliardi di euro (+1,7% rispetto allo stesso periodo del 2018). I ricavi nel terzo trimestre dell'anno si sono attestati a 2,568 miliardi (+1,8%), grossomodo in linea con le attese degli analisti. L'utile netto nei nove mesi è stato pari a 1,083 miliardi (+2,6%); nel terzo trimestre i profitti sono stati pari a 320 milioni (-0,4%), un risultato sopra le stime degli analisti che indicavano in media circa 300 milioni di euro.<br/><br/>Il risultato operativo è stato pari nei nove mesi a 1,540 miliardi (+2,1%), nel terzo trimestre a 459 milioni (+0,8%).<br/><br/>E' stato inoltre approvato l'acconto sul dividendo del 2019 pari a 0,154 euro, cioè un terzo della cedola per azione prevista per il 2019 dal piano Deliver 2022. L'acconto sarà messo in pagamento dal 20 novembre, con 'data di stacco' della cedola numero 5 coincidente con il 18 novembre 2019 e record date (ossia data di legittimazione al pagamento del dividendo stesso) coincidente con il 19 novembre 2019.<br/><br/>Secondo l'ammministratore delegato, Matteo Del Fante, il gruppo "è sulla buona strada per raggiungere gli obiettivi del 2019 in tutti i segmenti di business".<br/><br/>Per quanto riguarda il comparto dei servizi assicurativi, Poste Italiane spiega che "mirerà al consolidamento della posizione di leadership nel mercato, supportata da un ribilanciamento progressivo della produzione verso prodotti a maggiore valore aggiunto caratterizzati da un profilo di rischio/rendimento moderato, ma potenzialmente con ritorni sugli investimenti più attrattivi". Nel comparto danni l'obiettivo è continuare con lo sviluppo del segmento welfare e del settore danni non auto.<br/><br/>Da segnalare che "nell'ambito del processo di modernizzazione della flotta di veicoli per il recapito, il gruppo continuerà ad introdurre mezzi alternativi ad alimentazione elettrica".</p>
    </article>
  </body>
</html>