<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/740248"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T08:27:00+00:00"/>
    <meta property="og:title" content="ทึ่ง สพฐ.ได้เกรด A หน่วยงานไร้ทุจริต"/>
    <meta property="og:description" content="“อำนาจ” เผย ผลประเมินคุณธรรมและความโปร่งใสในการดำเนินงานของหน่วยงานภาครัฐ ประจำปีงบประมาณ 62 สพฐ. ได้เกรด A มีคะแนนคุณธรรมความโปร่งใสดีเยี่ยม ไร้เรื่องทุจริต  "/>
  </head>
  <body>
    <article>
      <h1>ทึ่ง สพฐ.ได้เกรด A หน่วยงานไร้ทุจริต</h1>
      <address>
        <time datetime="2019-11-06T08:27:00+00:00">06 Nov 2019, 08:27</time>
      </address>
      <p>
        <b>“อำนาจ” เผย ผลประเมินคุณธรรมและความโปร่งใสในการดำเนินงานของหน่วยงานภาครัฐ ประจำปีงบประมาณ 62 สพฐ. ได้เกรด A มีคะแนนคุณธรรมความโปร่งใสดีเยี่ยม ไร้เรื่องทุจริต  </b>
      </p>
      <p>วันนี้ (6 พ.ย.) ดร.อำนาจ วิชยานุวัติ รักษาราชการแทนเลขาธิการคณะกรรมการการศึกษาขั้นพื้นฐาน (กพฐ.) เปิดเผยว่า ในการประเมินคุณธรรมและความโปร่งใสในการดำเนินงานของหน่วยงานภาครัฐ ประจำปีงบประมาณ พ.ศ.2562 ของสำนักงานคณะกรรมการการศึกษาขั้นพื้นฐาน (สพฐ.) ซึ่งมีเครื่องมือที่ใช้วัดการประเมินดังกล่าวแบ่งออกเป็น 3 ด้าน ได้แก่ แบบวัดการับรู้ของผู้มีส่วนได้ส่วนเสียภายใน แบบวัดการรับรู้ของผู้มีส่วนได้ส่วนเสียภายนอก และแบบตรวจการเปิดเผยข้อมูลสาธารณะ โดยวัดจากกลุ่มตัวอย่างของ สพฐ. ได้แก่ บุคลากรและเจ้าหน้าที่ที่ปฎิบัติงานในสพฐ.และสำนักงานเขตพื้นที่การศึกษา (สพท.) จำนวน 364 คน และกลุ่มผู้รับบริการหรือผู้มีส่วนได้ส่วนเสียของสพฐ.(ผู้บริหารโรงเรียน ครูผู้สอน ผู้มาติดต่อราชการ คู่ค้าคู่สัญญา) จำนวน 800 คน<br/> <br/>ดร.อำนาจ กล่าวต่อไปว่า ทั้งนี้ผลคะแนนประเมินคุณธรรมและความโปร่งใส่ในการดำเนินงานของหน่วยงานภาครัฐ ประจำปีงบประมาณ 2562 ในภาพรวมของกระทรวงศึกษาธิการ (ศธ.) ได้คะแนนเฉลี่ย 85.87 ซึ่งถือว่ามีคุณธรรมและความโปร่งใสในการดำเนินงานอยู่ในระดับ A และเมื่อแบ่งการประเมินดังกล่าวออกเป็นแต่ละองค์กรหลักศธ.พบว่า สพฐ.มีคะแนนเฉลี่ยสูงสุด 92.5 อยู่ในระดับ A สำนักงานเลขาธิการสภาการศึกษา (สกศ.) คะแนนเฉลี่ย 90.18 อยู่ในระดับ A สำนักงานปลัดกระทรวงศึกษาธิการ (สป.ศธ.) มีคะแนนเฉลี่ย 87.92 อยู่ในระดับ A และ สำนักงานคณะกรรมการการอาชีวศึกษา (สอศ.) มีคะแนนเฉลี่ย 82.96 อยู่ในระดับ B ขณะเดียวกันตัวชี้วัดการวัดป้องการทุจริตได้คะแนนสูงสุด 100 คะแนนเต็มอีกด้วย อย่างไรก็ตามเรื่องนี้ถือเป็นความภาคภูมิใจของคนปฎิบัติหน้าที่และหน่วยงานของสพฐ.เป็นอย่างมากจึงได้มีการมอบรางวัล เพื่อเป็นสร้างขวัญและกำลังใจให้แก่เจ้าหน้าที่ที่ปฎิบัติงานด้วย<br/> </p>
    </article>
  </body>
</html>