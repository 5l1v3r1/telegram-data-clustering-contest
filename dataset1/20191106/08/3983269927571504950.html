<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/gairebe-1-500-000-espectadors-connecten-amb-el-debat-electoral-un-dimarts-en-que-tv3-lidera-amb-contundencia-amb-un-21-4-de-quota/nota-de-premsa/2961338/"/>
    <meta property="og:site_name" content="CCMA"/>
    <meta property="article:published_time" content="2019-11-06T08:33:37+00:00"/>
    <meta property="og:title" content="Gairebé 1.500.000 d'espectadors connecten amb el debat electoral, un dimarts en què TV3 lidera amb contundència, amb un 21,4% de quota"/>
    <meta property="og:description" content="TV3 va liderar l'audiència d'ahir, amb una quota del 21,4%, i gairebé va doblar la segona classificada en el segon millor dimarts de la temporada. Els tres programes més vistos van ser de la cadena, amb un excel·lent resultat dels telenotícies i del &quot;E19: el debat&quot;. TV3 va liderar pràcticament tot el dia"/>
  </head>
  <body>
    <article>
      <h1>Gairebé 1.500.000 d'espectadors connecten amb el debat electoral, un dimarts en què TV3 lidera amb contundència, amb un 21,4% de quota</h1>
      <h2>TV3 va liderar l'audiència d'ahir, amb una quota del 21,4%, i gairebé va doblar la segona classificada en el segon millor dimarts de la temporada. Els tres programes més vistos van ser de la cadena, amb un excel·lent resultat dels telenotícies i del "E19: el debat". TV3 va liderar pràcticament tot el dia</h2>
      <address><time datetime="2019-11-06T08:33:37+00:00">06 Nov 2019, 08:33</time> by <a rel="author">CCMA</a></address>
      <p>Ahir, TV3 va tornar a ser la cadena més vista a Catalunya, amb una quota del 21,4%, a 10,5 punts de la segona classificada. Els tres espais més vistos del rànquing van ser de la cadena, amb el "<a href="http://www.ccma.cat/tv3/telenoticies/tn-vespre/">TN vespre</a>", que condueix Toni Cruanyes, en primer lloc, amb 793.000 espectadors i un 29,9% de quota.</p>
      <p>L'"E19: el debat", que va conduir Vicent Sanchis, va ocupar el segon lloc del rànquing, amb una quota del 31,4% i 778.000 espectadors. I va tenir una audiència acumulada d'1.472.000 espectadors. Pel que fa a l'audiència digital, el debat va ser seguit per 49.400 usuaris únics als mitjans digitals de la CCMA. 41.850 usuaris únics van veure en directe l'emissió del debat per internet, i 7.850 usuaris únics van seguir l'emissió radiofònica del debat per internet. A més, va ser l'emissió més comentada del dia a Twitter a tot Espanya i, en conjunt, va generar 141.300 missatges, segons dades de Kantar.</p>
      <p>El tercer va ser el <a href="http://www.ccma.cat/tv3/telenoticies/tn-migdia/">"TN migdia"</a>, amb Raquel Sans i Carles Prats, amb una quota del 30,9% i 481.000 espectadors.</p>
      <p>També, en el rànquing dels més vistos, l'<a href="https://www.ccma.cat/tv3/esta-passant/">"Està passant"</a>, el programa d'humor del vespre que condueix Toni Soler, amb 378.000 espectadors i un 17,9% de quota, va ser el sisè. El va seguir el <a href="https://www.ccma.cat/tv3/telenoticies/tn-comarques/">"TN comarques"</a>, que condueix Núria Solé, amb 347.000 espectadors i un 24,7% de quota. I el <a href="https://www.ccma.cat/tv3/cuines/">"Cuines"</a>, en què Marc Ribas va fer uns canelons de bolets i nous, va ser el vuitè, amb una quota del 23,5% i 344.000 espectadors.</p>
      <p>El desè lloc va ser per a <a href="https://www.ccma.cat/tv3/com-si-fos-ahir/">"Com si fos ahir"</a>, amb una quota del 20,5% i 283.000 espectadors. I el <a href="https://www.ccma.cat/tv3/tot-es-mou/">"Tot es mou"</a>, que presenten Helena Garcia Melero i Lluís Marquina, el van seguir 238.000 espectadors i va tenir un 16,8% de quota; tots, líders de la franja.</p>
      <p>
        <i>(Font: Kantar, ind. 4 i +)</i>
      </p>
      <p>
        <a href="http://www.tv3.cat/">tv3.cat</a>
      </p>
      <p>#audiènciesTV3</p>
    </article>
  </body>
</html>