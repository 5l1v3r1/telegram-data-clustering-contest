<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/kevesbe-romlik-es-a-szivnek-is-jobb-a-palmaolaj/185972"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-06T08:30:00+00:00"/>
    <meta property="og:title" content="Kevésbé romlik és a szívnek is jobb a pálmaolaj"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Kevésbé romlik és a szívnek is jobb a pálmaolaj</mark>
      </h1>
      <address><time datetime="2019-11-06T08:30:00+00:00">06 Nov 2019, 08:30</time> by <a rel="author">H. N. Zs.</a></address>
      <p>
        <b>Sokan tagadják meg környezetvédelmi okokból a pálmaolaj használatát, amit az élelmiszeripar erdőirtással, gyorsan és olcsón állít elő. Ám valójában minden termőterület helyén erdők voltak, ez az olaj pedig minden zsiradéknál egészségesebbnek tűnik. </b>
        <b>Sokan tagadják meg környezetvédelmi okokból a pálmaolaj használatát, amit az élelmiszeripar erdőirtással, gyorsan és olcsón állít elő. Ám valójában minden termőterület helyén erdők voltak, ez az olaj pedig minden zsiradéknál egészségesebbnek tűnik.</b>
      </p>
      <p>Harcolnak ellene az állatvédők, elutasítják a Föld jövőjéért aggódók. Ahhoz ugyanis, hogy pálmaolajjal süthessünk – érvelnek –, esőerdőket, óvni való élőhelyeket kell kiirtani, ami persze bolygónk oxigénellátását is befolyásolja. Naponta átlagosan öt Margitszigetnyi erdő pusztul el, hogy a helyükre olajpálma-ültetvény kerülhessen, mondják. A környezetvédők célja nemes, közelről a valóság másként fest. Az emberiség egyre növekvő táplálékigényét ugyanis eleve termőterületek létrehozásával lehet biztosítani. A Borsnak szakember adott részletes magyarázatot, mi történne, ha az élelmiszeripar nem használna pálmaolajat.</p>
      <figure>
        <img src="http://media.borsonline.hu/cikk/20/191528/gallery-picture/645w/2015311_shutterstock-542022910.jpg"/>
        <figcaption>© shutterstock</figcaption>
      </figure>
      <p>
        <b>Gyorsan terem sokat</b>
      </p>
      <p>De mi is az a pálmaolaj? Nagy terméshozamú növény, ezért nagy mennyiségben áll rendelkezésre, az ára is kedvező. Emiatt is használja az élelmiszeripar, hiszen zsiradékot a főzéshez és sütéshez szinte mindenki használ. Vannak növényi és állati eredetű zsiradékok, előbbiek közt pedig folyékonyt és szilárd fajtát is megkülönböztetünk – folyékony például az olíva vagy a napraforgó, míg a kókusz és – az olajpálma narancssárgás terméséből sajtolt – pálmaolaj szilárd.</p>
      <p>Annál az ételnél, amit az ember otthon készít el, nem elvárás, hogy hetekig vagy hónapokig elálljon, de az élelmi­szeriparnak ez fontos szempont – mondja a Bors által megkérdezett szakértő. A pálmaolaj pedig sokáig tárolható.</p>
      <blockquote><b>Tudta?</b> <br/>Az A típusú burgonya főzés közben nem esik szét, a B típusúhoz az átmenetet képező, sütésre alkalmas fajták tartoznak, a C jelölésű pedig elsősorban pürének, vagy tészták készítéséhez ajánlott, mert főzés közben szétesik.</blockquote>
      <p>
        <b>Akár hónapokig is tárolhatjuk</b>
      </p>
      <p>– Az olajok és zsírok nagyon gyorsan megromlanak, avasodnak. Senki nem tárolja addig a saját süteményét, míg megavasodik benne a zsiradék – mondja a Borsnak Szöllősi Réka élelmiszer-szakértő, a Felelős Élelmiszergyártók Szövetségének (FÉSZ) ügyvezetője. Az élelmiszeriparnak viszont olyan terméket kell előállítania, ami több hónapig eláll. A szilárd halmazállapotú zsiradékok kevésbé romlékonyak, ez a pálmaolajról is elmondható.</p>
      <figure>
        <img src="http://media.borsonline.hu/cikk/20/191528/gallery-picture/645w/2015309_shutterstock-663056218.jpg"/>
        <figcaption>Semleges íze van © shutterstock</figcaption>
      </figure>
      <p>– Ideális alapanyag, ennek köszönheti népszerűségét. Persze az sem mindegy, hogy az adott zsír vagy olaj milyen mennyiségben van jelen a világkereskedelemben. A pálmaolaj negatív megítélését annak köszönheti, hogy a termőterületek létrehozásáért a trópusokon felégetik az őserdőket. Ám ez minden növényre igaz, hiszen a jelenlegi termőterületeket valaha a világ minden táján erdőségek borították. Azok a növények, amelyek helyettesíteni tudnák a pálmaolajat, sokkal kisebb a hozamuk. Vagyis sokkal több termőterületre lenne szükség, ugyanennyi zsiradék előállításához – magyarázza a Borsnak a szakember.</p>
      <p>
        <b>Sütésnél 180 fok a határ</b>
      </p>
      <p>Bár nem mindegy, hogyan sütünk a pálmaolajjal, ez más olajoknál-zsiradékoknál is igaz.</p>
      <p>– Az egészségre káros anyagok helytelen hevítéskor keletkeznek. Minden zsiradéknak van egy füstpontja, olyan hőfoka, ami fölé nem szabad hevíteni, mert olyankor keletkeznek a káros anyagok. Ez általában 180 fok körül van – magyarázza a szakértő. Lehet már kapni e célra kialakított hőmérőt, valamint speciális sütőolajokat is, amelyek biztonságosabbak. – A hidegen sajtolt olajokban nem szabad sütni. Keményítős ételeket sütni, ilyen a rántott hús és a krumpli is, külön kockázatot rejt magában, hiszen az anyag reakcióba lép az olajjal – mondja a szakértő, aki azt is elárulta, ő maga sütôben készíti a sült krumplit. – Így a káros anyagok keletkezésének veszélye csökken. A krumplit vízben félkeményre főzöm, majd picit megforgatom olajban. Így mehet a sütőbe. Ilyenkor a hőfokot is be tudom állítani – árulta el az élelmiszer-szakértő.</p>
      <figure>
        <img src="http://media.borsonline.hu/cikk/20/191528/gallery-picture/645w/2015313_shutterstock-1336536314.jpg"/>
        <figcaption>Az olajpálma narancssárgás terméséből sajtolják a pálmaolajat. Az ellenzők szerint napi öt Margitszigetnyi esőerdőt irtanak ki, hogy a helyükre pálmaolaj-ültetvény kerülhessen © shutterstock</figcaption>
      </figure>
      <p>
        <b>Margarinhoz is kiváló</b>
      </p>
      <p>A szervezetnek igazán a telítetlen zsírsavak tesznek jót. A telítettek okozzák a szív- és érrendszeri megbetegedések javát – a pálmaolajat is azért kezdték használni, mert a zsírsav összetétele is kedvezőbb, például a vajhoz vagy a kókuszhoz képest</p>
      <p>– Amikor az élelmiszeriparnak szilárd zsiradékokra volt szüksége, folyékony halmazállapotú olajokból vegyi úton szilárdat állítottak elő. Ám az eljárás során az egészségre káros, úgynevezett transzzsírsavak jöttek létre. A tudomány fejlődésével rájöttek, hogy az eljárás egészségtelen. Itthon 2013 óta nem lehet ilyen mesterségesen megkeményített zsiradékokat használni, hogy ne kerülhessenek az élelmiszerekbe – mondja a szakértő.</p>
      <p>Mivel a pálmaolaj eleve szilárd halmazállapotú, ráadásul semleges ízű is, a margarin előállításához is kiváló.</p>
      <blockquote><b>Keresse az RSPO-jelzést! </b><br/>Ha biztosra akar menni az ember, figyelje, hogy a terméken szerepel-e a RSPO jelölés, vagyis, hogy igazolhatóan fenntartható termelésből származik-e. Ha több tudatos vásárló keresi ezeket a termékeket, több áruház is fogja a polcaira rakni őket.</blockquote>
    </article>
  </body>
</html>