<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/zabrudnennya-povitrya-v-kijevi-riven-shkidlivih-rechovin-perevishcheno-v-kilka-raziv-638013.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T08:10:10+00:00"/>
    <meta property="og:title" content="Забруднення повітря в Києві: рівень шкідливих речовин перевищено в кілька разів"/>
    <meta property="og:description" content="Порівняно з попереднім тижнем спостерігається незначне зниження концентрацій шкідливих речовин у повітрі"/>
  </head>
  <body>
    <article>
      <h1>Забруднення повітря в Києві: рівень шкідливих речовин перевищено в кілька разів</h1>
      <address>
        <time datetime="2019-11-06T08:10:10+00:00">06 Nov 2019, 08:10</time>
      </address>
      <h4>Порівняно з попереднім тижнем спостерігається незначне зниження концентрацій шкідливих речовин у повітрі</h4>
      <p>За тиждень з 29 жовтня по 4 листопада у повітрі Києва відмічено перевищення гранично допустимих концентрацій шкідливих речовин.</p>
      <p>Про це <a href="http://cgo-sreznevskyi.kiev.ua/index.php?lang=uk&amp;fn=news_full&amp;p=1&amp;f=news-cgo&amp;val=2019-11-05-14-26-46-14&amp;ko=">повідомляє</a> Центральна геофізична обсерваторія імені Бориса Срезневського з посиланням на дані своїх стаціонарних постів спостережень.</p>
      <p>Так, зафіксовано перевищення за середньодобовим вмістом:</p>
      <ul>
        <li>завислих речовин – у 1,2-1,3 раза на проспекті Перемоги (поблизу метро «Святошин») та Бессарабській площі;</li>
        <li>діоксиду сірки – у 2,9-3,1 рази на площах Перемоги і Бессарабській, проспекті Перемоги, вулиці Олександра Довженка; у 1,6-2,6 раза – на усіх інших постах міста, за виключенням проспекту Науки, 37 (біля метеомайданчика обсерваторії), де середньодобовий вміст не перевищував рівень ГДКс.д.;</li>
        <li>діоксиду азоту – у 4,2-4,9 рази – на вулицях Інженера Бородіна, Каунаській, проспекті Перемоги; у 3,2-3,8 рази на площах Деміївській, Бессарабській, Перемоги та Оболонському проспекті; у 2,1-2,8 рази – на усіх інших постах спостережень, крім проспекту Науки, де перевищень не спостерігалось;</li>
        <li>формальдегіду – у 2,0-2,4 рази – на усіх постах міста, крім проспекту Науки, де перевищень не спостерігалось.</li>
      </ul>
      <p>Всього на 15-ти стаціонарних постах обсерваторії, де проводились щоденні спостереження за забрудненням атмосферного повітря міста, з 29 жовтня по 4 листопада було проаналізовано 1503 проби повітря.</p>
      <p>Порівняно з <a href="https://glavcom.ua/kyiv/news/riven-zabrudnennya-povitrya-u-kijevi-zashkalyuje-636488.html">попереднім тижнем</a> спостерігалось деяке зниження середньодобових концентрацій оксиду вуглецю, діоксиду азоту та формальдегіду, вміст інших забруднювальних речовин у повітрі майже не змінився.</p>
      <p>Враховуючи прогнози Українського гідрометцентру на найближчі дні у Києві метеорологічні умови не сприятимуть накопиченню шкідливих домішок у атмосфері, зазначили у Центральній геофізичній обсерваторії імені Бориса Срезневського.</p>
      <p>Як повідомлялося, з метою посилення моніторингу атмосферного повітря у Києві <a href="https://glavcom.ua/kyiv/news/u-kijevi-vvedeno-posileniy-monitoring-yakosti-povitrya-634956.html">мережу постів метеоспостережень Центральної геофізичної обсерваторії ім. Бориса Срезневського переведено на посилений режим роботи.</a></p>
      <p>Столична влада заспокоює, що <a href="https://glavcom.ua/kyiv/news/zhiteliv-kijeva-zaspokojili-u-povitri-nemaje-kritichnih-perevishchen-shkidlivih-rechovin-634184.html">критичних перевищень шкідливих речовин лабораторії не фіксують</a>.</p>
      <related>
        <a href="https://glavcom.ua/kyiv/news/za-pyat-dniv-listopad-u-kijevi-vzhe-vstanoviv-tri-temperaturni-rekordi-637815.html"/>
        <a href="https://glavcom.ua/columns/nazariyzanoz/ukrajinci-mayzhe-ne-zvertayut-uvagi-na-ekologichnu-shkodu-vid-starih-jevroblyah-636731.html"/>
        <a href="https://glavcom.ua/kyiv/news/riven-zabrudnennya-povitrya-u-kijevi-zashkalyuje-636488.html"/>
      </related>
    </article>
  </body>
</html>