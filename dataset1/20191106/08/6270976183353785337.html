<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/06/yes-nagadav-ukrayini-shvydkist-reform-maye-jty-poryad-z-inklyuzyvnym-zakonodavchym-protsesom/"/>
    <meta property="og:site_name" content="Рубрика"/>
    <meta property="article:published_time" content="2019-11-06T08:22:09+00:00"/>
    <meta property="og:title" content="ЄС нагадав Україні: швидкість реформ має йти поряд з інклюзивним законодавчим процесом"/>
    <meta property="og:description" content="В ЄС заявили, що швидкість і ефективність реформ мають супроводжуватися інклюзивним законодавчим процесом. Як повідомляє “Європейська правда”, про це йдеться у повідомленні Європейської служби зовнішніх дій за результатами 5-ї зустрічі Комітету асоціації Україна-ЄС. Як зазначається, це була перша зустріч Комітету від часу президентських і парламентських виборів цього року. “ЄС привітав оновлене та амбітне прагнення до […]"/>
  </head>
  <body>
    <article>
      <h1>ЄС нагадав Україні: швидкість реформ має йти поряд з інклюзивним законодавчим процесом</h1>
      <address><time datetime="2019-11-06T08:22:09+00:00">06 Nov 2019, 08:22</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/12/Arm.-22-Jan.-Getron-620x360.jpg"/>
      </figure>
      <p>
        <b>
          <b>В ЄС заявили, що швидкість і ефективність реформ мають супроводжуватися інклюзивним законодавчим процесом.</b>
        </b>
      </p>
      <p>Як повідомляє <a href="https://www.eurointegration.com.ua/news/2019/11/6/7102676/">“Європейська правда”</a>, про це йдеться у повідомленні Європейської служби зовнішніх дій за результатами 5-ї зустрічі Комітету асоціації Україна-ЄС.</p>
      <p>Як зазначається, це була перша зустріч Комітету від часу президентських і парламентських виборів цього року.</p>
      <p>“ЄС привітав оновлене та амбітне прагнення до реформ в Україні, яке відображає очікування українських громадян, зокрема у сферах верховенства права та боротьби проти корупції, а щодо економічних питань, які мають прямий вплив на щоденне життя в Україні, Євросоюз визнав очікування досягти швидких результатів; однак нагадав, що швидкість та ефективність повинні йти пліч-о-пліч з інклюзивним законодавчим процесом”, – йдеться у повідомленні.</p>
      <p>Повідомляється, що ЄС привітав значний прогрес, якого було досягнуто протягом останніх місяців у багатьох сферах.</p>
      <p><b>“ЄС особливо підкреслив важливість прогресу у здійсненні судової реформи, а також реформи прокуратури та Служби безпеки”</b>, – сказано у заяві.</p>
      <p>В ході засідання Комітету Київ і Брюссель обговорили виконання Угоди про асоціацію Україна-ЄС і підготовку до Ради асоціації, яка має відбутися в найближчі місяці. Делегації очолювали віцепрем’єр України Дмитро Кулеба та заступник керуючого директора Зовнішньої дипломатичної служби ЄС по Європі та Центральній Азії Люк Девінь.</p>
      <p>
        <a href="https://rubryka.com/2019/11/05/kuleba-u-bryusseli-nazvav-5-priorytetiv-integratsiyi-do-yes/">Кулеба у Брюсселі назвав 5 пріоритетів інтеграції до ЄС.</a>
      </p>
    </article>
  </body>
</html>