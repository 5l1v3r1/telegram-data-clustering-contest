<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://edu.andhrajyothy.com/EduNewsArticle.aspx?SID=947872"/>
    <meta property="og:site_name" content="Andhrajyothy"/>
    <meta property="article:published_time" content="2019-11-06T08:49:37+00:00"/>
    <meta property="og:title" content="అంతా ఆంగ్లమే..అన్ని పాఠశాలల్లో ఇంగ్లిష్‌ మీడియం"/>
    <meta property="og:description" content="సబ్జెక్టులుగా మాత్రమే తెలుగు, ఉర్దూ"/>
  </head>
  <body>
    <article>
      <h1>అంతా ఆంగ్లమే..అన్ని పాఠశాలల్లో ఇంగ్లిష్‌ మీడియం</h1>
      <address>
        <time datetime="2019-11-06T08:49:37+00:00">06 Nov 2019, 08:49</time>
      </address>
      <ul>
        <li>
          <a href="http://edu.andhrajyothy.com/EducationCategory.aspx?TID=20">S.S.C</a>
        </li>
        <li>
          <a href="http://edu.andhrajyothy.com/EducationCategory.aspx?TID=563">INTERMEDIATE - I</a>
        </li>
        <li>
          <a href="http://edu.andhrajyothy.com/EducationCategory.aspx?TID=1201">INTERMEDIATE - II</a>
        </li>
        <li>
          <a href="http://edu.andhrajyothy.com/EducationCategory.aspx?TID=1726">CBSE X</a>
        </li>
        <li>
          <a href="http://edu.andhrajyothy.com/EducationCategory.aspx?TID=2036">CBSE XI</a>
        </li>
        <li>
          <a href="http://edu.andhrajyothy.com/EducationCategory.aspx?TID=3295">CBSE XII</a>
        </li>
        <li>
          <a href="http://edu.andhrajyothy.com/EducationCategory.aspx?TID=4267">ICSE X</a>
        </li>
        <li>
          <a href="http://edu.andhrajyothy.com/EducationCategory.aspx?TID=4399">ICSE XI</a>
        </li>
        <li>
          <a href="http://edu.andhrajyothy.com/EducationCategory.aspx?TID=4648">ICSE XII</a>
        </li>
        <li>
          <a href="http://edu.andhrajyothy.com/EducationCategory.aspx?TID=4976">EAMCET (Engg)</a>
        </li>
        <li>
          <a href="http://edu.andhrajyothy.com/EducationCategory.aspx?TID=5154">EAMCET (MEDICAL)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6355">IIT-JEE(Main)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6852">IIT-JEE(Advanced)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6948">COMPUTER COURSES</a>
        </li>
      </ul>
      <h3>Important Links</h3>
      <ul>
        <li>
          <a href="http://www.ugc.ac.in/">University Grants Commission</a>
        </li>
        <li>
          <a href="http://www.ncte-in.org/">National Council for Teacher Education</a>
        </li>
        <li>
          <a href="http://mhrd.gov.in/">Ministry of HRD (Education)</a>
        </li>
        <li>
          <a href="http://www.du.ac.in/du/">University of Delhi</a>
        </li>
        <li>
          <a href="http://www.jnu.ac.in/">Jawaharlal Nehru University</a>
        </li>
        <li>
          <a href="https://www.ieindia.org/">The Institution of Engineers (India)</a>
        </li>
        <li>
          <a href="http://www.aicte-india.org/">All India Council of Technical Education</a>
        </li>
      </ul>
      <p>
        <b>సబ్జెక్టులుగా మాత్రమే తెలుగు, ఉర్దూ</b>
      </p>
      <p>
        <b>2020-21లో 1 నుంచి 8వ తరగతి వరకు</b>
      </p>
      <p>
        <b>ఆ తర్వాత 9, 10 తరగతులకు కూడా!</b>
      </p>
      <p>
        <b>బోధనలో ఉపాధ్యాయులకు శిక్షణ</b>
      </p>
      <p>
        <b>డైట్‌ల స్వరూపం కూడా మార్పు</b>
      </p>
      <p>
        <b>ఉత్తర్వులు జారీ చేసిన విద్యాశాఖ</b>
      </p>
      <p><b>అమరావతి, నవంబరు 5 (ఆంధ్రజ్యోతి)</b>: రాష్ట్రంలో పాఠశాల విద్య మొత్తం ఆంగ్ల మాధ్యమంలోనే సాగనుంది. తెలుగు, ఉర్దూ కేవలం సబ్జెక్టులుగా మాత్రమే ఉంటాయి. 2020-21 విద్యా సంవత్సరం నుంచి.... 1 నుంచి 8వ తరగతి వరకు ఆంగ్ల మాధ్యమాన్ని ప్రవేశపెడతారు. 2021-22 విద్యా సంవత్సరం నుంచి 9-10 తరగతులకు కూడా విస్తరిస్తారు. ప్రభుత్వ, ఎంపీపీ, జడ్పీ పాఠశాలలన్నింటికీ ఇది వర్తిస్తుంది. జిల్లాల్లో నడుస్తోన్న ‘డైట్‌’లు... ఇకపై ఇంగ్లీషు లాంగ్వేజ్‌ టీచింగ్‌ సెంటర్లుగా, డిస్ట్రిక్ట్‌ ఇంగ్లీషు సెంటర్లుగా పనిచేస్తాయి. ఈ మేరకు పాఠశాల విద్యాశాఖ ముఖ్యకార్యదర్శి బుడితి రాజశేఖర్‌ మంగళవారం ఉత్తర్వులు జారీచేశారు. ప్రభుత్వరంగ పాఠశాలల్లో ఆంగ్ల మాధ్యమంలోనే బోధన జరగాలన్న ప్రభుత్వ ఆదేశాల అమలుకు రాష్ట్ర విద్యా పరిశోధనా శిక్షణ సంస్థ (ఎస్‌సీఈఆర్టీ) కసరత్తు ప్రారంభించింది. పాఠశాల విద్యాశాఖ గణాంకాల ప్రకారం రాష్ట్రంలో ప్రభుత్వ, జిల్లా మండల పరిషత్‌, ఎయిడెడ్‌, మున్సిపల్‌.. తదితర అన్ని మేనేజ్‌మెంట్లలో కలిపి 43,200 పాఠశాలలు ఉన్నాయి. వీటిలో ఇప్పటికే 1500 ఉన్నత పాఠశాలల్లో ఇంగ్లీషు మీడియంలో బోధన జరుగుతోంది. గత ఏడాది రాష్ట్రంలోని 7 వేల ప్రాథమిక పాఠశాల (1-5 తరగతులు)ల్లో ఇంగ్లీషు మీడియం ప్రవేశపెట్టారు. అంటే ప్రస్తుతం 1 నుంచి 8వ తరగతి వరకు మొత్తం మీద 8,500 పాఠశాలల్లో ఇంగ్లీషు మీడియం అమలులో ఉందన్న మాట. ఇప్పుడు మరో 34,700 ప్రభుత్వ రంగ పాఠశాలల్లో ఇంగ్లీషు మీడియం ప్రవేశపెట్టాల్సి ఉంటుంది. ఇప్పటి వరకు 1500 ఉన్నత పాఠశాలల్లో ఇంగ్లీషు మీడియంకు సమాంతరంగా తెలుగు మీడియంలో కూడా బోధన జరుగుతోంది. ఇప్పుడు అవి కూడా పూర్తి ఆంగ్ల మాధ్యమ పాఠశాలలుగా మారిపోతాయి.</p>
      <p> </p>
      <p>
        <b>డిసెంబరు నుంచే శిక్షణ...</b>
      </p>
      <p>ఇంగ్లీషు మాధ్యమంలో బోధనపై దాదాపు 96 వేల మంది టీచర్లకు శిక్షణ ఇవ్వాల్సిన అవసరముందని ఎస్‌సీఈఆర్టీ అంచనా వేసింది. ఇంగ్లీషు మెథడాలజీ టీచర్లకు, ఇప్పటికే ఇంగ్లీషు మీడియంలో బోధన చేస్తున్న వారికి శిక్షణ అవసరముండదు. తెలుగు మీడియంలో చదువుకుని, ఇప్పటి వరకు తెలుగు మీడియంలోనే పాఠాలు చెబుతున్న వారందరికీ శిక్షణ ఇవ్వాల్సిందే. ఇందుకోసం విద్యాశాఖ చర్యలు ప్రారంభించింది. దేశ వ్యాప్తంగా ఇంగ్లీషులో శిక్షణ ఇచ్చే సంస్థలను గుర్తించే పనిలో ఉంది. మైసూరులోని రీజినల్‌ ఇన్‌స్టిట్యూట్‌ ఆఫ్‌ ఎడ్యుకేషన్‌ (ఆర్‌ఐఈ), హైదరాబాద్‌లోని ఇఫ్లూ వంటి సంస్థల సహకారంతో ఉపాధ్యాయులకు శిక్షణ ఇప్పించే దిశగా కసరత్తు చేస్తోంది. డిసెంబరు నుంచి ప్రారంభించి దశల వారీగా టీచర్లకు శిక్షణ ఇప్పించే దిశగా ఆలోచన చేస్తున్నట్లు సమాచారం.</p>
    </article>
  </body>
</html>