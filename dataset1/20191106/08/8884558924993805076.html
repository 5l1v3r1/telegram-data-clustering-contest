<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/razstrelili-bankomat-na-skofijah"/>
    <meta property="og:site_name" content="Primorske novice"/>
    <meta property="article:published_time" content="2019-11-06T08:39:28+00:00"/>
    <meta property="og:title" content="FOTO: Še en bankomat na udaru, silovita eksplozija zbudila Škofjote"/>
    <meta property="og:description" content="Neznanci so ponoči na Škofijah razstrelili bankomat in pobegnili. Policisti so obvestilo o tem prejeli zgodaj zjutraj, ob 4.30."/>
  </head>
  <body>
    <article>
      <h1>FOTO: Še en bankomat na udaru, silovita eksplozija zbudila Škofjote</h1>
      <address><time datetime="2019-11-06T08:39:28+00:00">06 Nov 2019, 08:39</time> by <a rel="author">Danijel Cek</a></address>
      <p>
        <b>Neznanci so ponoči na Škofijah razstrelili bankomat in pobegnili. Policisti so obvestilo o tem prejeli zgodaj zjutraj, ob 4.30.</b>
      </p>
      <figure>
        <img src="https://static.primorske.si/foto/highres/gnweb/718571_255-bankomat02.jpg"/>
        <figcaption>Škofjote, ki živijo v kompleksu ob cerkvi in okoliške prebivalce je ob 4.30 zbudila silovita eksplozija. Foto: Tomaž Primožič/FPA</figcaption>
      </figure>
      <p><b>ŠKOFIJE</b> &gt; Kot so nam povedali krajani, je bilo ob 4.30 slišati silovito eksplozijo, ki je zbudila vse stanovalce kompleksa nad pošto in poslovnimi prostori ob cerkvi v središču Škofij.</p>
      <p>Številni so takoj stekli k oknom, da bi videli, kaj se je zgodilo. Nekateri so videli večji temnejši avto, ki je odpeljal po dovozni poti mimo cerkve. Opazili so tudi moškega, ki je stekel proti avtu. V rokah je poleg nočne svetilke držal še nekaj. Usedel se je v avto, ki je nato na glavni cesti zavil levo proti meji z Italijo.</p>
      <p>Tokratna eksplozija je bila za razliko od tistih <a href="https://www.primorske.si/kronika/neznanci-v-ajdovscini-razstrelili-bankomat">sredi oktobra v Črničah</a> in <a href="https://www.primorske.si/kronika/ponoci-so-razstrelili-bankomat-v-senozecah">junija v Senožečah</a> zelo natančno odmerjena, saj ni hudo razdejala okoliških objektov, temveč le bankomat in pisarno zavarovalnice Triglav ob njem.</p>
      <p>Koliko denarja so storilci odnesli, še ni znano. Policisti in kriminalisti intenzivno zbirajo informacije in opravljajo ogled kraja. Vse, ki bi v povezavi z dogodkom kaj videli, slišali ali opazili sumljiva vozila in osebe, prosijo, da to čim prej sporočijo na 113 ali na anonimni telefon policije 080 1200.</p>
      <slideshow>
        <figure>
          <img src="https://static.primorske.si/foto/highres/gnweb/718571_255-bankomat01.jpg"/>
          <figcaption>Eksplozija je poleg bankomata razdejala tudi pisarno zavarovalnice Triglav ob njem. Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/718571_255-bankomat04.jpg"/>
          <figcaption>Eksplozija je poleg bankomata razdejala tudi pisarno zavarovalnice Triglav ob njem. Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/718571_255-bankomat03.jpg"/>
          <figcaption>Koliko denarja so neznanci odnesli, še ni znano. Foto: Tomaž Primožič/FPA</figcaption>
        </figure>
      </slideshow>
    </article>
  </body>
</html>