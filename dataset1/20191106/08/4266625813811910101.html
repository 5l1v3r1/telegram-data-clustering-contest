<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/v_ukraini_vypustyly_pamyatnu_monetu_prysvyachenu_avtoru_kultovogo_chornogo_1684643"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T08:18:00+00:00"/>
    <meta property="og:title" content="В Україні випустили пам’ятну монету, присвячену автору культового «Чорного квадрату»"/>
    <meta property="og:description" content="Національний банк у продовження серії «Видатні особистості України» вводить в обіг пам’ятну монету «Казимир Малевич» номіналом 2 гривні."/>
  </head>
  <body>
    <article>
      <h1>В Україні випустили пам’ятну монету, присвячену автору культового «Чорного квадрату»</h1>
      <address>
        <time datetime="2019-11-06T08:18:00+00:00">06 Nov 2019, 08:18</time>
      </address>
      <p>
        <b>Національний банк у продовження серії «Видатні особистості України» вводить в обіг пам’ятну монету «Казимир Малевич» номіналом 2 гривні.</b>
      </p>
      <p>Про це повідомляє Музей грошей НБУ у <a href="https://www.facebook.com/museumofmoney.nbu.gov.ua/photos/a.988491144575479/2589994491091795/?type=3&amp;theater">Facebook</a>.</p>
      <p>Як зазначається, монета присвячена автору культового «Чорного квадрату», художнику, одному із засновників супрематизму, теоретику авангардного мистецтва, педагогу Казимиру Севериновичу Малевичу.</p>
      <p>«Уродженець Києва, який початкову художню освіту здобув у Київській рисувальній школі Миколи Мурашка, Казимир Малевич став одним із найвпливовіших художників ХХ століття. Він викладав у мистецьких навчальних закладах Києва, Вітебська, Петербурга, Москви. Його послідовниками стали українські та німецькі конструктивісти, американські мінімалісти, французькі абстракціоністи», – йдеться у повідомленні.</p>
      <p>Казимир Малевич вважав себе українцем, писав листи українською мовою та черпав натхнення із української народної творчості. Часто наголошував, що його художнє бачення світу сформувалося завдяки українським традиціям. Художник розмальовував печі в українських хатах-мазанках на Харківщині, де жив у юнацькому віці, створював супрематичні ескізи для вишиваних подушок і шарфів. А ще – він чи не єдиний із художників, у творчості якого відображено Голодомор.</p>
      <p>На аверсі монети знаходиться портрет Казимира Малевича. На матовому тлі реверсу монети зображено фактурне художнє полотно, підготовлене до роботи.</p>
      <p>Нагадаємо, Нацбанк <a href="https://zik.ua/news/2019/11/05/natsbank_vvodyt_v_obig_monetu_prysvyachenu_akademichniy_horoviy_kapelidumka_1683865">вводить в обіг монету</a>, присвячену академічній хоровій капелі «Думка».</p>
      <related>
        <h4>читайте також</h4>
        <a href="https://zik.ua/news/2019/11/05/natsbank_vvodyt_v_obig_monetu_prysvyachenu_akademichniy_horoviy_kapelidumka_1683865"/>
        <a href="https://zik.ua/news/2019/10/09/natsbank_vypustyv_pamyatnu_monetu_ivan_trush_1664019"/>
        <a href="https://zik.ua/news/2019/09/19/v_ukraini_zapustyly_monetu_prysvyachenu_pershomu_pusku_raketynosiya_zenit3sl_1649891"/>
        <a href="https://zik.ua/news/2019/08/06/natsbank_vypustyv_monetu_na_chest_1000_rokiv_z_pochatku_pravlinnya_yaroslava_1620435"/>
      </related>
    </article>
  </body>
</html>