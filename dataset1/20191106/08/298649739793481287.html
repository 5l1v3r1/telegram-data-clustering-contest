<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cultura/2019/11/06/fisker-nasce-il-suv-vegano-pn_20191106_00028/"/>
    <meta property="og:site_name" content="Askanews"/>
    <meta property="article:published_time" content="2019-11-06T08:30:18+00:00"/>
    <meta property="og:title" content="Fisker: nasce il suv vegano"/>
    <meta property="og:description" content="Roma, 6 nov. (askanews) – Fisker ha svelato le prime foto del suv elettrico Ocean. La Casa californiana ha dichiarato che si tratterà della vettura più sostenibile al mondo, grazie all’ampio utilizzo di materiali riciclati ed eco-compatibili. Interni 100% green Progettata dal designer – nonché fondatore dell’omonima azienda – Henrik Fisker, la Ocean sarà interamente […]"/>
  </head>
  <body>
    <article>
      <h1>Fisker: nasce il suv vegano</h1>
      <address>
        <time datetime="2019-11-06T08:30:18+00:00">06 Nov 2019, 08:30</time>
      </address>
      <figure>
        <img src="http://www.askanews.it/wp-content/uploads/2019/11/20191106_093011_25DCB84C.jpg"/>
      </figure>
      <p>Roma, 6 nov. (askanews) – Fisker ha svelato le prime foto del suv elettrico Ocean. La Casa californiana ha dichiarato che si tratterà della vettura più sostenibile al mondo, grazie all’ampio utilizzo di materiali riciclati ed eco-compatibili.</p>
      <p>Interni 100% green Progettata dal designer – nonché fondatore dell’omonima azienda – Henrik Fisker, la Ocean sarà interamente realizzata con materiali vegan-friendly, come gli interni, che non presentano colle né pelli di origine animale.</p>
      <p>Ogni dettaglio è stato pensato per ridurre al minimo l’impatto ambientale: la moquette è realizzata con nylon rigenerato proveniente dalle reti a strascico abbandonate in mare, mentre i rivestimenti sono in fibre di poliestere ricavato dalle bottiglie di plastica.</p>
      <p>Chilometri gratis grazie all’energia solare Eco-sostenibilità che è garantita anche nel ciclo di produzione della vettura e, ovviamente, dal ricorso ad un’alimentazione a zero emissioni. Grazie alla batteria agli ioni di litio da 80 chilowatt, la Ocean avrà un’autonomia compresa tra i 400 e i 500 chilometri, in base allo stile di guida, ma anche alle condizioni del tempo.</p>
      <p>Il suv presenta infatti un grande pannello fotovoltaico lungo tutta la superficie del tetto, che secondo quanto dichiarato dalla Casa, è in grado di ricaricare l’accumulatore e garantire nel complesso 1.600 chilometri di percorrenza a costo zero ogni anno.</p>
      <p>Disponibile anche a noleggio La Ocean dovrebbe entrare in produzione alla fine del 2021, con le prime consegne a partire dal 2022. Il prezzo non è ancora stato fissato ma si prevede una cifra attorno ai 40mila dollari. La Casa californiana è all’avanguardia anche dal punto di vista dei servizi per i clienti. Chi vorrà, infatti, potrà noleggiare l’auto per un periodo di tempo a sua scelta tramite una specifica app.</p>
    </article>
  </body>
</html>