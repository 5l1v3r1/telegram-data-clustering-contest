<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zlociny-a-soudy/policiste-pronasledovali-auto-pri-uteku-ridice-pouzili-varovne-vystrely-20191106.html"/>
    <meta property="og:site_name" content="Pražský deník"/>
    <meta property="article:published_time" content="2019-11-06T08:32:00+00:00"/>
    <meta property="og:title" content="Je lepší být mrtvý, než druhý. Policisté při útěku řidiče varovně stříleli"/>
    <meta property="og:description" content="Takzvaní &quot;péjáci&quot;, neboli policisté z pohotovostní motorizované jednotky, měli v pondělí ve večerních hodinách napilno. Když v ulici Na Záhonech v Praze 4 proti sobě spatřili auto, které nemělo zapnutá světla, jelo až podezřele pomalu a kličkovalo, rozhodli se jej zkontrolovat."/>
  </head>
  <body>
    <article>
      <h1>Je lepší být mrtvý, než druhý. Policisté při útěku řidiče varovně stříleli</h1>
      <address><time datetime="2019-11-06T08:32:00+00:00">06 Nov 2019, 08:32</time> by <a rel="author">Richard Šedý</a></address>
      <p>V momentě, kdy se na policejním autě rozsvítily modré majáky s nápisem STOP, se klasická silniční kontrola změnila na "pronásledovačku". Řidič vozidla nehodlal hlídce policie za žádnou cenu zastavit, podřadil si a vyjel s vozidlem na úzký chodník. Při tomto manévru odřel zaparkovaného Jaguára. To ho však neodradilo a pokračoval jízdou po chodníku, odkud řízení strhl do ostré zatáčky ulice Krajová a tam zastavil.</p>
      <p>Ani teď se nehodlal vzdát a dal se na útěk. Policisté vyběhli za řidičem, který utíkal směrem ke garážím a hustšímu stromovému porostu. Pronásledovaný při běhu podezřele prohledával rukama svoji bundu a nereagoval na zákonné výzvy.</p>
      <figure>
        <img src="https://g.denik.cz/63/3e/strelbapocernice2_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/policista-strelba-praha-prchajici-zlodej-pripad-gibs-krimi-elektronika-20191027.html">Postřelil policista v Praze prchajícího zloděje? Případ převzala GIBS Přečíst článek ›</a>
      </aside>
      <p>Policisté pojali podezření, že osoba má u sebe zbraň a proto využili svého oprávnění a několikrát použili donucovací prostředek varovný výstřel. S podezřelým řidičem to ale ani nehnulo, pokračoval dál v běhu a přitom stihl ještě častovat své pronásledovatele urážkami.</p>
      <h3>Muž byl zdrogovaný a měl čtyři zákazy řízení</h3>
      <p>"V ulici Na Záhonech přeskočil vysoký plot a ukryl se na pozemku u zahradní chatky. Policisté během několika vteřin nalezli a zadrželi muže krčícího se u zdi chatky, avšak s použitím dalších donucovacích prostředků k překonání aktivního odporu, který kladl," uvedla mluvčí pražské policie Lucie Drábková.</p>
      <p>Netušili však, jaké je čeká překvapení při návratu k autu, kterým řidič ujížděl. Uvnitř totiž seděla žena a dvě děti. Naštěstí nikdo neutrpěl újmu na zdraví. Heslo, které měl muž nalepené pod registrační značkou, bylo asi jeho životním mottem – ,,Je lepší být mrtvý, než druhý“.</p>
      <figure>
        <img src="https://g.denik.cz/63/07/dsc-3187x-04_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/hledany-muz-se-zakazy-rizeni-ujizdel-policii-zastavila-ho-az-nehoda-a-vystrel-20191009.html">Hledaný muž se zákazy řízení ujížděl policii. Zastavila ho nehoda a pak výstřel Přečíst článek ›</a>
      </aside>
      <p>"Zadrženým řidičem byl devatenáctiletý mladík, který měl čtyři platné zákazy řízení. Navíc byl také pod vlivem omamných a psychotropních látek, což potvrdil provedený test na omamné a psychtropní látky. Sám uvedl, že užil pervitin. Policisté jej eskortovali na místní oddělení policie Spořilov k provedení dalších procesních úkonů," doplnila Drábková.</p>
      <p>Policejní orgán ve věci zahájil úkony trestního řízení pro podezření ze spáchání přečinu maření výkonu úředního rozhodnutí. V případě odsouzení mu hrozí trest odnětí svobody ve výši až tři léta.</p>
      <figure>
        <img src="https://g.denik.cz/63/a8/ukradeny-mercedes2_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/opily-cizinec-ridil-kradene-auto-policie-pri-akci-objevila-i-pohresovane-dite-20190915.html">VIDEO: Opilý cizinec řídil kradené auto. Policie objevila i pohřešované dítě Přečíst článek ›</a>
      </aside>
    </article>
  </body>
</html>