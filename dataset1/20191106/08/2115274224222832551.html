<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/pugnalato_deputato_hong_kong_pechino-6495297/news/2019-11-06/"/>
    <meta property="og:site_name" content="Agi"/>
    <meta property="article:published_time" content="2019-11-06T08:02:00+00:00"/>
    <meta property="og:title" content="A Hong Kong un deputato filocinese è stato pugnalato al petto"/>
    <meta property="og:description" content="I collaboratori dell'uomo politico hanno immobilizzato l'aggressore, mentre quello continuava a gridare &quot;Junius Ho, sei feccia&quot;"/>
  </head>
  <body>
    <article>
      <h1>A Hong Kong un deputato filocinese è stato pugnalato al petto</h1>
      <h2>I collaboratori dell'uomo politico hanno immobilizzato l'aggressore, mentre quello continuava a gridare "Junius Ho, sei feccia"</h2>
      <address><time datetime="2019-11-06T08:02:00+00:00">06 Nov 2019, 08:02</time> by <a rel="author">AGI - Agenzia Giornalistica Italia</a></address>
      <p>Si moltiplicano gli episodi di violenza a Hong Kong, l'ex colonia britannica precipitata da mesi in una crisi senza precedenti. L'ultima aggressione ha avuto come vittima un deputato filo-Pechino, una delle personalità più invise ai manifestanti, pugnalato al petto durante un evento elettorale nella sua circoscrizione di Tuen Mun, vicino la frontiera con la Cina.</p>
      <p>Il video dell'aggressione fa impressione: si vede che un uomo, apparentemente un sostenitore, che gli consegna un mazzo di fiori e che conversa tranquillamente con lui; ma dopo qualche secondo, in maniera del tutto inaspettata, l'uomo tira fuori dallo zaino un coltello con cui colpisce il deputato al petto. I collaboratori dell'uomo politico sono stati lesti nel saltargli addosso e immobilizzarlo, mentre quello continuava a gridare "Junius Ho, sei una feccia".</p>
      <figure>
        <iframe data-src="https://twitter.com/liamstone_19/status/1191900099737047041?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>È rimasto comunque ferito anche l'aggressore, insieme a un'altra persona, probabilmente contusa nella colluttazione. Ho, che ha 57 anni, era cosciente quando è stato trasferito ospedale. Insieme alla governatrice di Hong Kong, Carrie Lam, e al capo della polizia, Stephen Lo, l'avvocato e deputato è una delle personalità più odiate dai manifestanti che da mesi chiedono maggiore democrazia.</p>
      <p>A luglio era stato filmato mentre stringeva la mano a un gruppo di uomini sospettati di appartenere alle triadi, le organizzazioni mafiose cinesi; gli stessi che in quei giorni, armati di bastoni e manganelli, avevano picchiato i manifestanti nella stazione della metropolitana di Yuen Long. In quell'occasione, erano finite in ospedale una quarantina di persone. Dopo quest'ultima aggressione, sono stati vandalizzati anche l'ufficio di Ho e le tombe dei suoi genitori.</p>
    </article>
  </body>
</html>