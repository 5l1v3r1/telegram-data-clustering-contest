<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/nay-setne-manolova-razkri-kakv-politicheski-proekt-shche-pravi_news707640.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-06T08:47:00+00:00"/>
    <meta property="og:title" content="Най-сетне: Манолова разкри какъв политически проект ще прави"/>
    <meta property="og:description" content="Обмисляме с екипа да инициираме гражданска платформа, която да стъпи върху основните демократични ценности – демокрация, съдебна реформа, човешки права, заяви т"/>
  </head>
  <body>
    <article>
      <h1>Най-сетне: Манолова разкри какъв политически проект ще прави</h1>
      <h2>Обмисляме с екипа да инициираме гражданска платформа, която да стъпи върху основните демократични ценности – демокрация, съдебна реформа, човешки права, заяви тя</h2>
      <address>
        <time datetime="2019-11-06T08:47:00+00:00">06 Nov 2019, 08:47</time>
      </address>
      <p>https://blitz.bg/obshtestvo/nay-setne-manolova-razkri-kakv-politicheski-proekt-shche-pravi_news707640.html Blitz.bg</p>
      <slideshow>
        <figure>
          <img src="https://static.blitz.bg/documents/thumbnails/730/201911/1573020958-stoqn2.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1573021545-nemarlivost-zastrashava-detsata-259.jpg"/>
        </figure>
      </slideshow>
      <p><b>Ако трябва да направя обобщение – най-големият бич на тези избори е купеният вот. Купуваха се гласове не само в ромските махали, но в кв."Обеля". Това заяви Мая Манолова в ефира на bTV.</b><br/><br/>"Добре съм. Удовлетворена съм. Вложих цялата си енергия и сърце. Гражданите показах, че имат куража да се изправят пред едноличната власт. Видяхме страха в очите на властта, видяхме как работи машината за манипулации и фалшификация на изборите", добави тя. <br/><br/>"Победиха ни с много малко. Никой не се опита да си го обясни с манипулации, фалшификации, нечестни сделки, купуване на гласове – дискредитиране на противника, агресия от страна на опонента", уточни Манолова.<br/><br/>По думите й има огромно несъответствие между истинските протоколи, изготвени от секционните комисии и тези, които после са въведени на сайта на ЦИК.<br/><br/>"Редно е протоколите в затворен плик да се представят на общинската избирателна комисия, само че в Арена Армеец пликовете бяха отваряни, преди да стигнат, от сътрудници на комисията, които проверяваха кое не е наред, дописваха, пренаписваха, без да има наблюдатели", добави Манолова.<br/><br/>"Донесла съм някои от най-фрапантните случаи, макар че стана ясно как ГЕРБ организира изборите, с мокър печат и подпис – графите за Фандъкова и Манолова са празни. Това са официални протоколи, които после са преправяни и попълвани по няколко пъти. От 271 гласували 264 първоначално са отразени, че са за Фандъкова. Променяни са резултати, колкото пъти са си поискали", уточни тя.<br/><br/>Помолена да коментира думите на Владислав Горанов, че тя е "социален експеримент", Манолова заяви: "Това е финансовият министър! Представете си какъв език. Така ГЕРБ провеждаха цялата си кампания - с лични обиди и нападки от Борисов и Фандъкова".<br/><br/>"Те обвиниха хората от Волуяк, че правят с мен "уйдурма", нарекоха хората около мен нечистоплътни. Горанов нарече 200 хил. столичани "либерални анархисти". Така властта печели избори и така ги анализира. Точно г-н Горанов говори за 2009 и 2013 г. Не трябва да се примирявам с начина, по който се правят избори. Повярвайте, и хората не се примиряват с купуване на гласове", каза още тя.<br/><br/>"Няма да правя партия. Знам, че има огромни страхове и притеснения. Партиен проект няма да правя. Едноличната обаче власт продължава да се вихри. Готова съм да подкрепя всеки гражданин и журналист, който е пресиран от едноличната власт. Ще подкрепя и медицинските сестри. Има гражданска енергия и очакване от граждани да не спра до тук с тази битка. Обмисляме с екипа да инициираме гражданска платформа, която да стъпи върху основните демократични ценности – демокрация, съдебна реформа, човешки права", каза още тя.<br/><br/> </p>
      <figure>
        <img src="https://static.blitz.bg/documents/thumbnails/520/201911/1573021545-nemarlivost-zastrashava-detsata-259.jpg"/>
      </figure>
      <p> </p>
    </article>
  </body>
</html>