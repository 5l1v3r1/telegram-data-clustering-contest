<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595937/tatzikistan-17-nekroi-se-epithesi-enoplon-maskoforon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T08:14:00+00:00"/>
    <meta property="og:title" content="Τατζικιστάν: 17 νεκροί σε επίθεση ένοπλων μασκοφόρων"/>
    <meta property="og:description" content="Μια ομάδα αποτελούμενη από 20 ενόπλους που είχαν καλύψει τα πρόσωπά τους με μάσκες επιτέθηκε στο φυλάκιο Ισκαμπόντ, στα σύνορα του Τατζικιστάν με το..."/>
  </head>
  <body>
    <article>
      <h1>Τατζικιστάν: 17 νεκροί σε επίθεση ένοπλων μασκοφόρων</h1>
      <address><time datetime="2019-11-06T08:14:00+00:00">06 Nov 2019, 08:14</time> by <a rel="author">SigmaLive</a></address>
      <p><b>Μια ομάδα αποτελούμενη από 20 ενόπλους που είχαν καλύψει τα πρόσωπά τους με μάσκες επιτέθηκε στο φυλάκιο Ισκαμπόντ, στα σύνορα του Τατζικιστάν με το Ουζμπεκιστάν. 15 εξ αυτών εξουδετερώθηκαν, άλλοι πέντε συνελήφθησαν, ενώ δυο Τατζίκοι, στελέχη των δυνάμεων ασφαλείας, επίσης σκοτώθηκαν, γνωστοποίησε η Κρατική Επιτροπή Εθνικής Ασφαλείας (ΚΕΕΑ) του Τατζικιστάν στο πρακτορείο ειδήσεων Sputnik.<br/></b> <br/>Τις πρώτες πρωινές ώρες σήμερα, «μια ένοπλη ομάδα 20 μασκοφόρων, που χρησιμοποίησε πυροβόλα όπλα, επιτέθηκε στο συνοριακό φυλάκιο υπ’ αριθμόν 4 “Ισκαμπόντ” μιας στρατιωτικής μονάδας του Σουλταναμπάντ στα σύνορα με το Ουζμπεκιστάν, 60 χιλιόμετρα από τη Ντουσαμπέ», ανέφερε το γραφείο Τύπου της Επιτροπής.<br/> <br/>Σύμφωνα με την ίδια πηγή, οι δράστες άρπαξαν πέντε τουφέκια εφόδου.<br/> <br/>«Κατόπιν επιχείρησης των ειδικών δυνάμεων, 15 μέλη της ένοπλης ομάδας εγκληματιών σκοτώθηκαν, [άλλα] πέντε συνελήφθησαν. Ένας συνοριοφύλακας και ένας αστυνομικός σκοτώθηκαν στην ανταλλαγή πυρών», κατά την ΚΕΕΑ.<br/> <br/>Οι ταυτότητες και τα κίνητρα των δραστών δεν έχουν εξακριβωθεί.<br/> <br/>Διενεργείται έρευνα για την υπόθεση.<br/> <br/>Πηγή: ΑΠΕ-ΜΠΕ</p>
    </article>
  </body>
</html>