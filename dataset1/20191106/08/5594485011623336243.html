<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/analizi-i-komentari/faynenshl-tayms-razkri-istinskata-i-podla-tsel-na-frantsiya-i-makron-za-balkanite_news707549.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-06T08:05:00+00:00"/>
    <meta property="og:title" content="„Файненшъл Таймс“ разкри истинската и подла цел на Франция и Макрон за Балканите"/>
    <meta property="og:description" content="Те целят региона да остане вън от Европейския съюз завинаги, твърди изданието"/>
  </head>
  <body>
    <article>
      <h1>„Файненшъл Таймс“ разкри истинската и подла цел на Франция и Макрон за Балканите</h1>
      <h2>Те целят региона да остане вън от Европейския съюз завинаги, твърди изданието</h2>
      <address>
        <time datetime="2019-11-06T08:05:00+00:00">06 Nov 2019, 08:05</time>
      </address>
      <p>https://blitz.bg/analizi-i-komentari/faynenshl-tayms-razkri-istinskata-i-podla-tsel-na-frantsiya-i-makron-za-balkanite_news707549.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572962215-emanyuel-makron-frantsiya.jpg"/>
        <figcaption>Френският президент Еманюел Макрон</figcaption>
      </figure>
      <figure>
        <img src="https://bgnesagency.com/wp-content/uploads/2019/02/%D0%95%D0%BC%D0%B0%D0%BD%D1%8E%D0%B5%D0%BB-%D0%9C%D0%B0%D0%BA%D1%80%D0%BE%D0%BD-%D0%A4%D1%80%D0%B0%D0%BD%D1%86%D0%B8%D1%8F.jpg"/>
      </figure>
      <p><b>Блокирайки началото на преговорите за членство в ЕС с Македония и Албания, френският президент Еманюел Макрон шокира и подкопа региона, чиято стабилност е свързана със стабилността на европейския континент. Това пише лондонският всекидневник „Файненшъл Таймс“ в свой анализ.</b><br/><br/>Статията е озаглавена „Новото ръководство на ЕС трябва да определи свои правила във външната политика.”<br/><br/><i><b>Еманюел Макрон</b></i></p>
      <p>Вестникът коментира, че <b>в случая с Македония ходът на Макрон показва лицемерието на ЕС, припомняйки, че Съюзът отдавна обещава началото на преговори за членство, ако страната намери компромис с Гърция относно името – условие, изпълнено с Договора от Преспа, който влезе в сила през февруари.</b></p>
      <p>„В интерес на истината, Макрон не беше сам в изразяването на резерви относно разширяването на ЕС към Югоизточна Европа. Дания и Холандия подкрепиха Франция в противопоставянето на преговорите за членство с Албания.<br/><br/>Освен това, когато Европейският парламент прие резолюция в подкрепа на започването на преговори за членство с двете балкански държави, 136 евродепутати или почти 1/4 от гласувалите подкрепиха позицията на Макрон“, пише „Файненшъл Таймс“.</p>
      <p>Вестникът смята, че Макрон е прав, когато настоява, че Съюзът трябва да се съсредоточи върху вътрешните реформи, преди да приеме нови членове, оценявайки, че „най-важният проект на ЕС“ – 19-членната еврозона, остава наполовина изградена къща, а не достигат и широкоевропейски действия в някои области като миграцията и политиката за убежище.</p>
      <p>„Файненшъл таймс“ пише също, че са се появили слухове, че <b>истинската цел на Франция е „трайно да затвори вратата на ЕС за Западните Балкани“ и вместо това да им предложи членство в т.н. европейска икономическа зона, която ще остави тези държави вън от политическите институции на Съюза и ще останат „европейци от втора класа“.</b></p>
      <p>„Неуспехите в Сирия и на Балканите са симптоми, които сочат несигурната позиция на ЕС в глобален аспект и неефективността на френско-германското сътрудничество. Но ако ЕС не може да оправи нещата пред своята врата, къде ще може?“, заключава в своя анализ „Файненшъл Таймс“, цитиран от БГНЕС.<br/><br/>БЛИЦ припомня, че преди дни <a href="https://blitz.bg/svyat/dumite-na-makron-obikolikha-sveta-predpochitam-migranti-ot-afrika-pred-blgarski-bandi_news706785.html"><b>скандално изказване на френския президент за българите, които живеят във Франция, предизвика нечуван скандал</b></a> у нас. Заради това и <a href="https://blitz.bg/politika/prezidentt-radev-glasuva-i-razkri-zashcho-makron-e-lepnal-grozen-etiket-na-blgarite-snimki_news707025.html"><b>президентът Румен Радев даде извънреден коментар</b></a>, а <a href="https://blitz.bg/politika/borisov-ne-sm-advokat-na-makron-no-se-nadyavam-da-ni-se-izdlzhi-video_news707073.html"><b>премиерът Бойко Борисов също даде своя анализ на случилото се</b></a>.<br/><br/><b>ОЧАКВАЙТЕ ПОДРОБНОСТИ В БЛИЦ!</b><br/><br/> </p>
    </article>
  </body>
</html>