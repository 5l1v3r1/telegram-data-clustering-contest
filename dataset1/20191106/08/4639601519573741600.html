<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/world/polites-se-listes-thanatou-akrodeksion-sti-germania/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T08:19:42+00:00"/>
    <meta property="og:title" content="Πολίτες σε λίστες θανάτου ακροδεξιών στη Γερμανία"/>
    <meta property="og:description" content="Χιλιάδες άνθρωποι στη Γερμανία βρίσκονται σε «λίστες θανάτου και εχθρών», όπως ονομάζονται, τις οποίες έχουν συντάξει ακροδεξιές δυνάμεις. Πόσο μεγάλος είναι ο κίνδυνος;"/>
  </head>
  <body>
    <article>
      <h1>Πολίτες σε λίστες θανάτου ακροδεξιών στη Γερμανία</h1>
      <h2>Χιλιάδες άνθρωποι στη Γερμανία βρίσκονται σε «λίστες θανάτου και εχθρών», όπως ονομάζονται, τις οποίες έχουν συντάξει ακροδεξιές δυνάμεις. Πόσο μεγάλος είναι ο κίνδυνος;</h2>
      <address><time datetime="2019-11-06T08:19:42+00:00">06 Nov 2019, 08:19</time> by <a rel="author">ΤοΒΗΜΑ Team</a></address>
      <p>Χιλιάδες άνθρωποι στη Γερμανία βρίσκονται σε «λίστες θανάτου και εχθρών», όπως ονομάζονται, τις οποίες έχουν συντάξει ακροδεξιές δυνάμεις. Πόσο μεγάλος είναι ο κίνδυνος;</p>
      <figure>
        <img src="https://www.tovima.gr/wp-content/uploads/2019/11/06/DW-L-RGB_whitebg.jpg"/>
      </figure>
      <p>Η λίστα θανάτου στην κορυφή της οποίας βρίσκονται οι πολιτικοί των Πρασίνων Τζεμ Έτζντεμιρ και Κλάουντια Ροτ είναι το τελευταίο παράδειγμα. Εφημερίδες του ομίλου Funke δημοσίευσαν την είδηση ότι μια ομάδα με την επωνυμία «Πυρηνικά όπλα, μεραρχία Γερμανία» απείλησε μέσω email τη ζωή των δυο πολιτικών. Σύμφωνα με εκπρόσωπο του υπουργείου Εσωτερικών, η ομάδα προέρχεται από τις ΗΠΑ και οι αρχές στη Γερμανία την εντόπισαν τον Ιούνιο του 2018.</p>
      <p>
        <a href="https://www.in.gr/2019/11/06/politics/sxedio-gia-tin-katanomi-prosfygon-stin-endoxora-syskepsi-mesimeri-sto-maksimou/">Διαβάστε ακόμη : Το σχέδιο για την κατανομή προσφύγων στην ενδοχώρα – Σύσκεψη το μεσημέρι στο Μαξίμου</a>
      </p>
      <p>Όσο άσχημο και να ακούγεται, η πραγματικότητα είναι πως κάποια πρόσωπα της δημόσιας ζωής έχουν συνηθίσει στις απειλές κατά της ζωής τους. Ο Ρούμπεν Νόιγκεμπαουερ είναι ένας από αυτούς. Εργάζεται στην ανθρωπιστική οργάνωση Sea Watch, η οποία σώζει πρόσφυγες και μετανάστες στη θάλασσα. «Εδώ και χρόνια δεχόμαστε απειλές, πολλές φορές συγκεκριμένες απειλές» λέει στην Deutsche Welle.</p>
      <p>Και δεν είναι ο μόνος. Ο Μαρκ Χάινριχ είναι δάσκαλος και στο μπλογκ του έγραφε κατά του κόμματος Εναλλακτική για τη Γερμανία. Αυτό δεν είναι το πραγματικό του όνομα. Δεν ήθελε να δημοσιευθεί από φόβο επειδή έχει χαρακτηρισθεί ως εχθρός.</p>
      <p>Ο πολιτικός επιστήμονας Χάγιο Φούνκε ερευνά εδώ και χρόνια γύρω από την ακροδεξιά. Σύμφωνα με τον Γερμανό επιστήμονα αυτές οι λίστες έχουν πολλαπλούς σκοπούς. «Αυτό που κάνουν είναι να εξαπλώνουν το φόβο, τουλάχιστον αυτή είναι η πρόθεσή τους» τονίζει.</p>
      <h3>Φόβος και παράπονα για τον τρόπο δράσης των αρχών</h3>
      <p>Η λίστα στην οποία βρίσκονται τα ονόματα των δυο προαναφερόμενων πολιτών έχει την επωνυμία «θα σας πιάσουμε όλους». Περιέχει στοιχεία 200 ατόμων και ήταν για λίγο διάστημα προσβάσιμη στο διαδίκτυο. Η συγκεκριμένη λίστα την οποία έχει στη διάθεσή της και η Deutsche Welle δεν είναι μια απλή λίστα με ονόματα. Δίπλα στις διευθύνσεις υπάρχουν και προσβλητικά σχόλια. Ως επί το πλείστον η λίστα περιλαμβάνει ακτιβιστές, δημοσιογράφους και πολιτικούς από το χώρο της Αριστεράς και των Πρασίνων.</p>
      <p>Υπάρχουν πολλές τέτοιες λίστες. Για παράδειγμα η ακροδεξιά ομάδα «Σταυρός του Βορρά» κατάφερε να κλέψει 25.000 διευθύνσεις από μια ταχυδρομική εταιρεία αριστερού προφίλ. Επίσης εδώ και καιρό υπάρχει η σελίδα «judas.watch», η οποία έχει βάλει στο στόχαστρο Εβραίους.</p>
      <p>Μέχρι στιγμής, οι υπηρεσίες δίωξης των κρατιδίων είναι αυτές που αποφασίζουν εάν θα ενημερώσουν τους ενδιαφερόμενους ή όχι. Δεν υπάρχει ενιαία οδηγία που να ισχύει σε όλη τη Γερμανία. Για τον πολιτικό επιστήμονα Χάγιο Φούνκε στη λίστα που εκλάπη με τα 25.000 ονόματα δεν κινδυνεύουν φυσικά όλοι. Περισσότερο επικίνδυνες είναι οι μικρές και στοχευμένες λίστες.</p>
      <p>Οι ενδιαφερόμενοι όπως ο Ρούμπεν Νοϊγκεμπάουερ αισθάνονται συχνά πάντως ότι τους έχουν εγκαταλείψει οι αρχές και για αυτό το λόγο προσπαθούν να οργανωθούν μέσω διαδικτύου και με άλλους που βρίσκονται στην ίδια θέση. Η αλληλοϋποστήριξη είναι για αυτούς τους ανθρώπους μια πολύ μεγάλη βοήθεια.</p>
      <p>Ρουτ Κράουζε</p>
      <p>Επιμέλεια: Μαρία Ρηγούτσου</p>
      <p>
        <a href="https://www.tovima.gr/2019/11/06/politics/i-epixeirisi-mosxa-tou-n-dendia-kai-i-skia-tou-oukranikou/">Διαβάστε ακόμη : Στη Μόσχα ο Δένδιας – Στήνουν γέφυρες στη σκιά του Ουκρανικού</a>
      </p>
    </article>
  </body>
</html>