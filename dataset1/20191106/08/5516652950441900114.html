<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425233/barys-o-apologismos-twn-zhmiwn-apo-thn-kakokairia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-06T08:55:01+00:00"/>
    <meta property="og:title" content="Βαρύς ο απολογισμός των ζημιών από την κακοκαιρία"/>
    <meta property="og:description" content="Δύσκολες ώρες πέρασαν χθες τα ξημερώματα οι κάτοικοι στην Κοινότητα Αφάντου, η οποία ακόμα μία φορά «χτυπήθηκε» από τα καιρικά φαινόμενα που επικράτησαν στο νησί μας."/>
  </head>
  <body>
    <article>
      <h1>Βαρύς ο απολογισμός των ζημιών από την κακοκαιρία</h1>
      <h2>Θεωρείται ευτύχημα που δεν είχαμε θύματα</h2>
      <address>
        <time datetime="2019-11-06T08:55:01+00:00">06 Nov 2019, 08:55</time>
      </address>
      <p>
        <b>Δύσκολες ώρες πέρασαν χθες τα ξημερώματα οι κάτοικοι στην Κοινότητα Αφάντου, η οποία ακόμα μία φορά «χτυπήθηκε» από τα καιρικά φαινόμενα που επικράτησαν στο νησί μας.</b>
      </p>
      <p>Λίγες ώρες έντονης βροχόπτωσης είχαν ως αποτέλεσμα να μετατραπούν σε χειμάρρους τα ποτάμια τα οποία παρέσυραν στο πέρασμά τους ακόμη και … αυτοκίνητα!</p>
      <p>Σπίτια και επιχειρήσεις πλημμύρισαν, δρόμοι αποκόπηκαν και οδοστρώματα καταστράφηκαν, ενώ ένας οδηγός παρασύρθηκε μαζί με το αυτοκίνητό του και χρειάστηκε η επέμβαση της Πυροσβεστικής Υπηρεσίας για να διασωθεί, όπως επίσης και ένας σκύλος που εγκλωβίστηκε σε αυλή σπιτιού, στον οικισμό του χωριού!</p>
      <figure>
        <img src="https://www.rodiaki.gr/medias/2019/11/05/e802eef9e378ece3774e7e6a64facb5d.jpg"/>
      </figure>
      <p>Όπως δήλωσε μιλώντας στη «Ροδιακή» ο Αντιδήμαρχος της Δημοτικής Ενότητας Αφάντου – Πεταλούδων κ. Αναστάσιος Σπανός: «Δυστυχώς όσες εργασίες είχαν γίνει το προηγούμενο διάστημα σε αγροτικούς δρόμους κ.α. όλα καταστράφηκαν με την χθεσινή (σ.σ. προχθεσινή) κακοκαιρία».</p>
      <p>Πιο συγκεκριμένα, από τη μία τα ξημερώματα που ξεκίνησε η έντονη βροχόπτωση έως τις έξι το πρωί, η Πυροσβεστική Υπηρεσία δέχτηκε 50 κλήσεις από την Κοινότητα Αφάντου που αφορούσαν διάφορα συμβάντα. Αναλυτικά, 9 αυτοκίνητα υπέστησαν ζημιές από τα φερτά υλικά και τον μεγάλο όγκο νερού, ένα δίκυκλο μοτοποδήλατο και τρία αυτοκίνητα παρασύρθηκαν και αναζητούνταν, ενώ ένα βρέθηκε στο ρέμα μέσα στο χωριό και ένα δεύτερο κατέληξε στην ιρλανδική διάβαση στην παραλία Αφάντου.</p>
      <figure>
        <img src="https://www.rodiaki.gr/medias/2019/11/05/0a14eb3157d53697b2ad0e30732a9285.jpg"/>
      </figure>
      <p>Οι πυροσβέστες οι οποίοι είχαν να επιτελέσουν δύσκολο έργο, καθόλη τη διάρκεια της προχθεσινής νύκτας, χρειάστηκε να διασώσουν ένα άτομο που επέβαινε σε Ι.Χ. επιβατικό αυτοκίνητο και το όχημά του παρασύρθηκε από τα ορμητικά νερά, αλλά και ένα μικρό σκυλάκι που βρίσκονταν σε αυλή σπιτιού μέσα στο χωριό και λόγω των νερών που είχε πλημμυρίσει η περιοχή, ήταν αδύνατον να διαφύγει.<br/>Επίσης, κλήθηκαν σε δέκα περιπτώσεις σπιτιών και επιχειρήσεων να αντλήσουν νερά από τους χώρους αυτούς, ενώ δέχτηκαν άλλες δέκα κλήσεις που όμως η άντληση υδάτων ήταν αδύνατη καθώς η στάθμη του νερού βρίσκονταν κάτω από τα όρια που επιβάλλεται η παρέμβαση της Πυροσβεστικής Υπηρεσίας.</p>
      <p>Σύμφωνα με τον Αντιδήμαρχο κ. Σπανό, «η κατάσταση θα μπορούσε να είναι ακόμα χειρότερη για το χωριό αν τα συνεργεία του δήμου δεν βρίσκονταν όλο το βράδυ και μέχρι το πρωί επί ποδός, όπου με τη συνδρομή και της Περιφέρειας Νοτίου Αιγαίου αλλά και ιδιωτών επιχειρούσαν να αποκαταστήσουν τις ζημιές και να επιλύσουν τα όποια προβλήματα είχαν προκληθεί».</p>
      <figure>
        <img src="https://www.rodiaki.gr/medias/2019/11/05/06c31524fdb420d0bda60fa5977158e2.jpg"/>
      </figure>
      <p>Σημειώνεται πως μεγάλος όγκος νερού λόγω της κακοκαιρίας «έπεσε» και σε Κολύμπια και Αρχάγγελο όπου και εκεί καταγράφηκαν πλημμύρες σε σπίτια και επιχειρήσεις, όμως τα περιστατικά αυτά ήταν λιγότερα από αυτά στ’ Αφάντου.</p>
      <p><b>Ο κ. Φλοσκάκης</b><br/>Επί ποδός βρίσκονταν καθ’ όλη τη διάρκεια της προχθεσινής νύχτας οι αρμόδιες υπηρεσίες του Δήμου Ρόδου στην Κοινότητα Αφάντου.</p>
      <p>Σε δηλώσεις του χθες, ο Αντιδήμαρχος Πολιτικής Προστασίας, κ. Νεκτάριος Φλοσκάκης, ανέφερε ότι τα μεγαλύτερα προβλήματα προέκυψαν στην Κοινότητα Αφάντου επειδή εκεί τα καιρικά φαινόμενα ήταν πιο έντονα από το υπόλοιπο νησί. Από προχθές το βράδυ, λοιπόν, οπότε και άρχισαν τα φαινόμενα να γίνονται πιο έντονα, επί ποδός βρίσκονταν όλες οι εμπλεκόμενες υπηρεσίες του Δήμου, δηλαδή είχαν ενημερωθεί όλοι οι προϊστάμενοι καθημερινότητας, οι Αντιδήμαρχοι οι οποίοι βρίσκονταν έξω, και κυρίως ο κ. Τάσος Σπανός. Επίσης, από νωρίς χθες το πρωί βρέθηκαν στην περιοχή τόσο ο ίδιος όσο και ο Αντιπεριφερειάρχης κ. Χρήστος Ευστρατίου.</p>
      <figure>
        <img src="https://www.rodiaki.gr/medias/2019/11/05/73cdd1c119a0b9e045e1ea11fde9463d.jpg"/>
      </figure>
      <p>Όσο για τα προβλήματα στ’ Αφάντου, ήταν αρκετά καθώς παρασύρθηκαν Ι.Χ. αυτοκίνητα μέχρι τη θάλασσα-μάλιστα ένα δεν το είχαν βρει μέχρι χθες το μεσημέρι!-τα οποία ήταν σταθμευμένα και κύλησαν από κάποιο σημείο του οικισμού!</p>
      <p>Χθες το πρωί, λοιπόν, συγκέντρωσαν στα σημεία που επλήγησαν χωματουργικά μηχανήματα από τη Νότια Ρόδο, τη Λίνδο, την Καλλιθέα και αλλού ώστε να βοηθήσουν στη γρήγορη αποκατάσταση.</p>
      <figure>
        <img src="https://www.rodiaki.gr/medias/2019/11/05/3ea90e73b5a3839f1f4fb1af60ed6e85.jpg"/>
      </figure>
      <p>Προβλήματα, επίσης, δημιουργήθηκαν στον επαρχιακό δρόμο από Κολύμπια μέχρι Αρχίπολη, καθώς έγιναν κατολισθήσεις σε αρκετά σημεία και μετέβησαν και εκεί μηχανήματα ώστε να αποκατασταθεί το οδόστρωμα και να έχουμε ομαλή λειτουργία και σε κάποια σημεία από Αρχίπολη προς Ψίνθο.</p>
      <p>Όσον αφορά τις υπόλοιπες ενότητες, στον Αρχάγγελο είχαν και εκεί κάποια προβλήματα, όπως τον ενημέρωσε ο Αντιδήμαρχος, τα οποία μπαίνουν σε σειρά για αποκατάσταση. Πάντως, ο Αντιδήμαρχος διαβεβαίωσε ότι χθες το μεσημέρι βρίσκονταν σε καλό σημείο.</p>
      <figure>
        <img src="https://www.rodiaki.gr/medias/2019/11/05/564ad4f7c89d67c76a57a95836907162.jpg"/>
      </figure>
      <p>Ακόμη, κλήθηκε η Πυροσβεστική Υπηρεσία για πλημμύρες σε σπίτια κυρίως στ’ Αφάντου και σε οικισμό στη δ.ε. Καλλιθέας υποχώρησε κάποιο τοιχίο, ωστόσο καθαρίστηκε άμεσα. Όπως είπε, ακόμη, ο κ. Φλοσκάκης μέχρι και χθες το μεσημέρι δεν είχαν αναφερθεί ζημιές σε καταστήματα και επιχειρήσεις. Όπως είπε, το φαινόμενο ήταν έντονο και το ποτάμι στ’ Αφάντου με κατεύθυνση προς τη θάλασσα φάνηκε ότι κατέβασε πολύ μεγάλο όγκο νερού.</p>
      <p>Τέλος, ο Αντιδήμαρχος ανέφερε ότι αυτή την περίοδο βρίσκονται στο σημείο που προσπαθούν να στήσουν δομή της Πολιτικής Προστασίας τουλάχιστον στις μεγάλες δημοτικές ενότητες και να ενεργοποιήσουν ξανά την ομάδα Πολιτικής Προστασίας που υπήρχε στην πόλη της Ρόδου.</p>
      <figure>
        <img src="https://www.rodiaki.gr/medias/2019/11/05/3ccc697e072d5978cfb0759a4db4e113.jpg"/>
      </figure>
      <figure>
        <img src="https://www.rodiaki.gr/medias/2019/11/05/cd471716be93e05af55cbcc3bebc3619.jpg"/>
      </figure>
      <figure>
        <img src="https://www.rodiaki.gr/medias/2019/11/05/30e9929462db1590d956aa931556d7e1.jpg"/>
      </figure>
      <figure>
        <img src="https://www.rodiaki.gr/medias/2019/11/05/a31296d3abf2bba3ccf2ad8ce8458c71.jpg"/>
      </figure>
      <related>
        <h4>Σχετικά Άρθρα</h4>
        <a href="https://www.rodiaki.gr/article/425183/boyliaxan-apo-th-broxh-afantoy-kai-kolympia"/>
      </related>
    </article>
  </body>
</html>