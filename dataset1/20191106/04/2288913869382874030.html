<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191106_04703115"/>
    <meta property="og:site_name" content="De Standaard"/>
    <meta property="article:published_time" content="2019-11-06T04:06:00+00:00"/>
    <meta property="og:title" content="Flandrienne Sofie De Vuyst wil schitteren op Olympische Spelen"/>
    <meta property="og:description" content="Op het 17e Gala van de Flandrien ging de Flandrienne-trofee dinsdagavond naar Sofie De Vuyst. 'Ik ben heel trots dat ik op deze erelijst terechtkom', reage..."/>
  </head>
  <body>
    <article>
      <h1>Flandrienne Sofie De Vuyst wil schitteren op Olympische Spelen</h1>
      <address>
        <time datetime="2019-11-06T04:06:00+00:00">06 Nov 2019, 04:06</time>
      </address>
      <p>Op het 17e Gala van de Flandrien ging de Flandrienne-trofee dinsdagavond naar Sofie De Vuyst. 'Ik ben heel trots dat ik op deze erelijst terechtkom', reageerde ze in het Kursaal Oostende.</p>
      <p>De 32-jarige Oost-Vlaamse won dit jaar de Brabantse Pijl en werd tweede in La Classique Morbihan en de Flanders Ladies Classic. In de Giro eindigde ze op de vijftiende plaats.</p>
      <p>'Zelfs na het krijgen van deze prijs is de Brabantse Pijl toch nog het mooiste moment van het voorbije jaar. Ik had heel lang toegewerkt naar die klassiekers. Maar deze trofee is een mooie bekroning, ik ben er heel blij mee.'Â </p>
      <p>De Vuyst haalde het voor Sanne Cant, die de voorbije twee jaar met de trofee naar huis mocht. 'Dat ik win, is toch wel een beetje een verrassing. Ik wist wel dat ik een mooi jaar had gereden, maar Sanne is wereldkampioene veldrijden', klonk het.</p>
      <p>Komend seizoen gaat De Vuyst aan de slag bij Mitchelton-SCOTT. De Flandrienne kijkt volgend jaar vooral uit naar de Olympische Spelen. 'Een olympische deelname ontbreekt op mijn palmares. Ik ben nog niet zeker van een selectie. Het is een zwaar parcours, maar de kans is vrij groot dat ik erbij ben als ik geen blessure oploop', gelooft De Vuyst. Top acht moet volgens de wielrenster mogelijk zijn. 'Dat is misschien een ambitieuze doelstelling, maar dat maakt dat je er alles voor doet.'</p>
    </article>
  </body>
</html>