<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/06/ime-a-nagy-osszefugges-az-automarka-es-a-vezetoi-attitud-kozott"/>
    <meta property="og:site_name" content="infostart"/>
    <meta property="article:published_time" content="2019-11-06T04:42:00+00:00"/>
    <meta property="og:title" content="Íme a nagy összefüggés az autómárka és a vezetői attitűd között"/>
    <meta property="og:description" content="Hiába az index nélküli BMW legendája, a német márka tulajdonosai nem szerepelnek túl sok balesetben, de Suzukiból is sokkal több van a magyar utakon, mint amennyi a baleseti statisztikákban."/>
  </head>
  <body>
    <article>
      <h1>Íme a nagy összefüggés az autómárka és a vezetői attitűd között</h1>
      <address><time datetime="2019-11-06T04:42:00+00:00">06 Nov 2019, 04:42</time> by <a rel="author">Infostart</a></address>
      <h3>Hiába az "index nélküli BMW" legendája, a német márka tulajdonosai nem szerepelnek túl sok balesetben, de Suzukiból is sokkal több van a magyar utakon, mint amennyi a baleseti statisztikákban.</h3>
      <p>Összesen egymillió autó fölött "bábáskodó" három biztosító toplistáját közölte a <a href="https://www.vezess.hu/magazin/2019/11/05/toplista-balesetben-erintett-automarkak/?fbclid=IwAR31ddjxA3owyh_ACXNAR_CZRdVyZwozUduDYIG2YPfFQm128SGoBtpGhhM">Vezess.hu</a> a balesetben érintett autómárkákról, a sorrendek alig egyeznek meg az autók számával.</p>
      <p>Az első általános tanulság az volt, hogy a suzukisok sokkal kevesebb balesetben érintettek, mint amennyit a márka itthon futó mennyisége indokolna - a második legnagyobb tömegben Suzukik futnak idehaza, miközben a három biztosítónál csak a hetedik, és kétszer a negyedik helyen szerepelnek a balesetben érintett márkák között.</p>
      <p>Velük ellentétben felülreprezentáltnak tűnik a feketelistákon a Ford, amely az országban a negyedik legnépszerűbb gyártó, viszont mindhárom biztosítónál ennél előrébb szerepel, egynél első is.</p>
      <p>Az országosan legtöbbek által használt Opel a biztosítók listáin is legelöl avagy a második helyen áll, a Volkswagen és a Toyota sem igazán lóg ki semerre. A BMW-sekről viszont nem lehet kijelenteni a fentiek alapján, hogy sok balesetben szerepelnének, és ugyanez igaz a Mercedest vezetőkre is.</p>
      <p>A K&amp;H Biztosítónál 360 ezer forint volt személyautónként az átlagos kárérték 2019 első fél évében, a Generalinál 344 ezer forint, míg az Aegonnál 295 ezer forint.</p>
      <p>A Vezess.hu összállításából kiderül, növekednek az autójavítás költségei, az alkatrészek, az alapanyagok és a munkadíjak is tempósan emelkednek, de nő a forgalom is, az utakon ráadásul egyre több a nagy értékű autó, de a "kicsi kocsik" is egyre felszereltebbek (ami persze jelentkezik a későbbi helyreállítási költségekben is).</p>
      <p>A hazai személyautó-állománynak mindössze a 18 százalékán van a kötelezőn felül casco is, ami 55 ezer járművet jelent.</p>
      <p>
        <i>Nyitókép: Pixabay</i>
      </p>
    </article>
  </body>
</html>