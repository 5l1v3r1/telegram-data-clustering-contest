<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/rozbite-toalety-spina-prazdno-hranicni-prechody-zchatraly-20191106.html"/>
    <meta property="og:site_name" content="Deník.cz"/>
    <meta property="article:published_time" content="2019-11-06T04:47:00+00:00"/>
    <meta property="og:title" content="Rozbité toalety, špína, prázdno. Hraniční přechody zchátraly"/>
    <meta property="og:description" content="Bývalé hraniční přechody na jižní Moravě hledají využití. Zatímco ty v Mikulově a Vratěníně zpustly a zchátraly, v Hatích má vzniknout muzeum celnictva a ochrany hranic  "/>
  </head>
  <body>
    <article>
      <h1>Rozbité toalety, špína, prázdno. Hraniční přechody zchátraly</h1>
      <address><time datetime="2019-11-06T04:47:00+00:00">06 Nov 2019, 04:47</time> by <a rel="author">Iva Haghofer ,Redakce</a></address>
      <p>Zastavili s autem u bývalého hraničního přechodu v Mikulově na Břeclavsku, aby si koupili dálniční známku. Po několikahodinové cestě potřebovali zajít i na toaletu. To si ale Francouzka Cécil a Němec Johannes rychle rozmysleli.</p>
      <p>Na zemi u vchodu do oprýskané budovy viděli prezervativy, prázdné láhve od vodky, zbytky jídla. Prosklené dveře vedoucí na WC byly rozbité. „Příšerné,“ kroutila hlavou Cécil při pohledu dovnitř.</p>
      <figure>
        <img src="https://g.denik.cz/22/a4/opravy-mostu-ilustracni-foto_denik-150-3x2.jpg"/>
      </figure>
      <aside>
        <a href="https://hodoninsky.denik.cz/zpravy_region/kontrola-odhalila-vadny-most-uz-ho-opravuji-20191105.html">Kontrola odhalila vadný most. Už ho opravují Přečíst článek ›</a>
      </aside>
      <p>Úšklebek v obličeji ženy jasně značil, co si o vzhledu vstupní brány do České republiky myslí. „Mikulov je nádherné město. Taková malá a krásná Itálie. Bohužel, při vjezdu do něj to vypadá jako v těch špinavých částech Itálie,“ řekla mladá cizinka.</p>
      <p>Zanedlouho k mikulovskému hraničnímu přechodu přijel mikrobus s rumunskou poznávací značkou. Vystoupila z něj asi desítka mužů. „Vypadá to, že tady už někdy byli,“ smál se Johannes při pohledu na muže, kteří hned zamířili vykonat potřebu mezi nejbližší stromy.</p>
      <p>Bývalá budova celníků je nyní v rukou Úřadu pro zastupování státu ve věcech majetkových. „Předpokládá se převod objektu do vlastnictví Ředitelství silnic a dálnic pro potřebu výstavby dálnice D52. Převod a další nakládání s prostorem závisí na získání územního rozhodnutí, jehož vydání očekáváme v roce 2020,“ sdělil mluvčí ředitelství Jan Studecký.</p>
      <figure>
        <img src="https://g.denik.cz/66/6c/petrov-vystava-papousek-exot-06_denik-150-3x2.jpg"/>
      </figure>
      <aside>
        <a href="https://hodoninsky.denik.cz/zpravy_region/kakadu-ruzovy-zvitezil-v-petrove-vystava-ptaku-prilakala-na-1200-lidi-20191105.html">Kakadu růžový zvítězil v Petrově. Výstava ptáků přilákala na 1200 lidí Přečíst článek ›</a>
      </aside>
      <p>Mikulovský hraniční přechod není jediným na jižní Moravě, který pustne. Podobně je na tom ten sousední ve Valticích nebo ve Vratěníně na Znojemsku. „Je v soukromých rukou a zatím stále bez využití. Chátrá. Přesto tudy denně projíždí několik desítek aut, především nákladních, které vozí do Rakouska od nás dřevo,“ popsal tamní starosta Martin Kincl.</p>
      <p>Některé přechody v kraji však své využití i po otevření hranic našly. U Poštorné na Břeclavsku funguje hotel, restaurace i prodejna duty free. Plnohodnotné využití má také budova v Hnanicích Znojemsku, kde má osm let depozitář Jihomoravské muzeum. V Hevlíně zase funguje kasino.</p>
      <p>Moderní muzeum celnictví a ochrany hranic, jehož součástí budou i vzdělávací programy pro české a rakouské studenty, má zase vzniknout v Hatích na Znojemsku. Zřídit ho tam chce brněnské Technické muzeum. „Záměrem projektu je oprava bývalé celnice a vytvoření stálých expozic k historii celnictví, cestování a ochrany hranic včetně interaktivní herny nebo třeba nové vyhlídkové věže,“ uvedla za muzeum Šárka Motalová.</p>
    </article>
  </body>
</html>