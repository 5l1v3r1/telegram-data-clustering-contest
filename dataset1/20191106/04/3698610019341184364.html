<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/pompeo-i-merkel-mozhut-obgovoriti-situaciyu-v-donbasi-pid-chas-zustrichi-derzhdepartament-328639_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T04:43:00+00:00"/>
    <meta property="og:title" content="Помпео і Меркель можуть обговорити ситуацію в Донбасі під час зустрічі – Держдепартамент"/>
    <meta property="og:description" content="США хочуть змусити Росію виконувати всі пункти Мінських угод і відновити український суверенітет, запевнили в американському зовнішньополітичному відомстві."/>
  </head>
  <body>
    <article>
      <h1>Помпео і Меркель можуть обговорити ситуацію в Донбасі під час зустрічі – Держдепартамент</h1>
      <h2>США хочуть змусити Росію виконувати всі пункти Мінських угод і відновити український суверенітет, запевнили в американському зовнішньополітичному відомстві.</h2>
      <address>
        <time datetime="2019-11-06T04:43:00+00:00">06 Nov 2019, 04:43</time>
      </address>
      <p>Канцлер Федеративної республіки Німеччина Ангела Меркель, державний секретар США Майк Помпео можуть серед іншого обговорити <a href="https://dt.ua/POLITICS/rozpusk-ldnr-i-vivedennya-rosiyskih-viysk-kuchma-ozvuchiv-umovi-vikonannya-politichnoyi-chastini-minska-326378_.html"><b>ситуацію в Донбасі</b></a>, заявив високопоставлений чиновник Державного департаменту США під час телефонної прес-конференції, повідомляє "<a href="https://www.ukrinform.ru/rubric-world/2812551-v-gosdepe-rasskazali-o-vozmoznyh-peregovorah-pompeo-i-merkel-po-ukraine.html">Укрінформ</a>".</p>
      <p>"Ми постійно говоримо про Україну з нашими німецькими колегами. Вочевидь, ми і надалі будемо підтверджувати непохитну підтримку суверенітету і територіальної цілісності України, а також будь-якого нового імпульсу для досягнення миру на сході України", – зазначив дипломат.</p>
      <p>Чиновник додав, що США продовжать взаємодію із союзниками та партнерами, щоб зберігати тиск на Росію і змусити її виконати свої зобов'язання за Мінськими угодами, а також домогтися повного відновлення суверенітету України.</p>
      <p>"Це може бути однією з тем на переговорах, зважаючи на певні кроки, зроблені протягом останніх тижнів, зокрема, з боку президента Зеленського", – зазначив він.</p>
      <p>Увечері 1 жовтня президент Володимир Зеленський повідомив, що в Тристороння контактна група <b><a href="https://dt.ua/POLITICS/zelenskiy-pidtverdiv-uzgodzhennya-formuli-shtaynmayera-325073_.html">погодила "формулу Штайнмаєра"</a></b> і розведення сил і засобів в районі Петрівського і Золотого. <a href="https://dt.ua/POLITICS/u-minsku-domovilisya-pro-rozvedennya-sil-u-donbasi-zelenskiy-325076_.html"><b>Мешканцям "сірої зони" Зеленський особисто гарантував безпеку</b></a>. Він також анонсував розробку нового <b><a href="https://dt.ua/POLITICS/zelenskiy-zaviv-pro-stvorennya-novogo-zakonu-schodo-osoblivogo-poryadku-samovryaduvannya-v-ordlo-325075_.html">законопроекту про "особливий статус" Донбасу з урахуванням "формули Штайнмаєра"</a></b>. </p>
      <p>Заяви <a href="https://dt.ua/UKRAINE/na-bankoviy-i-maydani-prohodyat-mitingi-proti-formuli-shtaynmayyera-325085_.html"><b>Зеленського спровокували масові протести</b></a> в Києві й інших українських містах. Найчисленнішою стала акція <a href="https://dt.ua/UKRAINE/uchasniki-ruhu-oporu-kapitulyaciyi-viyshli-na-marsh-proti-formuli-shtaynmayera-326266_.html"><b>"Ні капітуляції!" у День захисника України</b> </a>14 жовтня. Проти "Формули Штайнмаєра" виступили низка обласних і міських рад.</p>
      <p>Ще 12 вересня <b><a href="https://dt.ua/POLITICS/zelenskiy-anonsuvav-obgovorennya-formuli-shtaynmayera-na-zustrichi-lideriv-normandskoyi-chetvirki-323362_.html">Володимир Зеленський висловив готовність обговорювати "формулу Штайнмайєра"</a></b> на майбутньому саміті "Нормадской четвірки". <b><a href="https://dt.ua/POLITICS/putin-vimagatime-zaliznih-garantiy-formuli-shtaynmayera-na-samiti-normandskoyi-chetvirki-323511_.html">Реалізації "формули Штайнмаєра" вимагає РФ</a></b>. У Кремлі заявили, що наполягатимуть на "письмових гарантіях" напередодні та під час саміту "Нормандської четвірки". </p>
      <p>Міністр закордонних справ  <b><a href="https://dt.ua/POLITICS/ukrayina-dala-zgodu-na-zastosuvannya-formuli-shtaynmayyera-323918_.html">Вадим Пристайко дав згоду на "формулу Штайнмаєра"</a></b> на зустрічі політичних радників лідерів "Нормандської четвірки" 2 вересня. Про це голова МЗС повідомив більш ніж через два тижні після зустрічі в Берліні. Пристайко також запропонував провести місцеві вибори на всій території України, <b><a href="https://zn.ua/POLITICS/pristayko-predlagaet-provesti-mestnye-vybory-po-vsey-ukraine-vklyuchaya-okkupirovannyy-donbass-329805_.html">включаючи окупований Донбас</a></b>. Пізніше <b><a href="https://dt.ua/POLITICS/zelenskiy-viklyuchiv-mozhlivist-viboriv-u-ordlo-bez-vivodu-rosiyskih-viysk-323515_.html">Зеленський заявив про неможливість проведення виборів в ОРДЛО без виведення російських військ</a></b>.</p>
      <p>Детальніше про "формулу Штайнмаєра" і наслідки її можливої реалізації читайте у статтях Тетяни Сіліної <b><a href="https://dt.ua/internal/formula-viboru-324157_.html"><b>"Формула вибору"</b></a></b><b><b><a href="https://dt.ua/internal/diyavol-u-formuli-325159_.html">"Диявол – у формулі"</a>, </b> </b>а про перспективи виборів у ОРДЛО в статті Ольги Айвазовської "<a href="https://dt.ua/internal/negnuchki-liniyi-ta-vibori-na-donbasi-326101_.html"><b>Негнучкі лінії і вибори на Донбасі</b></a>" у тижневику "Дзеркало тижня. Україна". у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>