<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/har-rost-seg-selv-2000-ganger/71787627"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T04:17:17+00:00"/>
    <meta property="og:title" content="Har rost seg selv 2000 ganger"/>
    <meta property="og:description" content="En gjennomgang av Donald Trumps Twitter-bruk viser at han har publisert over 11 000 meldinger siden han ble president. Meldingene preges av selvskryt og angrep."/>
  </head>
  <body>
    <article>
      <h1>Har rost seg selv 2000 ganger</h1>
      <h2>En gjennomgang av Donald Trumps Twitter-bruk viser at han har publisert over 11 000 meldinger siden han ble president. Meldingene preges av selvskryt og angrep.</h2>
      <address><time datetime="2019-11-06T04:17:17+00:00">06 Nov 2019, 04:17</time> by <a rel="author">NTB I</a></address>
      <p>Det er <a href="https://www.nytimes.com/interactive/2019/11/02/us/politics/trump-twitter-presidency.html">The New York Times</a> som har gjennomgått presidentens bruk av Twitter. Undersøkelsen viser at i begynnelsen av sin tid som president tvitret Trump rundt ni ganger per dag.</p>
      <p>
        <b>De tre siste månedene er antallet tredoblet, og aller mest aktiv var han den andre uka i oktober. Da la han ut hele 271 meldinger.</b>
      </p>
      <p>Trump har også gjentatte ganger delt innlegg der det feilaktig påstås hvordan visse minoritetsgrupper begår voldskriminalitet og andre lovbrudd.</p>
      <p>Men presidenten bruker også Twitter til både å skjelle ut og hylle andre politikere, både i inn- og utland. Presidenten har delt nærmere 6000 meldinger som inneholder angrep mot andre.</p>
      <p>Den han skryter aller mest av, er imidlertid seg selv. Så langt ligger det over 2000 slike meldinger på Trumps Twitter-konto, ifølge gjennomgangen. Mens nærmere 3000 ganger har han roset andre eller noe.</p>
      <h3>Fra skepsis til entusiasme</h3>
      <p>I begynnelsen av Trumps tid som president, ønsket rådgivere å begrense bruken. Det ble til og med vurdert å be et selskap om å legge inn et kvarters forsinkelse på meldingene, skriver den amerikanske avisa.</p>
      <p>Men 11 390 twitter-meldinger seinere er Trumps besettelse med Twitter noe som omfavnes av mange amerikanske tjenestemenn og republikanske politikere.</p>
      <p>Nå samler de seg rundt Trumps pressesjef for selv å komme med forslag til hva han kan legge ut, ifølge New York Times.</p>
      <h3>Deler propaganda</h3>
      <p>Avisa skriver også at Trump regelmessig sprer konspirasjonsteorier, gjerne ved å dele innlegg fra andre kontoer slik at de når ut til hans 66,5 millioner følgere.</p>
      <p>Blant innleggene han har delt, er et innlegg om at hans forgjenger Barack Obama sørget for å avlytte Trumps telefoner under valgkampen i 2016.</p>
      <p>I et annet påstås det at Russland-etterforskningen var en britisk bløff for å lure USA til å innta en hard linje mot president Vladimir Putin.</p>
    </article>
  </body>
</html>