<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/putin-navrhl-vytvorit-ruskou-alternativu-wikipedie/1817685?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T04:45:00+00:00"/>
    <meta property="og:title" content="Putin navrhl vytvořit ruskou alternativu Wikipedie"/>
    <meta property="og:description" content="Moskva - Rusko by podle prezidenta Vladimira Putina mělo mít vlastní alternativu k Wikipedii. Šéf Kremlu navrhl vytvořit ruskou online encyklopedii, která bude obsahovat &quot;hodnověrné informace&quot;. Informovala o tom agentura RIA Novosti, podle níž už vláda na projekt vyčlenila peníze."/>
  </head>
  <body>
    <article>
      <h1>Putin navrhl vytvořit ruskou alternativu Wikipedie</h1>
      <address><time datetime="2019-11-06T04:45:00+00:00">06 Nov 2019, 04:45</time> by <a rel="author" href="http://www.ctk.cz/" target="_blank">ČTK</a></address>
      <p>Moskva - Rusko by podle prezidenta Vladimira Putina mělo mít vlastní alternativu k Wikipedii. Šéf Kremlu navrhl vytvořit ruskou online encyklopedii, která bude obsahovat "hodnověrné informace". Informovala o tom agentura RIA Novosti, podle níž už vláda na projekt vyčlenila peníze.</p>
      <p>"Co se týče Wikipedie, je lépe ji nahradit Velkou ruskou novou encyklopedií v elektronické podobě. V každém případě bude nabízet hodnověrné informace v moderní formě," řekl Putin na zasedání vládní Rady ruského jazyka.</p>
      <p>Putin odkazoval na tištěnou verzi Velké ruské encyklopedie, která vyšla v letech 2007 a 2014. Reagoval přitom na kritickou poznámku jednoho ruského univerzitního profesora, podle nějž ruské soudy nezřídka citují informace z Wikipedie ve svých rozsudcích.</p>
      <p>Podle vládních dokumentů plánuje ruský kabinet poskytnout do roku 2022 na vytvoření nové online encyklopedie 1,7 miliardy rublů (616 milionů korun).</p>
      <p>Ruskojazyčná verze Wikipedie obsahuje 1,5 milionu hesel. V roce 2015 ji ruské úřady nakrátko zakázaly kvůli tomu, že její správci odmítli smazat heslo týkající se užívání konopí.</p>
      <p>Agentura DPA připomněla, že minulý týden začal v Rusku platit kontroverzní zákon o "svrchovaném internetu", který umožňuje větší kontrolu úřadů nad děním na síti. Kreml novinku prezentuje jako ochranu proti kybernetickým útokům, kritici hovoří o nové dimenzi cenzury.</p>
    </article>
  </body>
</html>