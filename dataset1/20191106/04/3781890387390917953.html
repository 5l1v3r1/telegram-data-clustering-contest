<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/740230"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T04:50:00+00:00"/>
    <meta property="og:title" content="แสตมป์ภาพกังหันน้ำชัยพัฒนาฉลอง60ปีวช."/>
    <meta property="og:description" content="สำนักงานคณะกรรมการวิจัยแห่งชาติ (วช.) และไปรษณีย์ไทย ทำแสตมป์ภาพกังหันน้ำชัยพัฒนา ในโอกาสครบรอบ 60 ปี วช."/>
  </head>
  <body>
    <article>
      <h1>แสตมป์ภาพกังหันน้ำชัยพัฒนาฉลอง60ปีวช.</h1>
      <address>
        <time datetime="2019-11-06T04:50:00+00:00">06 Nov 2019, 04:50</time>
      </address>
      <p>
        <b>สำนักงานคณะกรรมการวิจัยแห่งชาติ (วช.) และไปรษณีย์ไทย ทำแสตมป์ภาพกังหันน้ำชัยพัฒนา ในโอกาสครบรอบ 60 ปี วช.</b>
      </p>
      <p>บริษัท ไปรษณีย์ไทย จำกัด จัดทำแสตมป์ภาพกังหันน้ำชัยพัฒนา ในโอกาสครบรอบ 60 ปี สำนักงานคณะกรรมการวิจัยแห่งชาติ (วช.) จำนวนพิมพ์ 4 แสนดวง ราคา 3 บาท ซองวันแรกจำหน่าย 11 บาท  เริ่มจำหน่ายตั้งแต่วันนี้เป็นต้นไป นอกจากนี้ บนดวงแสตมป์ยังประกอบด้วยภาพประกาศนียบัตร รางวัลที่ 1 รางวัลคิดค้นหรือสิ่งประดิษฐ์ซึ่งเป็นประโยชน์แก่ประเทศ ประจำปี 2536 ซึ่ง วช. ได้ทูลเกล้าฯ ถวายแด่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ผู้ทรงเป็นผู้คิดค้นสิ่งประดิษฐ์ดังกล่าว พร้อมตราสัญลักษณ์ 60 ปี วช. อีกด้วย</p>
      <figure>
        <img src="https://www.dailynews.co.th/admin/upload/20191106/news_qPLgpHbIwA120257_533.jpg?v=20191108100?v=6141"/>
      </figure>
      <p>ทั้งนี้ ภาพกังหันน้ำชัยพัฒนาปรากฏบนตราไปรษณียากรไทยครั้งแรกในชุดที่ระลึกงานฉลองสิริราชสมบัติครบ 50 ปี (ชุด 4) ปี 2539 ต่อมาในปี 2552 แสตมป์ที่ระลึกวันเฉลิมพระชนมพรรษาพระบาทสมเด็จพระเจ้าอยู่หัว (รัชกาลที่ 9) ได้นำเสนอภาพรางวัลผู้นำโลกด้านทรัพย์สินทางปัญญา ซึ่งพระองค์ทรงได้รับการทูลเกล้าถวายฯ โดยองค์การทรัพย์สินทางปัญญาโลก (WIPO) ประกอบภาพโครงการในพระราชดำริหลายโครงการ ซึ่งหนึ่งในนั้นคือ กังหันน้ำชัยพัฒนา เพื่อแสดงถึงพระอัจฉริยภาพในด้านการประดิษฐ์คิดค้น<br/> </p>
    </article>
  </body>
</html>