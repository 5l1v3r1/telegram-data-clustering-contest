<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/domaci-nasili-je-v-praze-na-vzestupu-casto-dospele-deti-tyraji-sve-rodice-20191105.html"/>
    <meta property="og:site_name" content="Deník.cz"/>
    <meta property="article:published_time" content="2019-11-06T04:55:00+00:00"/>
    <meta property="og:title" content="Domácí násilí je v Praze na vzestupu, i dospělé děti týrají své rodiče"/>
    <meta property="og:description" content="Hlavní město dlouhodobě vévodí nelichotivému žebříčku v počtu případů domácího násilí. Těch navíc opět přibývá. Obětem pomáhá Intervenční centrum Praha, které se nově zaměřuje i na děti."/>
  </head>
  <body>
    <article>
      <h1>Domácí násilí je v Praze na vzestupu, i dospělé děti týrají své rodiče</h1>
      <address><time datetime="2019-11-06T04:55:00+00:00">06 Nov 2019, 04:55</time> by <a rel="author">Jan Prokeš</a></address>
      <p>Městem provozované intervenční centrum, pomáhající obětem domácího násilí, „přibralo“ mezi své klienty osoby mladší šestnácti let. Terapeuti začali od začátku září pracovat s několika dětmi, které žijí nebo žily v domácnosti s agresivním rodičem, a jsou tak většinou v roli „očitých svědků“.</p>
      <figure>
        <img src="https://g.denik.cz/63/30/shutterstock-69462205_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/zarlivos-a-par-facek-domaci-nasili-se-projevuje-uz-i-v-souziti-mladych-20190616.html">Žárlivost a pár facek. Domácí násilí se projevuje už i v soužití mladých Přečíst článek ›</a>
      </aside>
      <p>„Kontakty s těmito dětmi jsme zatím navázali buď přes dospělou oběť domácího násilí, nebo přes spolupracující úřady na ochranu dětí. Zájemci o službu nás mohou samozřejmě kontaktovat i přímo telefonicky nebo přes internet. Bez ohledu na způsob kontaktování se ale snažíme o všem mluvit i s oběma rodiči, je-li to možné,“ uvedla vedoucí intervenčního centra Barbora Holušová, podle které se o pomoc mohou přihlásit i děti, které jsou samy týrané. „V takovém případě bychom kontaktovali policii a orgán péče o dítě,“ dodala Holušová.</p>
      <h3>129 smutných příběhů</h3>
      <p>V péči odborníků z intervenčního centra je nově i devítiletý chlapec, který byl opakovaně svědkem fyzických i psychických útoků, jichž se na jeho matce dopouštěl otec alkoholik. Zmapovat rodinnou situaci se podařilo společně s napadanou ženou. Psycholožka se následně snažila, aby dítě dokázalo zpracovat prožité emoce a trauma z násilí, zvýšit jeho sebevědomí, připravit ho na odchod otce z rodiny apod.</p>
      <p>Chlapec podle zjištění pracovníků centra postrádá pocit základního bezpečí a stability a k otci chová ambivalentní pocity. Psycholožka doporučila pokračovat v terapii jak s dítětem, tak s matkou.</p>
      <figure>
        <img src="https://g.denik.cz/63/8e/znasilnovac4_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/muz-se-pokusil-znasilnit-tri-zeny-policiste-ho-dopadli-hledaji-dalsi-obeti-20190812.html">Muž se pokusil znásilnit tři ženy. Policie ho dopadla, hledá další možné oběti Přečíst článek ›</a>
      </aside>
      <p>Intervenční centrum Praha letos celkem eviduje už přes čtyři tisíce kontaktů a poskytlo sociálně-právní poradenství nebo psychologickou pomoc víc než pěti stovkám klientů, z nichž víc než devět desetin představují ženy a dívky. 129 z těchto smutných příběhů zatím vyústilo ve vykázání násilné osoby ze společné domácnosti na základě rozhodnutí policie.</p>
      <p>Rozšíření služeb o práci zaměřenou na děti je podle vedení Centra sociálních služeb Praha (CSSP), pod které intervenční centrum spadá, „dalším logickým krokem vycházejícím z faktu, že děti bývají leckdy domácím násilím zasaženy nejvíce“. Děti už teď figurují ve většině případů, které Intervenční centrum Praha řeší a v situacích po vykázání násilné osoby ze společného obydlí je to téměř 80 procent.</p>
      <h3>Dítě může přebírat negativní modely chování</h3>
      <p>„Cílem terapie je nejen zprostředkovat dítěti informace o jeho právech, přiměřeně věku ho informovat o stávající situaci, ale také o tom, co se děje v rodině. V rámci terapie může dítě sdílet a zpracovat zkušenosti s prožitým násilím, aby se tak zabránilo jeho další traumatizaci,“ shrnul motivy nové služby ředitel CSSP Tomáš Ján.</p>
      <figure>
        <img src="https://g.denik.cz/63/06/6746906-praha-trikralova-sbirka-2016-v-praze-4_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/trikralova-sbirka-pomuze-obetem-domaciho-nasili-i-neformalnim-pecovatelum-20190104.html">Tříkrálová sbírka pomůže obětem domácího násilí i neformálním pečovatelům Přečíst článek ›</a>
      </aside>
      <p>Organizátoři dlouhodobé kampaně proti domácímu násilí upozorňují, že dítě může jako svědek násilí v rodině přebírat negativní modely chování, ale také například odpovědnost za celou rodinnou situaci, může se stylizovat do ochránce nenásilného rodiče a podobně.</p>
      <p>Postup práce v nové, na děti zaměřené službě je následující: Sociální pracovník nebo pracovnice nejdříve promluví s „nenásilným rodičem“. Před započetím samotné terapie s dítětem mapují tito specialisté rodinnou situaci tak, aby získali maximum relevantních informací, které následně vyhodnotí a navrhují nejvhodnější postup. Klíčovou komunikaci s dítětem má pak na starosti psycholog respektive psycholožka ve spolupráci se sociálními pracovníky.</p>
      <h3>Obětmi jsou stále častěji senioři</h3>
      <p>Metropole má ze všech krajů opakovaně největší počet odhalených případů domácího násilí, což podle odborníků souvisí s atmosférou mezilidských vztahů ve velkoměstě. V poslední době přibývají zjištěné případy násilí, kterého se dopouštějí drogově závislí lidé a také dospělé děti vůči svým rodičům.</p>
      <figure>
        <img src="https://g.denik.cz/63/30/shutterstock-69462205_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/v-lonskem-roce-bylo-kvuli-domacimu-nasili-vykazano-192-prazanu-20190116.html">V loňském roce bylo kvůli domácímu násilí vykázáno 192 Pražanů Přečíst článek ›</a>
      </aside>
      <p>V případech násilí v rodinách cizinců spolupracuje Intervenční centrum Praha s dalšími organizacemi, které jsou schopny zprostředkovat například tlumočníka pro ohroženou osobu, nerozumí-li česky. Ve vietnamských rodinách se naopak někdy stává, že s úřady (policií, orgánem péče o dítě či intervenčním centrem) komunikuje nezletilé ohrožené dítě, které česky hovoří.</p>
      <p>Pražské intervenční centrum už deset let nabízí pomocnou ruku i samotným násilníkům. Ti mají v rámci programu Viola možnost individuální nebo skupinové psychoterapie, kde se učí zvládat „návaly vzteku“.</p>
      <figure>
        <img src="https://g.denik.cz/63/4e/2883169-cizinecka-policie-zatah-vietnamci-nelegalni-pobyt_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/zdrogovany-mladik-skrtil-svoji-matku-straznici-se-do-bytu-dostavali-nasilim-20180131.html">Zdrogovaný mladík škrtil svoji matku. Strážníci se do bytu dostávali násilím Přečíst článek ›</a>
      </aside>
    </article>
  </body>
</html>