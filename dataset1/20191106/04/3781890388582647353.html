<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740231"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T04:47:00+00:00"/>
    <meta property="og:title" content="'มะนาว'ลั่นพร้อมชดใช้ลูกข่าย โชว์คิดสูตรคืนเงินสุดแสบ"/>
    <meta property="og:description" content="“มะนาว” ยอมรับแล้วเรื่องจริง ปมรับเงินจากลูกข่ายร่วมแชร์แม่มณี โชว์วิธีคำนวณเงินคืนเหยื่อสุดแสบ หัวใสชดใช้เงินต้นสุทธิหลังหักจากดอกเบี้ยที่เคยได้รับก่อนหน้า 3 งวด"/>
  </head>
  <body>
    <article>
      <h1>'มะนาว'ลั่นพร้อมชดใช้ลูกข่าย โชว์คิดสูตรคืนเงินสุดแสบ</h1>
      <address>
        <time datetime="2019-11-06T04:47:00+00:00">06 Nov 2019, 04:47</time>
      </address>
      <p>
        <b>“มะนาว” ยอมรับแล้วเรื่องจริง ปมรับเงินจากลูกข่ายร่วมแชร์แม่มณี โชว์วิธีคำนวณเงินคืนเหยื่อสุดแสบ หัวใสชดใช้เงินต้นสุทธิหลังหักจากดอกเบี้ยที่เคยได้รับก่อนหน้า 3 งวด</b>
      </p>
      <p>กรณีตำรวจออกหมายจับ “แม่มณี” หรือ น.ส.วันทนีย์ ทิพย์ประเวช อายุ 28 ปี พร้อมนายเมธี ชิณภา แฟนหนุ่ม อายุ 20 ปี คดีโกงแชร์มูลค่าพันกว่าล้านบาท ขณะที่สังคมต่างจ้องจับผู้ที่อาจจะเป็นเครือข่ายอีกหลายคน ปรากฏชื่อของ น.ส.จุฑาทิพย์ นิ่มนวล หรือ “น้องมะนาว” แม้ก่อนหน้านี้เธอจะออกมาปฏิเสธว่าเป็นเพียงคนกลางเท่านั้นหลังแม่มณีถูกจับตามที่เสนอข่าวไปแล้วนั้น</p>
      <figure>
        <img src="https://www.dailynews.co.th/admin/upload/20191106/news_kmitdTSmUg115938_533.jpg?v=20191106126?v=1316"/>
      </figure>
      <p>เกี่ยวกับเรื่องนี้ วันที่ 6 พ.ย. เฟซบุ๊กของมะนาว <b>“</b><b>Manow Jutathip Nimnual”</b> ออกมาโพสต์ชี้แจงพร้อมกับอ้างว่าได้โอนเงินคืนให้ลูกข่ายบางส่วนแล้ว โดยระบุข้อความว่า “รายละเอียดการฝากออมของ นาย...ชดใช้ให้ตามนี้แล้ว การที่คุณฝากออมแล้วไม่ได้รับคืน มันคือปัญหาของคุณกับเรา เราก็ชดใช้ให้ตามที่ฝาก แต่จะให้ตามจ่ายดอกร้อยละ 20 มันคือปัญหาของคุณกับคนปล่อยกู้ เราก็ไม่ได้สั่งให้ไปคุณไปกู้มาเล่น เรามีปัญหากับแม่มณีคุณก็ไม่ได้มาแก้ปัญหาให้เรา ลงทุนไปกู้มาเล่นเอง มองเห็นความโลภของตัวเองบ้างไหม เหตุการณ์มันมาขนาดนี้ แนะนำให้ยอมรับความจริง เงินที่ฝากมาอยู่ที่พี่เดียร์ แต่เงินที่คืนไปคือเงินส่วนตัวเรานะ ผิดถูกก็ว่าไปตามเนื้อเรื่อง ไม่ใช่มาสร้างกระแสอยากดัง เงียบมานานแล้ว ระดับเสี่ยต้องไปกู้มาจัดงานรถซิ่งด้วยป่าว คนเราไม่เคยรู้จักคำว่าพอจริง ๆ”</p>
      <figure>
        <img src="https://www.dailynews.co.th/admin/upload/20191106/news_bjtXscjHmV115938_533.jpg?v=20191106126?v=4576"/>
      </figure>
      <p>ทั้งนี้กระดาษที่มะนาวนำมาเขียน ระบุวิธีการคำนวณเงินที่จะชดใช้คืนลูกข่ายว่า เงินต้น 2 ขวดสุดท้ายที่จะต้องคืนรวมจำนวน 140,000 บาท แต่จะถูกหักจากดอกเบี้ยที่ลูกข่ายเคยได้รับไปก่อนหน้านี้ 3 งวด รวมเป็นเงิน 85,000 บาท ฉะนั้นมะนาวจึงสรุปยอดเงินต้นสุทธิ จำนวน 55,000 บาท ที่จะโอนเงินชดใช้คืนให้แก่ลูกข่ายดังกล่าว<br/><br/>อย่างไรก็ตาม มะนาวยัง ได้เข้ามาคอมเมนต์อ้างด้วยว่า “ส่งยอดพี่เดียร์ครบหมด ไม่เคยหักมาหมุนเอง สำรองจนหมดแล้ว ยอดต่อจากนี้คือฟ้องแล้วนำเงินที่ได้มาคืนแค่นั้น ติดตามข่าวสารเอาเลยคะ ไม่สะดวกตอบแชทส่วนตัวเป็นพัน ๆ แชท กำลังดำเนินคดี จะรอด จะติด ตามกระบวนการเลยคะ”<br/><br/>ขอบคุณภาพ : <b>@Manow Jutathip Nimnual</b><br/><br/><b>อ่านข่าวที่เกี่ยวข้อง</b><b>...<br/></b><br/><br/><b>- <a href="https://www.dailynews.co.th/crime/740147">ความเสียหายวงเงินแชร์'แม่มณี' ใกล้แตะ1,300ล้านบาท</a><br/><br/>- <a href="https://www.dailynews.co.th/crime/739737">'มะนาว'หายหลัง'แม่มณี'ถูกจับ แนะล่าเอาเงินจาก'แม่ทีม'</a></b></p>
    </article>
  </body>
</html>