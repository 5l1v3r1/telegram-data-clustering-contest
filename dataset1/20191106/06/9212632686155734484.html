<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/514378/2s-taruhan-negara"/>
    <meta property="og:site_name" content="HM Online"/>
    <meta property="article:published_time" content="2019-11-06T06:01:24+00:00"/>
    <meta property="og:title" content="'2S' taruhan negara"/>
    <meta property="og:description" content="KETAJAMAN dua penggempur Johor Darul Ta’zim (JDT), Safawi Rasid dan Syafiq Ahmad yang masing-masing meledak satu gol pada final Piala Malaysia menentang Kedah di Stadium Nasional Bukit Jalil Sabtu lalu, diharap berterusan apabila turun membantu skuad Harimau Malaya dalam tiga aksi antarabangsa selepas ini."/>
  </head>
  <body>
    <article>
      <h1>'2S' taruhan negara</h1>
      <address><time datetime="2019-11-06T06:01:24+00:00">06 Nov 2019, 06:01</time> by <a rel="author">Oleh Firdaus Hashim</a></address>
      <p>KETAJAMAN dua penggempur Johor Darul Ta’zim (JDT), Safawi Rasid dan Syafiq Ahmad yang masing-masing meledak satu gol pada final Piala Malaysia menentang Kedah di Stadium Nasional Bukit Jalil Sabtu lalu, diharap berterusan apabila turun membantu skuad Harimau Malaya dalam tiga aksi antarabangsa selepas ini.</p>
      <p>Skuad kendalian Tan Cheng Hoe yang sudah memulakan kem latihan bagi persiapan aksi persahabatan menentang Tajikistan Sabtu ini serta kelayakan Piala Dunia 2022/Piala Asia 2023 bertemu Thailand (14 November) dan Indonesia (19 November) di Bukit Jalil sudah tentunya menagih sentuhan berbisa gandingan ‘2S’ itu.</p>
      <p>Jelas Cheng Hoe, beliau mengharapkan kedua-dua pemain itu dapat mengekalkan prestasi cemerlang ketika membenam skuad Helang Merah 3-0 pada final Piala Malaysia itu.</p>
      <p>“Barisan serangan kita memang selalu menjadi bahan pertikaian, namun selepas perlawanan peringkat separuh akhir dan pentas final Piala Malaysia, Safawi dan Syafiq menampilkan prestasi yang baik.</p>
      <p>“Saya harap kedua-dua pemain ini dapatkan mengekalkan prestasi dan tahap keyakinan mereka bersama pasukan negara.</p>
      <figure>
        <img src="https://assets.hmetro.com.my/images/articles/ki_1572991275.jpg"/>
      </figure>
      <p>“Namun, saya selalu menegaskan kepada anak buah saya kekuatan pasukan bukan terletak di tangan dua atau tiga pemain. Kita perlu bekerja sebagai satu unit,” katanya ketika ditemui pada sesi latihan pasukan.</p>
      <p>Skuad Harimau Malaya yang sudah mengharungi tiga aksi peringkat kelayakan Kumpulan G sekadar menghuni tangga keempat dengan memungut tiga mata.</p>
      <p>Pungutan mata itu adalah hasil kemenangan 3-2 ke atas pasukan Indonesia di Stadium Gelora Bung Karno pada 5 September lalu yang turut dicemari insiden rusuhan penyokong tuan rumah hingga mengakibatkan skuad Harimau Malaya terpaksa meninggalkan stadium dengan menaiki kereta perisai Barracuda.</p>
      <p>Bagaimanapun, kejayaan tiga mata pertama itu gagal diteruskan dalam dua aksi berikutnya apabila tewas 1-2 kepada Emiriah Arab Bersatu (UAE) di Bukit Jalil sebelum tunduk 0-1 di tangan Vietnam di Hanoi.</p>
      <p>Lantas, bagi menghidupkan peluang Malaysia pada kempen kali ini, skuad negara perlu memanfaatkan aksi di tempat sendiri dengan wajib melakar kemenangan ke atas skuad Gajah Perang dan Garuda di depan penyokong tempatan.</p>
      <related>
        <h4>Berita Berkaitan</h4>
        <a href="https://www.hmetro.com.my/arena/2019/11/514315/cheng-hoe-harap-2s-terus-gegar-lawan"/>
        <a href="https://www.hmetro.com.my/arena/2018/11/394271/jika-menang-dapat-kelebihan-psikologi"/>
        <a href="https://www.hmetro.com.my/arena/2018/12/402815/jangan-kecewa-kita-pasti-bangkit"/>
        <a href="https://www.hmetro.com.my/arena/2018/12/402910/ayuh-tebus-duka-di-hanoi"/>
        <a href="https://www.hmetro.com.my/arena/2018/11/392495/cheng-hoe-gugurkan-3"/>
        <a href="https://www.hmetro.com.my/arena/2019/09/493491/akram-sedia-bersaing-dengan-brendan"/>
        <a href="https://www.hmetro.com.my/arena/2019/03/435990/penyudah-tumpul-kecewakan-cheng-hoe"/>
        <a href="https://www.hmetro.com.my/arena/2019/08/481555/kinta-express-dalam-radar-cheng-hoe"/>
      </related>
    </article>
  </body>
</html>