<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/7ffdb9727213783e/prima-lupta-a-guvernului-orban-depesedizarea-ministerelor-a-inceput-inventarul-aparatului-de-rude-pile-si-amante.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-06T06:36:41+00:00"/>
    <meta property="og:title" content="Prima luptă a Guvernului Orban - depesedizarea ministerelor; A început inventarul aparatului de rude, pile și amante"/>
    <meta property="og:description" content="Guvernul Orban va avea miercuri prima ședință oficială în care va fi adoptată ordonanța de urgență pentru restructurarea Executivului român prin care numărul de ministere va fi redus de la 24 de la 16. În 48 de ore, liberalii au fost obligați să găsească soluții pentru dispariția a 8 ministere, fiecare cu un aparat birocratic uriaș. Al doilea pas pe care îl vor face va fi marea operațiune de depesedizare."/>
  </head>
  <body>
    <article>
      <h1>Prima luptă a Guvernului Orban - depesedizarea ministerelor; A început inventarul aparatului de rude, pile și amante</h1>
      <address><time datetime="2019-11-06T06:36:41+00:00">06 Nov 2019, 06:36</time> by <a rel="author">Jurnal.md</a></address>
      <p>
        <b>Guvernul Orban va avea miercuri prima ședință oficială în care va fi adoptată ordonanța de urgență pentru restructurarea Executivului român prin care numărul de ministere va fi redus de la 24 de la 16. În 48 de ore, liberalii au fost obligați să găsească soluții pentru dispariția a 8 ministere, fiecare cu un aparat birocratic uriaș. Al doilea pas pe care îl vor face va fi marea operațiune de depesedizare.</b>
      </p>
      <p>Cea mai mare problemă a guvernului PNL în acest moment este preluarea unui mecanism profund pesedizat, practic miniștrii s-au dus marți la serviciu pentru a lucra cu oamenii lăsați în urmă de miniștrii PSD, de la șefi de cabinet și consilieri, secretari de stat, subsecretari de stat, directori, șefi de serviciu, personal contractual extern. Nu se dau duși foarte ușor oamenii PSD, de exemplu din cei 18 consilieri de stat ai Vioricăi Dăncilă au demisionat doar 4. Nici secretarii de stat nu se grăbesc să plece.</p>
      <p>Există deja pe masa premierului un dosar cu peste 70 de pagini cu toții secretarii de stat, consilierii de stat, subsecretarii de stat, din aparatul central, din fiecare minister și agenție subordonată, oamenii numiți de PSD. Acestuia i se vor adăuga noi dosare cu rezultatul inventarului pe care l-au început liberalii pe toată uriașa structură de rude, pile și oameni de partid care au ocupat aparatul de stat.</p>
      <p>„Mâine după ședința de guvern asta e prioritatea - depesedizarea! După care urmează audit la fiecare minister pentru organigramă, și audit la fiecare entitate subordonată ministerelor pentru că vrem să venim cu pasul al doilea de restructurare care să vizeze agenții, autorități, oficii, comisii, comiții, comitete”, a declarat pentru Digi24.ro premierul Ludovic Orban.</p>
      <p>În ultima lună, toți miniștrii PSD s-au ocupat cu predilecție de înfigerea pe toate posturile vacante a oamenilor de partid, a prietenilor, rudelor, copiilor prietenilor și membrilor, aștfel încât noului guvern să îi vină foarte greu să lucreze cu o rețea birocratică ostilă.</p>
      <p>De altfel, ultimele acte semnate de Viorica Dăncilă au fost pentru numirea în funcții esențiale a unor oameni de casă ai Rovanei Plumb și ai lui Gabriel Oprea. La ministerul Sănătății s-au făcut pe ultima sută de metri numiri la conducerea spitalelor - inclusiv protejata lui Darius Vâlcov, Adriana Cotel, a fost numită manager la Spitalul Fundeni.</p>
      <p>
        <b>Numiri pe ultima sută de metri pe toate funcțiile libere la Ministerul Sănătății</b>
      </p>
      <p>Surse din Ministerul Sănătății au declarat pentru Digi24.ro că ministrul demis, Sorina Pintea, a luat mai multe decizii înainte de predarea mandatului, prin care și-a impus oamenii în funcții cheie. Una dintre aceste decizii face referire la prelungirea interimatului directorul Institutului de Hematologie Transfuzională.</p>
      <p>La Institutul de Hematologie, Sorina Pintea a numit-o la finalul anului trecut, prin detașare, pe doctorița Carmen Violeta Oancea, pe care anterior o numise consilier personal la cabinetul ministrului, pentru a putea fi detașată. În decurs de doar câteva zile, Oancea a ajuns consilier și mai apoi manager interimar al Institutul de Hematologie.</p>
      <p>Pentru că odată cu plecarea din minister a Sorinei Pintea își pierdea postul de consilier și, totodată, și pe cel de manager interimar detașat la Institutul de Hematologie Transfuzională, ministrul a revocat-o din funcția de consilier personal pe Carmen Oancea și a trecut-o la Direcția generală de asistență medicală și sănătate publică, pentru a putea fi detașată, în continuare, manager interimar al Institutul de Hematologie Transfuzională.</p>
      <p>O altă decizie a Sorinei Pintea are legătură cu șefa sa de cabinet, care a câștigat un concurs organizat în minister, după demiterea Guvernului, pentru postul de șef serviciu la Direcția pentru relații cu presa, afaceri europene, relații internaționale.</p>
      <p>„Are post în minister din 2008, este angajata ministerului din 2008 și a vrut să promoveze. Eu nu am știut că ea și-a depus dosarul, dar este angajata ministerului din 2008 și a lucrat la cabinete la aproape toți miniștrii, pe care i-a avut Sănătatea”, a explicat, la momentul respectiv, Sorina Pintea.</p>
      <p>Însă, după ce a obținut funcția de la departamentul de relații cu presa, Daniela Petruța Enache ar fi fost mutată la o direcție mult mai importantă, este vorba de Direcția pentru management și structuri unități sanitare.</p>
      <p>
        <b>Ministrul demis al Transporturilor a schimbat 5 din 6 membri din CA CNAIR. Șeful cancelariei lui Dăncilă, numit pentru 4 ani la CNAIR</b>
      </p>
      <p>În ultimele ore din mandatul lui Răzvan Cuc, la solicitarea ministrului a fost convocată Adunarea Generală a acționarilor CNAIR care a finalizat procedura de selecție a candidaților pentru posturile de membri în Consiliul de Administrație. Adunarea Generală a Acţionarilor Companiei de Administrare a Infrastructurii Rutiere a numit marți doi membri noi în Consiliul de Administraţie, pe Maşala Ionuţ Laurenţiu şi Piţiogoi Mihuţ Marius, şi a numit definitiv Consiliul pentru o perioadă de 4 ani, după ce iniţial a fost numit provizoriu. Membrii actuali, pe lângă cei doi numiţi în cursul zilei de luni, sunt Bumbac Georgeta, Pascu Bogdan şi Mihalache Costin. Ultimul a fost chiar șeful cancelariei fostului premier Viorica Dăncilă.</p>
      <p>„Trebuia procedura închisă. Sunt nişte proceduri legale, nu s-a întâmplat absolut nimic. Nu puteam să lăsăm o procedură nefinalizată”, a declarat fostul ministru al Transporturilor, Răzvan Cuc.</p>
      <p>
        <b>Ministrul Dezvoltării a stabilit înainte să plece comisiile pentru concursul de admitere la Programul de formare al înalților funcționari publici</b>
      </p>
      <p>Un ordin al ministrului demis al Dezvoltării, Daniel Suciu, a fost publicat marți în Monitorul Oficial. Ordinul prevede aprbarea regulamentului de funcționare și desfășurare a concursului de admitere la Programul de formare și specializare pentru ocuparea unor funcții de înați funcționari publici. Conform documentului, înainte să plece din minister, Daniel Suciu a stabilit componența comisiilor de concurs și a comisie de soluționare a contestațiilor. Fiecare comisie este alcătuită dintr-un reprezentant al Institutului Național de Administrație și din 2 reprezentanți ai Guvernului, unul de la Ministerul Dezvoltării și unul de Secretariatul General al Guvernului. Astfel, prin numirea unor oameni de încredere în comisiile de concurs, pot fi pregătite admiterile pentru cele 75 de locuri disponibile pentru cei care își doresc să devină înalți funcționari publici.</p>
    </article>
  </body>
</html>