<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/odesa/news/chetvertiy-morskiy-port-odeshchini-vtrativ-nachalnika-637985.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T06:44:49+00:00"/>
    <meta property="og:title" content="Четвертий морський порт Одещини втратив начальника"/>
    <meta property="og:description" content="Керівника порту «Южний» звільнили з посади"/>
  </head>
  <body>
    <article>
      <h1>Четвертий морський порт Одещини втратив начальника</h1>
      <address>
        <time datetime="2019-11-06T06:44:49+00:00">06 Nov 2019, 06:44</time>
      </address>
      <h4>Керівника порту «Южний» звільнили з посади</h4>
      <p>Міністерство інфраструктури України звільнило 4 листопада Анатолія Яблунівського з посади в.о. директора торгового морського порту «Южний».</p>
      <p>«4  листопада 2019 року наказом Міністерства інфраструктури звільнено з роботи  виконуючого обов’язки директора ДП «Морський торговельний порт «Южний» Яблунівського Анатолія Миколайовича відповідно до пункту 2 частини першої статті 36 Кодексу законів про працю України. Наказ підписано Міністром інфраструктури Владиславом Криклієм», - <a href="https://mtu.gov.ua/news/31270.html">йдеться у повідомленні на сайті відомства</a>.</p>
      <p>На цій посаді Яблунівський працював з червня 2018 року. саме коли справи порту для колективу бажали бути кращими. Спад виробництва руди, яка становила суттєву частку перевалки вантажів, позначився на підприємстві.</p>
      <p>В той же час у пресслужбі порту повідомляють, що цьогоріч до металу і зернових додались нікелева руда, бетонітова глина та мінеральні добрива. Загалом за рахунок цих вантажів ДП «МТП «Южний» збільшив перевалку на понад мільйон тонн.</p>
      <p>Також речники підприємства розповсюдили звіт про переможні досягнення та зустріч колективом Нового року вже посеред жовтня.</p>
      <p>«Колектив Державного підприємства «Морський торговельний порт «Южний» на 77 днів раніше виконав річний виробничий план. За даними головної диспетчерської  15 жовтня о 20:00 підприємством опрацьовано 11 млн. 680 тисяч тонн вантажів (100% плану на 2019 рік). 67% від загального обсягу склав експорт руди, чавуну, зернобобових вантажів та продуктів їх переробки,  решта – імпорт енергетичного та коксівного вугілля, транзит, каботаж. З початку року опрацьовано 197 суден, що на 14% більше, ніж минулоріч. Понад 40% флоту, який опрацьовують біля причалів держстивідора  – судна типу «кейпсайз» вантажомісткістю понад 200 тис. тонн», - <a href="http://www.port-yuzhny.com.ua/article/1000218-vantajoobig_dp_mtp_yujniy_u_jovtni_dosyag_134_">йдеться у повідомленні на сайті порту.</a></p>
      <p>Зазначимо, що вже четвертий торговий морський порт Одеської області втратив начальника за два місяці роботи нового міністра Владислава Криклія. Перед тим міністр почистив командну ланку морських портів в Одесі, Чорноморську, Білгород-Дністровському.</p>
      <related>
        <a href="https://glavcom.ua/country/society/masove-skorochennya-u-derzhstati-zi-sluzhbi-vizhenut-1770-fahivciv--638008.html"/>
        <a href="https://glavcom.ua/country/politics/perepoloh-u-rayderzhadministraciyah-kogo-vikinut-na-vulicyu-pershim-637979.html"/>
        <a href="https://glavcom.ua/news/vtomiv-parad-debiliv-sluga-narodu-proponuje-vignati-odnogo-z-ministriv-637980.html"/>
      </related>
    </article>
  </body>
</html>