<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/58a486fdd2ac5b73/andrei-nastase-spune-ca-guvernul-nu-va-ceda-ministerele-pe-care-le-vrea-igor-dodon.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-06T06:47:49+00:00"/>
    <meta property="og:title" content="Andrei Năstase spune că Guvernul nu va ceda ministerele pe care le vrea Igor Dodon"/>
    <meta property="og:description" content="Liderul Platformei DA, Andrei Năstase, declară că Guvernul din care el face parte în calitate de ministru de Interne nu va ceda ministerele despre care președintele Igor Dodon afirmă că nu și-ar onora sarcinile în faţa cetăţenilor."/>
  </head>
  <body>
    <article>
      <h1>Andrei Năstase spune că Guvernul nu va ceda ministerele pe care le vrea Igor Dodon</h1>
      <address><time datetime="2019-11-06T06:47:49+00:00">06 Nov 2019, 06:47</time> by <a rel="author">Jurnal.md</a></address>
      <p>
        <b>Liderul Platformei DA, Andrei Năstase, declară că Guvernul din care el face parte în calitate de ministru de Interne nu va ceda ministerele despre care președintele Igor Dodon afirmă că nu și-ar onora sarcinile în faţa cetăţenilor.</b>
      </p>
      <p>Năstase a spus că a avut discuţii la acest subiect cu premierul Maia Sandu şi că a căzut de acord cu ea că ceea ce face Igor Dodon nu este bine. „Dodon încearcă să lovească în nişte miniştri care fac nişte performanţe”, a subliniat Năstase, invitat la TVR Moldova. Întrebat de ce preşedintele face acest lucru, ministrul de Interne a răspuns: „pentru că n-a ieşit încă din campania din 2016”.</p>
      <p>Liderul Platformei DA a mai declarat că acţiunile lui Dodon sunt regretabile, pentru că un preşedinte ar fi trebuit să aibă alte abordări şi să aducă probe la acuzaţiile sale.</p>
      <p>„ACUM nu va ceda ministerele, nici nu se pune problema. Există posibilităţi de remaniere, dar nu venite la comandă politică”, a punctat Andrei Năstase.</p>
      <p>În alt context, liderul Platformei DA a spus că formațiunea sa optează pentu constituirea unei fracțiuni comune cu PAS în Consiliul Municipal Chișinău. El a precizat, totuși, că o decizie finală la nivelul celor două componente ale blocului ACUM încă nu a fost luată. „Acum avem două partide. La nivelul Platformei Demnitate și Adevăr noi așa am decis că așa este bine – să mergem împreună, să vedem ce vor decide colegii noștri de la PAS că doar nu putem să mergem împreună decât dacă ambii își doresc la fel”, a precizat Andrei Năstase.</p>
    </article>
  </body>
</html>