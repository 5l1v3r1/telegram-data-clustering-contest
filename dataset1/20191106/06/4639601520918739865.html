<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/society/ktimatologio-kalokairi-ta-prostima-gia-tis-liksiprothesmes-diloseis-idioktisias/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T06:25:59+00:00"/>
    <meta property="og:title" content="Κτηματολόγιο : Καλοκαίρι τα πρόστιμα για τις ληξιπρόθεσμες δηλώσεις"/>
    <meta property="og:description" content="Έως τον Ιούνιο έχουν φτάσει τα ραντεβού όσων πήραν «βεβαίωση εμπρόθεσμης προσέλευσης», προκειμένου να ολοκληρώσουν την υποβολή της δήλωσης τους σε μεταγενέστερο χρόνο"/>
  </head>
  <body>
    <article>
      <h1>Κτηματολόγιο : Καλοκαίρι τα πρόστιμα για τις ληξιπρόθεσμες δηλώσεις</h1>
      <h2>Έως τον Ιούνιο έχουν φτάσει τα ραντεβού όσων πήραν «βεβαίωση εμπρόθεσμης προσέλευσης», προκειμένου να ολοκληρώσουν την υποβολή της δήλωσης τους σε μεταγενέστερο χρόνο</h2>
      <address><time datetime="2019-11-06T06:25:59+00:00">06 Nov 2019, 06:25</time> by <a rel="author">Τράτσα Μάχη</a></address>
      <p>Το ερχόμενο καλοκαίρι αναμένεται ότι θα ενεργοποιηθούν τα πρόστιμα που προβλέπει η νομοθεσία για όσους δεν έχουν υποβάλλει δήλωση ιδιοκτησίας στο Κτηματολόγιο εντός των καθορισμένων προθεσμιών (και των παρατάσεών τους). Κι αυτό διότι έχουν φθάσει έως και τον Ιούνιο τα ραντεβού των πολιτών, οι οποίοι έχουν λάβει «βεβαίωση εμπρόθεσμης προσέλευσης», προκειμένου να ολοκληρώσουν την υποβολή της δήλωσης τους σε μεταγενέστερο χρόνο, μετά τη λήξη της τελικής προθεσμίας. Από εκεί και πέρα δεν θα υπάρξει άλλη περίοδος χάριτος.</p>
      <p>Οι σαφείς δηλώσεις της Διοίκησης του Ελληνικού Κτηματολογίου και της πολιτικής ηγεσίας του Υπουργείου Περιβάλλοντος και Ενέργειας (ΥΠΕΝ), οι οποίοι όλο το προηγούμενο διάστημα δήλωναν μετ΄ επιτάσεως ότι δεν πρόκειται να δοθούν άλλες παρατάσεις φαίνεται ότι …έπιασαν τόπο. Όπως και τα περίπου δύο εκατομμύρια μηνύματα που εστάλησαν μέσω του taxis. Το έδειξαν και οι τεράστιες ουρές στα κτηματολογικά γραφεία στις περιοχές όπου έληγαν την περασμένη εβδομάδα οι προθεσμίες υποβολής δηλώσεων.</p>
      <p>
        <a href="https://www.in.gr/2019/11/06/greece/kypros-perielouse-oksy-tin-proin-gynaika-tou-paleyei-gia-tin-zoi-tis/">Κύπρος : Περιέλουσε με οξύ την πρώην γυναίκα του – Παλεύει για την ζωή της</a>
      </p>
      <p>Σύμφωνα με τις εκτιμήσεις των μελετητών που έχουν αναλάβει τις κτηματογραφήσεις «ο μηχανισμός των βεβαιώσεων εμπρόθεσμης προσέλευσης δούλεψε καλά και αναμένεται να οδηγήσει τελικά σε αύξηση των δηλώσεων έως και 25%. Σε πολλές περιοχές τα ραντεβού φτάνουν έως και το καλοκαίρι του 2020». Μάλιστα, τα δικαιώματα που θα διεκπεραιωθούν με ραντεβού ξεπερνούν αριθμητικά όσα έχουν υποβληθεί με την συνήθη διαδικασία εντός των προθεσμιών, όπως π.χ. στην περίπτωση του Λασιθίου.  Σε αυτήν την περιοχή της Κρήτης τα τελευταία ραντεβού έχουν κλειστεί για τον Φεβρουάριο, στον Άγιο Νικόλαο και τη Σητεία για τον Απρίλιο  ενώ στη Νεάπολη και την Ιεράπετρα για τον Μάιο.</p>
      <p>Ειδικότερα, στο Οροπέδιο Λασιθίου από τα 30.569 προεκτιμώμενα ιδιοκτησιακά δικαιώματα τα 18.868 δηλώθηκαν εντός των προθεσμιών ενώ για τη δήλωση άλλων 27.528 δικαιωμάτων κλείσθηκαν ραντεβού. Αντιστοίχως, στον Άγιο Νικόλαο από  σύνολο 127.233 δικαιωμάτων κλείστηκαν ραντεβού για τα 92.126, στην Ιεράπετρα από τα 171.598 δικαιώματα για τα 82.679 οι δηλώσεις ιδιοκτησίας θα κατατεθούν με ραντεβού και στη Σητεία από τα 214.526 δικαιώματα θα κατατεθούν με ραντεβού τα 47.849.  Συνολικά σε όλες αυτές τις περιοχές της Κρήτης κλείστηκαν 23.400 ραντεβού για 250.182 δικαιώματα.</p>
      <p>Σε Βοιωτία και Φωκίδα έχουν κλειστεί 26.000 ραντεβού έως τον Ιούνιο, τα οποία αφορούν 188.000 δικαιώματα ενώ, μέσω ραντεβού, θα κατατεθούν 270.000 δικαιώματα στο Ηράκλειο έως τα τέλη Απριλίου και 85.000 στην Αιτωλοακαρνανία έως και τον Μάρτιο. Στελέχη του Κτηματολογίου εκτιμούν ότι, με τη μέθοδο των ραντεβού, το ποσοστό δηλώσεων μπορεί να φτάσει ακόμη και το 80%. Όπως αναφέρουν οι ίδιες πηγές, η διαδικασία επιβολής προστίμων για όσους ξεχάσουν να δηλώσουν τις περιουσίες τους στο Κτηματολόγιο θα  ξεκινήσει μετά τον ερχόμενο Ιούνιο. Σχετικές ανακοινώσεις αναμένονται σήμερα από την πολιτική ηγεσία του ΥΠΕΝ.</p>
      <p>
        <a href="https://www.tovima.gr/2019/11/06/society/ktimatologio-kalokairi-ta-prostima-gia-tis-liksiprothesmes-diloseis-idioktisias/">Κτηματολόγιο : Καλοκαίρι τα πρόστιμα για τις ληξιπρόθεσμες δηλώσεις</a>
      </p>
    </article>
  </body>
</html>