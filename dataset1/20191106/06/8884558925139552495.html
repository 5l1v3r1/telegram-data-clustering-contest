<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/mesarji-pridejo-nabruseni-v-portoroz"/>
    <meta property="og:site_name" content="Primorske novice"/>
    <meta property="article:published_time" content="2019-11-06T06:01:00+00:00"/>
    <meta property="og:title" content="Mesarji pridejo nabrušeni v Portorož"/>
    <meta property="og:description" content="Po napovedih naj bi bilo letošnje drugoligaško prvenstvo zelo izenačeno in tudi favorizirano Mesarijo Prunk na lokalnem primorskem obračunu v Luciji najbrž ne čaka enostaven večer. Lahko mornarji v tretjem poskusu odprejo tekmo s polno močjo?"/>
  </head>
  <body>
    <article>
      <h1>Mesarji pridejo nabrušeni v Portorož</h1>
      <address><time datetime="2019-11-06T06:01:00+00:00">06 Nov 2019, 06:01</time> by <a rel="author">Boris Planinc</a></address>
      <p>
        <b>Po napovedih naj bi bilo letošnje drugoligaško prvenstvo zelo izenačeno in tudi favorizirano Mesarijo Prunk na lokalnem primorskem obračunu v Luciji najbrž ne čaka enostaven večer. Lahko mornarji v tretjem poskusu odprejo tekmo s polno močjo?</b>
      </p>
      <figure>
        <img src="https://static.primorske.si/foto/highres/sport/718557_f039kos_poprt_prunk18z.jpg"/>
        <figcaption>Drevišnji obalno-kraški košarkarski obračun bo gotovo obeležil tudi Američan Tim Cole (z žogo), ki je poleti iz Portoroža prestopil v Sežano.  Foto: Zdravko Primožič/FPA</figcaption>
      </figure>
      <p><b>PORTOROŽ</b> &gt; Za zdaj je lestvica druge SKL še dokaj kaotična, saj so nekatera moštva odigrala že po pet srečanj, Portorož pa denimo vsega dve, predvsem zavoljo obveznosti <b>Adina Kavgića</b> v zaključku sezone 3x3 košarke. Korošec z obalnim domicilom se je medtem že vrnil z Japonske, kjer je z ekipo Pirana na finalu svetovnega pokala zasedel peto mesto, tako da ima domači trener <b>Igor Kešelj</b> na voljo praktično popolno zasedbo, nekaj težav ima na začetku sezone zgolj <b>Sebastjan Borse</b>. Portorožani bodo še tretjo letošnjo tekmo odigrali v svoji dvorani, obe dosedanji pa so začeli zelo zaspano, kar proti nekonkurenčni Ljubljani sicer ni imelo vpliva na končni izid, zato pa Smodiševih Trotov po ogromnem uvodnem zaostanku z 2:21 niso več mogli ujeti. Igor Kešelj je očitno že na otvoritveni tekmi prvenstva zaznal težavo: “Opozarjal sem fante, naj začnejo na vso moč, a smo kljub temu potrebovali skoraj 15 minut, da smo ujeli pravi ritem.” Tokrat si gostitelji podobnega luksuza ne morejo privoščiti, kajti Mesarija Prunk je podobno kot Troti dovolj kakovostna, da darilo sprejme z obema rokama ter zaključi srečanje, še preden bi se to šele prav začelo.</p>
      <p>Na težavni preizkušnji bo predvsem novi portoroški center <b>Aleksa Kojadinović</b>, na katerega čaka njegov predhodnik <b>Tim Cole</b>, ki se je poleti preselil v Sežano prav iz lucijske dvorane, kjer je sploh prvič okusil resno tekmovalno košarko. Nekaj njegovih lanskih številk sodi skoraj v rubriko Guinessovih rekordov, ko je denimo skoraj natanko pred letom proti škofjeloškemu LTH dosegel težko verjetnih 19 točk, 26 skokov ter 12 blokad!? In z moštvom vseeno izgubil tekmo ... Gotovo se bo na nasprotni strani počutil vsaj malce nenavadno. S soigralci je po štirih odigranih srečanjih še neporažen, s čimer se lahko pohvali le še Triglav, kar je skladno z napovedjo portoroškega trenerja Kešlja, kdo bi letošnjo sezono lahko krojil vrh drugoligaške razpredelnice: “Všeč mi je igra Triglava, negotovo so pričeli LTH, Celje in Ilirija, močni pa so Sežanci, medtem ko naše želje segajo do končnice.”</p>
      <p>Večinoma se igralci med seboj dobro poznajo, zato so posebna taktična presenečenja izključena. Če upoštevamo statistiko, je prednost mesarjev predvsem čvrsta obramba, kajti tekmeci so doslej proti njim povprečno komaj presegli 65 košev. Toda tudi za mornarje velja, da so najnevarnejši, ko je nasprotnik absolutni favorit, uspeh proti sosedom pa je vedno najslajši.</p>
    </article>
  </body>
</html>