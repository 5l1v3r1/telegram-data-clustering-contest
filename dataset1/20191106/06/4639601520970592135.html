<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/society/dikis-xrysis-aygis-i-ora-tis-logodosias-gia-mixaloliako/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T06:51:12+00:00"/>
    <meta property="og:title" content="Δίκης Χρυσής Αυγής : Η ώρα της λογοδοσίας για Μιχαλολιάκο"/>
    <meta property="og:description" content="Η απολογία του αρχηγού της Χρυσής Αυγής που αναμένεται να ξεκινήσει σήμερα ενώπιον του Τριμελούς Εφετείου Κακουργημάτων είναι η τελευταία πριν κλείσει η αποδεικτική διαδικασία στη δίκη για την δράση εγκληματικής οργάνωσης."/>
  </head>
  <body>
    <article>
      <h1>Δίκης Χρυσής Αυγής : Η ώρα της λογοδοσίας για Μιχαλολιάκο</h1>
      <h2>Η απολογία του αρχηγού της Χρυσής Αυγής που αναμένεται να ξεκινήσει σήμερα ενώπιον του Τριμελούς Εφετείου Κακουργημάτων είναι η τελευταία πριν κλείσει η αποδεικτική διαδικασία στη δίκη για την δράση εγκληματικής οργάνωσης.</h2>
      <address><time datetime="2019-11-06T06:51:12+00:00">06 Nov 2019, 06:51</time> by <a rel="author">ΤοΒΗΜΑ Team</a></address>
      <p>Η απολογία του αρχηγού της Χρυσής Αυγής<a href="https://www.tovima.gr/tag/%CE%BD%CE%AF%CE%BA%CE%BF%CF%82-%CE%BC%CE%B9%CF%87%CE%B1%CE%BB%CE%BF%CE%BB%CE%B9%CE%AC%CE%BA%CE%BF%CF%82/"> Νίκου Μιχαλολιάκου</a> που αναμένεται να ξεκινήσει σήμερα ενώπιον του Τριμελούς Εφετείου Κακουργημάτων είναι η τελευταία πριν κλείσει η αποδεικτική διαδικασία στη δίκη για την δράση εγκληματικής οργάνωσης.</p>
      <p>Η έσχατη απολογία που θα ακουστεί στο δικαστήριο θα είναι αυτή του “Πρώτου τη τάξει”, του αδιαφιλονίκητου ηγέτη τής, κατά την κατηγορία, δομημένης εγκληματικής οργάνωσης Χρυσή Αυγή.</p>
      <p>
        <a href="https://www.in.gr/2019/11/06/greece/kypros-perielouse-oksy-tin-proin-gynaika-tou-paleyei-gia-tin-zoi-tis/">Κύπρος : Περιέλουσε με οξύ την πρώην γυναίκα του – Παλεύει για την ζωή της</a>
      </p>
      <p>Ο Νίκος Μιχαλολιάκος εγκαίρως, δια των συνηγόρων του, διεμήνυσε πως δεν επιθυμεί να σταθεί στο βήμα του δικαστηρίου με τη σειρά του καταλόγου και ζήτησε να απολογηθεί τελευταίος αφού έχουν προηγηθεί όλες οι απολογίες των συγκατηγορουμένων του, αίτημα που έγινε δεκτό από το δικαστήριο.</p>
      <h3>Μπροστά στους δικαστές ο αρχηγός της Χρυσής Αυγής</h3>
      <p>Ο απόλυτος αρχηγός κατά τα πρότυπα του Χίτλερ, όπως αναφέρεται στην δικογραφία, σήμερα θα δει από κοντά τους δικαστές που σε λίγο καιρό θα κρίνουν τον ίδιο, τους συγκατηγορουμένους του αλλά και το σχήμα που ο κ. Μιχαλολιάκος δημιούργησε και διευθύνει χωρίς αμφισβήτηση της πρωτοκαθεδρίας του για περισσότερα από 30 χρόνια.</p>
      <h4>Πώς θα κινηθεί</h4>
      <p>Ο γενικός γραμματέας του κόμματος καλείται να αντικρούσει σωρεία σημείων και στοιχείων της δικογραφίας που του αποδίδουν τον ρόλο αρχηγού εγκληματικής οργάνωσης, του απόλυτου γνώστη όλων των ενεργειών μελών της Χρυσής Αυγής και κύριου υπεύθυνου για αυτές .</p>
      <p>Στην δικογραφία τονίζεται πως η οργάνωση “υπό τον μανδύα πολιτικού κόμματος” επιδιώκει με την χρήση βίας, με την καταπάτηση δικαιωμάτων των άλλων, να επιβάλει τις αρχές της οι οποίες “είναι ποινικά αδιάφορες”. Τόσο ο εισαγγελέας και οι ανακρίτριες που χειρίστηκαν την υπόθεση, όσο και οι εφέτες που εξέδωσαν το παραπεμπτικό βούλευμα, ουσιαστικά έχουν ήδη απαντήσει στο επιχείρημα που ακούστηκε ήδη από κάποιους εκ των κατηγορουμένων δια της ερώτησης προς το δικαστήριο “διώκομαι για τις ιδέες μου;”.</p>
      <p>Η απάντηση που δίνουν είναι σαφής στο ότι η Χρυσή Αυγή διώκεται για βίαιες πράξεις και ενέργειες ο πυρήνας των οποίων είναι η επιβολή και επικράτηση των αρχών της.</p>
      <p>Ο έχων κατά το παραπεμπτικό βούλευμα “απόλυτη απεριόριστη και αδιαμφισβήτητη εξουσία” στην “στρατιωτικής δομής και ιεραρχίας” οργάνωση, θα εμφανιστεί για πρώτη φορά στο δικαστήριο που εδώ και σχεδόν πέντε χρόνια εξετάζει αν ισχύει το παραπεμπτικό βούλευμα που θεωρεί πως “το ναζιστικού τύπου μόρφωμα Χρυσή Αυγή” είναι μία βίαιη, μισαλλόδοξη, ρατσιστική εγκληματική οργάνωση που δρα υπό τον μανδύα πολιτικού κόμματος το οποίο κινείται εκτός του Συντάγματος.</p>
      <p>Σύμφωνα με πληροφορίες του ΑΠΕ, ο αρχηγός της Χρυσής Αυγής στην απολογία του αναμένεται να προβάλει τη θέση που είτε με λιγότερη είτε με περισσότερη ένταση προέβαλαν και οι υπόλοιποι 17 συγκατηγορούμενοι του, πρώην βουλευτές, περί πολιτικής δίωξης και σκευωρίας με στόχο την ανακοπή της ανοδικής πορείας του κόμματος.</p>
      <p>Μέχρι στιγμής ο Γιάννης Λαγός ήταν ο μόνος που ανέβασε τους τόνους γύρω από αυτή τη θέση, επιτιθέμενος κατά την απολογία του στο δικαστήριο.</p>
      <p>Όπως εκτιμάται ο κ. Μιχαλολιάκος θα κινηθεί στην ίδια κατεύθυνση που είχε κινηθεί και ενώπιον του ανακριτή Σπύρου Γεωργουλέα τον Οκτώβριο του 2013, σχεδόν 15 ημέρες μετά την δολοφονία του Παύλου Φύσσα, οπότε και είχε συλληφθεί και προφυλακιστεί για διεύθυνση εγκληματικής οργάνωσης.</p>
      <p>Ενώπιον του ανακριτή ο κ. Μιχαλολιάκος είχε αρνηθεί την κατηγορία αναφέροντας πως η Χρυσή Αυγή έχει δημοκρατική δομή και οργάνωση, είχε καταδικάσει τις στρατιωτικού τύπου εμφανίσεις μελών της αλλά και κάθε βίαιη συμπεριφορά και είχε χαρακτηρίσει συκοφαντίες τα περί ταγμάτων εφόδου.</p>
      <p>Όπως και ο μακροχρόνιος φίλος, συνοδοιπόρος και κουμπάρος του, Χρήστος Παππάς, είχε αποκηρύξει τα εθνικοσοσιαλιστικά δείγματα της Χρυσής Αυγής της δεκαετίας του 1980, λέγοντας πως δεν τον εκφράζουν πλέον.</p>
      <h4>«Εμείς δεν πιστεύουμε στον ψηφοφόρο παρά μόνο στον στρατιώτη μαχητή»</h4>
      <p>Οι ανακρίτριες της υπόθεσης ωστόσο εντόπισαν σωρεία στοιχείων από οπτικοακουστικό υλικό που κλονίζουν ισχυρά τη θεωρεία της “νεανικής αναζήτησης” πλάι σε φωτογραφίες του Αδόλφου Χίτλερ με προτεταμένη την δεξιά παλάμη.</p>
      <p>Στο περισσότερων των χιλίων σελίδων βούλευμα, παρατίθενται εκφράσεις του Νίκου Μιχαλολιάκου που δεν φαίνεται να συμφωνούν ούτε με την προβαλλόμενη εκ μέρους του και εκ μέρους των συγκατηγορουμένων του, “πίστη στη νομιμότητα” αλλά και ούτε σε όσα ισχυρίζονται περί “περαστικών μελών” , “δεν ήταν μέλος ο Ρουπακιάς”, “μεμονωμένη ενέργεια η δολοφονία” κλπ.</p>
      <p>Ενδεικτικά στη δικογραφία, πλην των γνωστών εκφράσεων, όπως “οι λόγχες στα πεζοδρόμια” και “ας μας πουν φασίστες”, ο κ. Μιχαλολιάκος,  εμφανίζεται σε μία από τις κορυφαίες συγκεντρώσεις του κόμματος, στη Συνδιάσκεψη της Χρυσής Αυγής στις 21 Οκτωβρίου 2012 να λέει στην ομιλία του: “δεν θα επιτρέψουμε να υπάρξουν καταστάσεις εκτός Κεντρικής Γραμμής”. Να σημειωθεί ότι στη συνδιάσκεψη αυτή, ορίστηκαν οι “περιφερειάρχες” του κόμματος, με τον πρώην βουλευτή Γιάννη Λαγό να αναλαμβάνει την περιοχή των περιχώρων Πειραιά, Νίκαια , Πέραμα κλπ και των Νοτίων προαστίων.</p>
      <p>Σε άλλη ομιλία του (2 Ιουλίου 2011) πριν η Χρυσή Αυγή εισέλθει στη Βουλή και ενώ διαφαινόταν δημοσκοπικά ανοδική πορεία, ο αρχηγός είχε πει: “ακόμη κι αν εκλέξουμε βουλευτές στα παλιά μας τα παπούτσια. Η Χρυσή Αυγή είναι ακλόνητη εθνικιστική φάλαγγα που θα τσακίσει στο διάβα της όλους τους προδότες. Ο τελικός σκοπός δεν είναι να μπούμε στην Βουλή. Εμείς θέλουμε να ζήσουμε την Βουλή του ΄65 με καρεκλιές”.</p>
      <p>Στις 17 Σεπτεμβρίου 2011: Εμείς δεν πιστεύουμε στον ψηφοφόρο παρά μόνο στον στρατιώτη ή μαχητή</p>
      <p>Στις 3 Σεπτεμβρίου 2011: Το 2009, στις ευρωεκλογές βρέθηκαν 25 χιλιάδες ψηφοφόροι, δύο τουλάχιστον αυξημένης σύνθεσης μεραρχίες όπως λέμε εμείς..</p>
      <p>Ο κ. Μιχαλολιάκος υποστηρίζει πως όσα του καταλογίζει η Δικαιοσύνη ως φράσεις δηλωτικές της στρατιωτικής πειθαρχίας και παρότρυνσης σε βία, αλλιώς τα εννοούσε, σεβόμενος πάντα το Σύνταγμα, και αλλιώς ερμηνεύθηκαν.</p>
      <h4>Η δολοφονία Φύσσα</h4>
      <p>Ένα από τα κρίσιμα ζητήματα που θα κληθεί να απαντήσει σήμερα ο αρχηγός της Χρυσής Αυγής είναι ο χρόνος που ενημερώθηκε για τη δολοφονία του Παύλου Φύσσα. Η αλληλουχία των τηλεφωνημάτων εκείνης της νύχτας που έπεσε νεκρός ο μουσικός, εμφανίζει ολόκληρη τη βαθμίδα της ιεραρχίας της οργάνωσης .</p>
      <p>Η αλληλουχία των τηλεφωνημάτων οδηγεί σε εκείνο μεταξύ του κ. Λαγού και του κ. Μιχαλολιάκου. Ο τελευταίος είχε πει ότι ενημερώθηκε για τη δολοφονία του Παύλου Φύσσα την επόμενη μέρα ,ισχυριζόμενος πως η τηλεφωνική επικοινωνία που είχε λίγη ώρα μετά τον θανάσιμο τραυματισμό του μουσικού, με το Γ. Λαγό αφορούσε διαδικαστικό θέμα για τις μετακινήσεις της ημέρας και όχι το έγκλημα στο Κερατσίνι. Το ίδιο επανέλαβε απολογούμενος και ο ανεξάρτητος ευρωβουλευτής Γιάννης Λαγός.</p>
      <p>Το ίδιο ισχυρίστηκε απολογούμενη και η σύζυγος του αρχηγού, Ελένη Ζαρούλια η οποία είπε πως άκουσαν τα νέα με τον σύζυγο της “από τις τηλεοράσεις” το πρωί .</p>
      <p>Ο πρώην βουλευτής Νίκος Μίχος στη δική του απολογία είπε πως τη νύχτα της δολοφονίας “γινόταν χαμός” και πως κυριολεκτικά είχαν ανάψει τα τηλέφωνα “όλοι καλούσαν όλους”, συμπεριλαμβάνοντας στους “όλους” και τον αρχηγό της οργάνωσης, καθώς προσπαθούσαν να καταλάβουν τι είχε συμβεί στο Κερατσίνι λίγο πριν τη σύλληψη του μέλους της Τοπικής της Νίκαιας Γιώργου Ρουπακιά με το μαχαίρι που σκότωσε τον μουσικό πεταμένο λίγα μέτρα μακριά.</p>
      <h4>Διαδηλώσεις και πορείες</h4>
      <p>Διαδήλωση και πορεία διοργανώνουν σήμερα Τετάρτη, την ημέρα απολογίας του αρχηγού της Χρυσής Αυγής, <a href="https://www.in.gr/tags/%ce%bd%ce%af%ce%ba%ce%bf%cf%82-%ce%bc%ce%b9%cf%87%ce%b1%ce%bb%ce%bf%ce%bb%ce%b9%ce%ac%ce%ba%ce%bf%cf%82/">Νίκου Μιχαλολιάκου</a>, αντιρατσιστικές/αντιφασιστικές ομάδες και οργανώσεις.</p>
      <p>Συγκεκριμένα, σε συγκέντρωση στο μετρό Αμπελοκήπων, στις 8:30 πμ, και πορεία προς το Εφετείο, καλούν οι: ΠΑΜΕ, ΚΕΕΡΦΑ, ΑΔΕΔΥ, ΠΟΣΠΕΡΤ, η ΠΟΕΣΥ, Γ’ ΕΛΜΕ Αθήνας, Σύλλογος Εργαζόμενων Νοσοκομείου Άγιος Σάββας, ΠΕΝΕΝ και άλλα σωματεία, καθώς και οι φοιτητικοί σύλλογοι, η Πακιστανική Κοινότητα Ελλάδος «Η Ενότητα», η Μουσουλμανική Ένωση Ελλάδος, η Αιγυπτιακή κοινότητα, η ΑΝΤΑΡΣΥΑ κ.α.</p>
      <p>Η ώρα της λογοδοσίας της ηγεσίας έχει πλέον φτάσει, δηλώνουν οι δικηγόροι Πολιτικής Αγωγής των Αιγύπτιων αλιεργατών στη <a href="https://www.in.gr/tags/%ce%b4%ce%af%ce%ba%ce%b7-%cf%87%cf%81%cf%85%cf%83%ce%ae%cf%82-%ce%b1%cf%85%ce%b3%ce%ae%cf%82/">δίκη της Χρυσής Αυγής</a> Θανάσης Καμπαγιάννης, Δημήτρης Ζώτος, Κώστας Παπαδάκης και Κώστας Σκαρμέας.</p>
      <p>Οι τρεις δικηγόροι <a href="https://www.in.gr/2019/11/01/greece/politiki-agogi-sti-diki-tis-xa-kalesma-se-syllalitirio-ti-mera-tis-apologias-mixaloliakou/">απευθύνουν κάλεσμα σε συλλαλητήριο έξω από το Εφετείο</a> την Τετάρτη 6 Νοεμβρίου, ημέρα που απολογείται ο επικεφαλής της Χρυσής Αυγής Νίκος Μιχαλολιάκος.</p>
      <h4>Η ανακοίνωση των δικηγόρων της Πολιτικής Αγωγής</h4>
      <p>«Η ώρα της λογοδοσίας της ηγεσίας της Χρυσής Αυγής για τα εγκλήματα των ταγμάτων εφόδου, η ώρα για την οποία το αντιφασιστικό κίνημα επιχειρηματολογούσε και πάλεψε επί δεκαετίες, έχει πλέον φτάσει. Η απολογία του Μιχαλολιάκου στις 6 Νοεμβρίου σηματοδοτεί την ολοκλήρωση της αποδεικτικής διαδικασίας στη δίκη της Χρυσής Αυγής και ανοίγει το δρόμο για την εισαγγελική πρόταση και την έκδοση της δικαστικής απόφασης», τονίζουν οι δικηγόροι και προσθέτουν:</p>
      <p>Αυτήν ακριβώς τη στιγμή, τα θύματα και οι οικογένειές τους δεν πρέπει να νιώσουν μόνοι. Ενώνουμε κι εμείς της φωνή μας, ως δικηγόροι πολιτικής αγωγής που εκπροσωπούμε θύματα της εγκληματικής δράσης της Χρυσής Αυγής, και καλούμε σε συλλαλητήριο στο Εφετείο στις 6 Νοεμβρίου. Για να ξεχειλίσουν οι δρόμοι από αλληλεγγύη και για να ακουστεί δυνατά το μήνυμα της κοινωνίας ενάντια στον φασισμό. Καμία επανάπαυση, μέχρι την οριστική καταδίκη της Χρυσής Αυγής ως εγκληματικής οργάνωσης και την παραδειγματική τιμωρία των κατηγορούμενων ηγετικών στελεχών και μελών της».</p>
      <h4>Οι εγκληματίες κυκλοφορούν ελεύθεροι</h4>
      <p>Το ΠΑΜΕ στο κάλεσμα του αναφέρει:</p>
      <p>«4,5 χρόνια έχουν περάσει από την ημερομηνία έναρξης της δίκης της εγκληματικής ναζιστικής οργάνωσης της <a href="https://www.in.gr/tags/%cf%87%cf%81%cf%85%cf%83%ce%ae-%ce%b1%cf%85%ce%b3%ce%ae/">Χρυσής Αυγής</a>. 4,5 χρόνια οι εγκληματίες δολοφόνοι κυκλοφορούν ελεύθεροι σπέρνοντας τον ναζιστικό ρατσιστικό τους δηλητήριο παρά τα συντριπτικά αποδεικτικά στοιχεία που φανερώνουν την εγκληματική τους δράση, που απορρέει από την ίδια τη ναζιστική τους ιδεολογία.</p>
      <p>Η δολοφονία του Παύλου Φύσα, η δολοφονική επίθεση στους συνδικαλιστές του ΠΑΜΕ στο Πέραμα, των αλιεργατών στην ιχθυόσκαλα, αποδεικνύει το ρόλο τους ως μαντρόσκυλα των αφεντικών. Προσπαθούν να τρομοκρατήσουν και να φιμώσουν Έλληνες και μετανάστες εργάτες που παλεύουν, αγωνίζονται, διεκδικούν.</p>
      <p>Δεν κάνουμε βήμα πίσω από τη δράση μας για ένα καλύτερο παρόν και μέλλον, για ένα κόσμο χωρίς εκμετάλλευση, πολέμους, προσφυγιά. Η αναγκαία καταδίκη τους δεν αρκεί για την αντιμετώπισή τους.</p>
      <p>Την τελειωτική απάντηση θα την δώσει το οργανωμένο κίνημα απομονώνοντάς τους κάθε λογής φασίστες από κάθε χώρο δουλειάς και μόρφωσης, από κάθε γειτονιά και πετώντας τους μια για πάντα στον σκουπιδοτενεκέ της ιστορίας. Γυρνώντας την πλάτη στο ίδιο το σύστημα που γεννάει και θρέφει τον φασισμό».</p>
      <h4>Το κάλεσμα της ΚΕΕΡΦΑ</h4>
      <p>ΚΙΝΗΣΗ ΕΝΩΜΕΝΟΙ ΕΝΑΝΤΙΑ ΣΤΟ ΡΑΤΣΙΣΜΟ ΚΑΙ ΤΗ ΦΑΣΙΣΤΙΚΗ ΑΠΕΙΛΗ-ΚΕΕΡΦΑ</p>
      <p>Στις 6 Νοέμβρη στο Εφετείο, η δίκη της Χρυσής Αυγής φτάνει στο στάδιο της απολογίας του αρχηγού του ναζιστικού μορφώματος, Νίκου Μιχαλολιάκου, κατηγορούμενου για τη διεύθυνση εγκληματικής οργάνωσης. Είναι ο τελευταίος από τους 68 κατηγορούμενους και έτσι ολοκληρώνονται οι απολογίες.</p>
      <p>Είναι η πλέον κρίσιμη φάση της δίκης των δολοφόνων του <a href="https://www.in.gr/tags/paylos-fyssas/">Παύλου Φύσσα</a> και του <a href="https://www.in.gr/tags/%cf%83%ce%b1%cf%87%ce%b6%ce%ac%cf%84-%ce%bb%ce%bf%cf%85%ce%ba%ce%bc%ce%ac%ce%bd/">Σαχζάτ Λουκμάν</a> , των οργανωτών των ταγμάτων εφόδου της Χρυσής Αυγής, που επιτέθηκαν δολοφονικά κατά των συνδικαλιστών του ΠΑΜΕ στο Πέραμα, των Αιγυπτίων αλιεργατών, εκατοντάδων μεταναστών, γυναικών και αγωνιστών των κινημάτων.</p>
      <figure>
        <img src="https://www.in.gr/wp-content/uploads/2019/11/resized-bc2afdefcd3247ec1f40051d000112d8-426x600.jpg"/>
      </figure>
      <p>Η Χρυσή Αυγή είναι ένα ναζιστικό μόρφωμα, όπως το Εθνικοσοσιαλιστικό Κόμμα του Χίτλερ. Φόρεσε το μανδύα του πολιτικού κόμματος και με την είσοδο στη Βουλή, χρησιμοποιούσε την κρατική χρηματοδότηση για να οργανώνει τάγματα εφόδου στις γειτονιές και να ανοίγει γραφεία-ορμητήρια.</p>
      <p>Επιχείρησε να διασπάσει τα συνδικάτα, φτιάχνοντας κίτρινα εργοδοτικά «σωματεία», οργανώνοντας ρατσιστική αιμοδοσία και συσσίτια «μόνο για ΄Ελληνες» σε μια περίοδο, που ενωμένοι οι εργαζόμενοι αντιστεκόντουσαν στις επιθέσεις της εργοδοσίας και στις πολιτικές των μνημονίων και της φτωχοποίησης.</p>
      <p>Η αντίσταση του εργατικού κινήματος και η αντιφασιστική και αντιρατσιστική δράση την οδήγησαν στην απομόνωση και επιτέλους έξω από τη Βουλή, με κλειστά τα περισσότερα γραφεία τους.<br/>Η δίκη της Χρυσής Αυγής χρειάζεται να ολοκληρωθεί με μια παραδειγματική καταδίκη των δολοφόνων.</p>
      <p>
        <a href="https://www.tovima.gr/2019/11/06/society/ktimatologio-kalokairi-ta-prostima-gia-tis-liksiprothesmes-diloseis-idioktisias/">Κτηματολόγιο : Καλοκαίρι τα πρόστιμα για τις ληξιπρόθεσμες δηλώσεις</a>
      </p>
    </article>
  </body>
</html>