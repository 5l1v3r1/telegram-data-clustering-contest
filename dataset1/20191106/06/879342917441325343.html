<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/06/novyna/polityka/sud-zakryv-spravu-pro-aresht-hostynoho-dvoru"/>
    <meta property="og:site_name" content="Слово і Діло"/>
    <meta property="article:published_time" content="2019-11-06T06:10:01+00:00"/>
    <meta property="og:title" content="Суд закрив справу про арешт Гостиного двору"/>
    <meta property="og:description" content="Київський апеляційний суд за підсумками засідання у вівторок, 5 листопада, закрив справу про арешт Гостиного двору на Контрактовій площі в Києві."/>
  </head>
  <body>
    <article>
      <h1>Суд закрив справу про арешт Гостиного двору</h1>
      <address>
        <time datetime="2019-11-06T06:10:01+00:00">06 Nov 2019, 06:10</time>
      </address>
      <p>
        <b>Київський апеляційний суд за підсумками засідання у вівторок, 5 листопада, закрив справу про арешт Гостиного двору на Контрактовій площі в Києві.</b>
      </p>
      <p>Про це повідомила пресслужба Київської міськдержадміністрації.</p>
      <p>«<i>Суд постановив закрити справу у зв'язку з тим, що прокурор відмовився від своєї апеляційної скарги</i>», - йдеться в повідомленні.</p>
      <p>У КМДА зазначили, що тепер справа за Кабміном - передати будівлю Гостиного двору в комунальну власність для її реставрації.</p>
      <p>Як відомо, Гостинний двір - торговий комплекс на Контрактовій площі в Києві, побудований у 1809 році. Постановою Кабінету Міністрів №1380 від 15 серпня 2011 року Гостинний двір був виведений з Державного реєстру пам'ятників архітектури.</p>
      <p>А 20 вересня 2012 року Київрада передала Укрреставрації в оренду на п'ять років земельну ділянку під Гостиним двором для проведення реконструкції цієї будівлі під торгово-офісний центр з гостьовою стоянкою. Це рішення викликало стихійну акцію за збереження будівлі Гостиного двору.</p>
      <p>За умовами договору орендар взяв на себе повну відповідальність за збереження пам'ятки архітектури і утримання будівлі в належному санітарному, протипожежному і технічному стані.</p>
      <p>Незважаючи на це, регіональним відділенням Фонду держмайна по Києву неодноразово встановлювалися факти істотного порушення орендарем умов договору, зокрема, погіршення стану об'єкта оренди, чим створено загрозу руйнування пам'ятника архітектури Гостинний двір.</p>
      <p><a href="https://www.slovoidilo.ua/2019/02/05/novyna/ekonomika/fdm-oformyv-pravo-vlasnosti-hostynyj-dvir">ФДМ звернулося до Госпсуду Києва</a> з позовом про розірвання договору оренди. Однак суд першої інстанції відмовив у задоволенні позову.</p>
      <p>Прокуратура Києва внесла апеляційну скаргу на це рішення, яка була задоволена в повному обсязі. Апеляційний суд скасував рішення суду першої інстанції і ухвалив нове, яким розірвав договір оренди і зобов'язав приватну структуру повернути державі будівлю Гостиного двору.</p>
      <p>У 2011 році в Києві почався потужний рух за збереження Гостиного двору. Активісти утворили сквот всередині будівлі, проводили культурні заходи, запрошуючи громадськість. Через місяці активної діяльності їх побили і вигнали, але активісти через суди добилися заборони на будівництво.</p>
      <p>15 грудня 2015 року Укрреставрація погодилася законсервувати будівлю Гостиного двору. 22 грудня 2015 року Кабінет Міністрів підтримав рішення суду про визнання Гостиного двору пам'ятником архітектури.</p>
      <p>У лютому 2018 року <a href="https://www.slovoidilo.ua/promise/43665.html">суд повернув Гостинний двір у власність держави</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/02/05/novyna/ekonomika/fdm-oformyv-pravo-vlasnosti-hostynyj-dvir"/>
        <a href="https://www.slovoidilo.ua/news/3500/2014-07-03/klichko-uveryaet-chto-gostinyj-dvor-ne-perezimuet-bez-remonta.html"/>
      </related>
    </article>
  </body>
</html>