<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88804"/>
    <meta property="og:site_name" content="Denník politika"/>
    <meta property="article:published_time" content="2019-11-06T06:35:02+00:00"/>
    <meta property="og:title" content="Polášek s Dodigom nemusia uhrať nič, no môžu Turnaj majstrov aj vyhrať, hovorí Mertiňák"/>
    <meta property="og:description" content="6.11.2019 (Webnoviny.sk) – Skúsenosti a vynikajúca súhra na dvorci sú podľa bývalého slovenského daviscupového reprezentanta Michala Mertiňáka hlavné dôvody úspešného ťaženia slovensko-chorvátskej dvojice Filip Polášek, Ivan Dodig. Hoci spolu začali nastupovať len pred začiatkom trávnatej časti sezóny, dokázali si vybojovať miestenku na záverečný Turnaj majstrov v Londýne."/>
  </head>
  <body>
    <article>
      <h1>Polášek s Dodigom nemusia uhrať nič, no môžu Turnaj majstrov aj vyhrať, hovorí Mertiňák</h1>
      <address><time datetime="2019-11-06T06:35:02+00:00">06 Nov 2019, 06:35</time> by <a rel="author">Webnoviny</a></address>
      <p>6.11.2019 (Webnoviny.sk) – Skúsenosti a vynikajúca súhra na dvorci sú podľa bývalého slovenského daviscupového reprezentanta Michala Mertiňáka hlavné dôvody úspešného ťaženia slovensko-chorvátskej dvojice Filip Polášek, Ivan Dodig. Hoci spolu začali nastupovať len pred začiatkom trávnatej časti sezóny, dokázali si vybojovať miestenku na záverečný Turnaj majstrov v Londýne.</p>
      <h3>Vzájomná súhra na kurte</h3>
      <p>Potenciál ukázali v londýnskom All England Clube a o mesiac neskôr dosiahli prvý veľký titul v podobe triumfu na podujatí ATP Masters v Cincinnati.</p>
      <p><i>„Filipa som od začiatku sezóny nejako podrobne nesledoval. Vedel som, že hral nejaké challengerové turnaje, ale potom s Dodigom postúpili do semifinále Wimbledonu, čo bol obrovský úspech. Následne vyhrali turnaj v Cincinnati. Videl som tri alebo štyri ich zápasy a hrali skutočne vynikajúco. Bryanovcom nedali šancu, vynikajúco sa dopĺňali a hrali prakticky bezchybne. Potom boli favoritmi aj na ďalších podujatiach, vyhrali v Pekingu a prakticky v priebehu piatich mesiacov sa kvalifikovali na Turnaj majstrov. To som predtým u nikoho iného nevidel,“</i> skonštatoval pre agentúru SITA Michal Mertiňák.</p>
      <p>V prípade deblových párov je alfou a omegou vzájomná súhra na kurte. Podľa Mertiňáka je v prípade spomenutého dua na vysokej úrovni a hráči sa výborne dopĺňajú.</p>
      <p><i>„Obaja sú skúsení tenisti, ktorí majú cez 30 rokov. Filip je výborný na sieti, má kvalitné voleje a nebojí sa tam riskovať a prebiehať. Ivan je tiež výborný hráč. Už pred pár rokmi bol v najlepšej desiatke a dobre hrá od základnej čiary. Majú to dobre rozdelené a práve v tom je základ ich dobrých výsledkov,“</i> zhodnotil rodák z Považskej Bystrice.</p>
      <h3>Zápasy budú o pár loptičkách</h3>
      <p>Turnaj majstrov v Londýne sľubuje veľmi vyrovnané súboje štvorhry a vyhrať môže každý z ôsmich párov. Aj preto si Mertiňák netrúfol odhadnúť umiestnenie dvojice Polášek, Dodig.</p>
      <p><i>„Je to veľmi ťažké tipovať. Nemusia nič uhrať, ale pokojne to môžu aj celé vyhrať. Zápasy budú o pár loptičkách, o tom, kto premení nejaké dôležité brejkbaly. Navyše, je to jediný turnaj, kde na ceste za víťazstvom môžete aj prehrať,“</i> uviedol súčasný tréner Viktórie Kužmovej.</p>
      <p>Tréner Filipa Poláška Erik Csarnakovics sa v pondelok vyjadril, že slovenský tenista by v budúcej sezóne mohol zaútočiť na post svetovej jednotky. Michal Mertiňák má na to podobný názor.</p>
      <p><i>„Momentálne je to viac vyrovnané ako v predošlých rokoch, keď Bryanovci hrali výborne a mali 12-tisíc bodov. Teraz môže hocijaký pár vyhrať turnaj a môže byť číslom jeden. Filip sa za päť mesiacov dostal do Top 10, takže by som ho pokojne videl aj na najvyššej priečke,“</i> dodal Mertiňák v rozhovore pre SITA.</p>
      <p>Viac k témam: <a href="https://www.webnoviny.sk/tag/londyn/"><u>Londýn</u></a>, <a href="https://www.webnoviny.sk/tag/turnaj-majstrov/"><u>Turnaj majstrov</u></a><br/>Zdroj: Webnoviny.sk – <a href="https://www.webnoviny.sk/polasek-s-dodigom-nemusia-uhrat-nic-no-mozu-turnaj-majstrov-aj-vyhrat-hovori-mertinak/"><u>Polášek s Dodigom nemusia uhrať nič, no môžu Turnaj majstrov aj vyhrať, hovorí Mertiňák</u></a> © SITA Všetky práva vyhradené.</p>
    </article>
  </body>
</html>