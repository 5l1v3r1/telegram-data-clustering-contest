<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/politics/i-9i-ellinogermaniki-synantisi-sti-vayaria/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T06:35:32+00:00"/>
    <meta property="og:title" content="Η 9η Ελληνογερμανική συνάντηση στη Βαυαρία"/>
    <meta property="og:description" content="Σε πρώτο πλάνο η αυτοδιοίκηση και κυρίως η συνεργασία των δήμων και των περιφερειών Ελλάδας και Γερμανίας"/>
  </head>
  <body>
    <article>
      <h1>Η 9η Ελληνογερμανική συνάντηση στη Βαυαρία</h1>
      <h2>Σε πρώτο πλάνο η αυτοδιοίκηση και κυρίως η συνεργασία των δήμων και των περιφερειών Ελλάδας και Γερμανίας</h2>
      <address><time datetime="2019-11-06T06:35:32+00:00">06 Nov 2019, 06:35</time> by <a rel="author">Ραβανός Αρης</a></address>
      <p>Στη φιλόξενη πόλη του Έρντινγκ της Βαυαρίας χτυπά από χθες το βράδυ η καρδιά της ελληνογερμανικής συνεργασίας, ενώ ήδη έχουν αρχίσει οι προεργασίες για την ΔΕΘ του 2020 όπου τιμώμενη χώρα είναι η Γερμανία.</p>
      <p>Η ένατη ετήσια συνδιάσκεψη της Ελληνογερμανικής Συνέλευσης (DGV IX) που θα ολοκληρωθεί αύριο ουσιαστικά δίνει το σύνθημα της επανεκκίνησης των σχέσεων Ελλάδας και Γερμανίας, όπως σηματοδοτήθηκε από την πρόσφατη συνάντηση της Γερμανίδας Καγκελαρίου Άνγκελας Μέρκελ και του Πρωθυπουργού Κυριάκου Μητσοτάκη.</p>
      <p>
        <a href="https://www.in.gr/2019/11/06/politics/sxedio-gia-tin-katanomi-prosfygon-stin-endoxora-syskepsi-mesimeri-sto-maksimou/">Διαβάστε ακόμη : Το σχέδιο για την κατανομή προσφύγων στην ενδοχώρα – Σύσκεψη το μεσημέρι στο Μαξίμου</a>
      </p>
      <p>Η αυτοδιοίκηση είναι σε πρώτο πλάνο και κυρίως η συνεργασία των δήμων και των περιφερειών Ελλάδας και Γερμανίας, ενώ στην Συνέλευση συμμετέχουν εκτός από δημάρχους και περιφερειάρχες, αλλά και στελέχη της τοπικής αυτοδιοίκησης και πολιτικά ιδρύματα.</p>
      <p>Στο επίκεντρο της Συνέλευσης είναι θέματα όπως η αναζήτηση ευρωπαϊκών χρηματοδοτήσεων για τη διμερή συνεργασία μεταξύ ελληνικών και γερμανικών φορέων, η εμβάθυνση και η δρομολόγηση νέων συνεργασιών αλλά και ο ρόλος της τοπικής αυτοδιοίκησης ως πυλώνας ανάπτυξης και επαγγελματικής κατάρτισης.</p>
      <p>Ακόμη, το πρόγραμμα της φετινής συνδιάσκεψης περιλαμβάνει πολύ ενδιαφέροντα εργαστήρια σχετικά με τη σύγχρονη δημοκρατία, τις κοινωνικές ανισότητες, το περιβάλλον αλλά και τις σύγχρονες προκλήσεις για την τοπική αυτοδιοίκηση.</p>
      <p>Μεταξύ άλλων, οι συμμετέχοντες θα έχουν την ευκαιρία μέσω επιμορφωτικών εκδρομών στην περιοχή του Έρντινγκ να ενημερωθούν για καλές πρακτικές σχετικά με τα ζητήματα της επεξεργασίας λυμάτων, της γεωθερμίας και των ιαματικών  πηγών αλλά και της προώθησης των γεωργικών προϊόντων.</p>
      <p>Στη Συνδιάσκεψη θα συζητηθεί και θα προαχθεί το θέμα της θεσμοποίησης της Ελληνογερμανικής Συνέλευσης ενώ θα δοθεί ιδιαίτερη προσοχή στην εμβάθυνση και δρομολόγηση των συνεργασιών μεταξύ δήμων των δύο χωρών.</p>
      <p>Από εδώ και πέρα θα υπάρξει καλύτερη δικτύωση με την τοπική αυτοδιοίκηση. Για τον σκοπό αυτό αυξάνονται σε τρεις, από δύο μέχρι τώρα, οι συντονιστές, οι οποίοι θα προωθήσουν την πρακτική συνεργασία στη Γερμανία. Στην Ελλάδα, θα συσταθεί ένα αυτόνομο γραφείο στην Αθήνα υπό τη σκεπή του Ελληνογερμανικού Εμπορικού και Βιομηχανικού Επιμελητηρίου (AHK) και θα αυξηθεί το προσωπικό της ΕΓΣ, δίνοντας έμφαση στη συνεργασία με τους ελληνικούς θεσμούς της αυτοδιοίκησης, τις νότιες περιφέρειες και τα νησιά, καθώς και με την κεντρική κυβέρνηση στην πρωτεύουσα.</p>
      <p>Η έναρξη των εργασιών έγινε χθες το βράδυ από τον δήμαρχο της περιοχής Max Gotz και ακολούθησε συζήτηση με συντονιστή τον δημοσιογράφο των Νέων Γιώργο Παππά, στην οποία συμμετείχαν , ο Norbert Barthle (Μέλος του Γερμανικού Κοινοβουλίου), Κοινοβουλευτικός Υφυπουργός και Εντεταλμένος της Ομοσπονδιακής Καγκελαρίου για την Ελληνογερμανική Συνέλευση (ΕΓΣ), ο Θόδωρος Λιβάνιος, Υφυπουργός Εσωτερικών αρμόδιος για θέματα αυτοδιοίκησης και εκλογών, ο Dr. Florian Herrmann, Διευθυντής του Κυβερνητικού Γραφείου του Κρατιδίου της Βαυαρίας, Υπουργός Ομοσπονδιακών και Ευρωπαϊκών Υποθέσεων και ΜΜΕ του Κρατιδίου της Βαυαρίας, ο Dr. Ernst Reichel, Πρέσβης της Ομοσπονδιακής Δημοκρατίας της Γερμανίας στην Ελλάδα, αλλά και ο Θόδωρος Δασκαρόλης, Πρέσβης της Ελληνικής Δημοκρατίας στη Γερμανία. Ακολούθησε συζήτηση με θέμα «Δυναμική αυτοδιοίκηση για μια ενωμένη Ευρώπη».</p>
      <p>Η σημερινή μέρα έχει στην ατζέντα συζήτηση για τα χρηματοδοτικά εργαλεία της Ε.Ε. σχετικά με τη διμερή συνεργασία, το «Φόρουμ συνεργασιών» – Εμβάθυνση υφιστάμενων και δρομολόγηση νέων συνεργασιών, οι Ελληνογερμανικές ανταλλαγές νέων. Θα υπάρξει συζήτηση με γεύμα (Ίδρυμα Hanns-Seidel) «Τοπική Αυτοδιοίκηση και προοπτικές: Ανάπτυξη της υπαίθρου και επαγγελματικές ευκαιρίες ως βασικές δεσμεύσεις της Τοπικής Αυτοδιοίκησης»</p>
      <p>Μεταξύ άλλων θα συζητηθούν και θέματα όπως η βιώσιμη διαχείριση απορριμμάτων και η Kυκλική Οικονομία, σε συνδυασμό με τη μείωση και επανάχρηση απορριμμάτων (Ίδρυμα Heinrich-Böll). Θα γίνει συζήτηση για επιτυχημένα παραδείγματα από την Ελλάδα και τη Γερμανία και θα διερευνηθούν οι δυνατότητες που προσφέρουν νέα μοντέλα συνεργασίας Τοπικής Αυτοδιοίκησης και επιχειρήσεων Κοινωνικής Αλληλέγγυας Οικονομίας. Επίσης, θα συζητηθούν οι «Συμπράξεις Δημόσιου-Ιδιωτικού Τομέα σε τοπικό και περιφερειακό επίπεδο: Προοπτικές και προκλήσεις» (Ίδρυμα Konrad-Adenauer), κ.α.</p>
      <p>
        <a href="https://www.tovima.gr/2019/11/06/politics/i-epixeirisi-mosxa-tou-n-dendia-kai-i-skia-tou-oukranikou/">Διαβάστε ακόμη : Στη Μόσχα ο Δένδιας – Στήνουν γέφυρες στη σκιά του Ουκρανικού</a>
      </p>
    </article>
  </body>
</html>