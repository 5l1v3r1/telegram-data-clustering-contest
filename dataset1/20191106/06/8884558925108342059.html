<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/vodstvo-reprezentance-upa-da-bo-v-istri-zavel-nov"/>
    <meta property="og:site_name" content="Primorske novice"/>
    <meta property="article:published_time" content="2019-11-06T06:02:00+00:00"/>
    <meta property="og:title" content="Vodstvo reprezentance upa, da bo v Istri zavel nov veter"/>
    <meta property="og:description" content="Po svetlem septembru in črnem oktobru je pred slovensko reprezentanco zadnja akcija v kvalifikacijah za evropsko prvenstvo. November bržkone ne bo pomenil prelomnice v tem ciklu, lahko pa bi nakazal razširjen nabor rešitev za prihodnost. To upa tudi selektor Matjaž Kek, ki je včeraj objavil seznam nogometašev za dvoboja z Latvijo in Poljsko."/>
  </head>
  <body>
    <article>
      <h1>Vodstvo reprezentance upa, da bo v Istri zavel nov veter</h1>
      <address><time datetime="2019-11-06T06:02:00+00:00">06 Nov 2019, 06:02</time> by <a rel="author">Aleš Sorta</a></address>
      <p>
        <b>Po svetlem septembru in črnem oktobru je pred slovensko reprezentanco zadnja akcija v kvalifikacijah za evropsko prvenstvo. November bržkone ne bo pomenil prelomnice v tem ciklu, lahko pa bi nakazal razširjen nabor rešitev za prihodnost. To upa tudi selektor Matjaž Kek, ki je včeraj objavil seznam nogometašev za dvoboja z Latvijo in Poljsko.</b>
      </p>
      <figure>
        <img src="https://static.primorske.si/foto/highres/sport/718556_255-kek.jpg"/>
        <figcaption>Matjaž Kek že gleda v prihodnost.  Foto: STA</figcaption>
      </figure>
      <p><b>BRDO PRI KRANJU</b> &gt; Slovenijo ohranja v igri za drugo mesto, ki še vodi na evropsko prvenstvo leta 2020, le teorija. Je pa res, da upanje umira zadnje in dokler obstajajo možnosti, velja obdržati tekmovalni naboj. Ne nazadnje bi bil lahko uspešen zaključek kvalifikacij tudi naložba za prihodnost. Predvsem igralsko. Porazni oktober je spet potisnil v ospredje vprašanje, ali je to dejanski rezultatski in igralski limit Slovenije ali premore <b>Matjaž Kek</b> še kakšnega asa iz rokava.</p>
      <p>Po spletu okoliščin oziroma sili razmer je slovenski selektor vendarle nekoliko prevetril seznam vpoklicanih v primerjavi z zadnjo akcijo. Ali gre le za kozmetične popravke ali za uporabne rešitve, bo seveda pokazal čas. Pri <b>Martinu Milcu, Amedeju Vetrihu, Harisu Vučkiću</b> ali <b>Rajku Repu</b> je težko reči, da gre za osvežitve, še manj pa, da gre za novi val oziroma mlade sile. Ima pa vsak zase za sabo zanimivo nogometno zgodbo. <b>Roman Bezjak</b> in <b>Domen Črnigoj</b> sta načeta, manjka tudi kaznovani <b>Denis Popović</b>.</p>
      <blockquote><b>Reprezentančni seznam</b><br/>&gt; <b>vratarji</b>: Jan Oblak (Atletico Madrid), Vid Belec (Apoel), Nejc Vidmar (Olimpija);<br/>&gt; <b>branilci</b>: Bojan Jokić (Ufa), Miha Mevlja (Soči), Aljaž Struna (Houston Dynamo), Petar Stojanović (Dinamo Zagreb), Martin Milec (Maribor), Jure Balkovec (Empoli), Miha Blažič (Ferencvaros), Uroš Korun (Piast Gliwice);<br/>&gt; <b>vezisti</b>: Josip Iličić (Atalanta), Jasmin Kurtić (Spal), Rene Krhin (Nantes), Benjamin Verbič (Dinamo Kijev), Miha Zajc (Fenerbahce), Jaka Bijol (CSKA Moskva), Amedej Vetrih (Rizespor), Žan Majer (Lecce), Rajko Rep (Hartberg);<br/>&gt; <b>napadalci</b>: Tim Matavž (Vitesse), Robert Berić (St. Etienne), Andraž Šporar (Slovan Bratislava), Haris Vučkić (Twente).</blockquote>
      <p>Milec bo edini predstavnik iz prve slovenske lige, potem ko Kek tokrat ni povabil <b>Luke Zahovića.</b> V napadalnem izboru je prvič Vučkić, ki je vselej veljal za nogometaša s odličnimi telesnimi predispozicijami. Newcastle ga ni izbral zaman, pa čeprav se je na Otoku, kjer je po raznih posojah prebil skoraj desetletje, pokazala njegova krhkost oziroma nagnjenost k poškodbam. Pri 27 letih pa doživlja nogometni preporod na Nizozemskem.</p>
      <p>Zgodba zase je tudi 29-letni <b>Rajko Rep</b>, ki je veljal za velikega upa slovenskega nogometa v času Celja in Maribora ter vseh mlajših reprezentančnih selekcij. Njegov nogometni razvoj v članski konkurenci nato ni sledil pričakovanim obetom. Leta 2014 je praktično odprl novo poglavje pri celovškem tretjeligašu. Zdaj je že drugo sezono vidni član avstrijskega prvoligaša. Tudi za Goričanom <b>Amedejem Vetrihom</b>, ki ga je v izbrano vrsto povabil že <b>Srečko Katanec</b>, je trnova nogometna pot. Pred prestopom v Turčijo iz Domžal je moral prestati tudi polletno kazen zaradi dopinškega prekrška.</p>
      <p>“Imamo težave na obeh bokih in tu vidim Milca kot eno od možnih rešitev, predvsem ker v zadnjem obdobju redno igra. Vetrih ima polno minutažo v turški ligi in si zasluži priložnost, Rep igra že nekaj časa dobro v avstrijski ligi. Lahko je dobra alternativa za Bezjaka. Za Vučkića pa sem vesel, da se je tak talent po težkem obdobju s poškodbami vrnil. Zasluži si priložnost,” je povedal Kek, ki bo svoje izbrance pozdravil v ponedeljek v Portorožu. Do sobotne (16. novembra) tekme z Latvijo v Stožicah bodo reprezentanti vadili na Bonifiki.</p>
    </article>
  </body>
</html>