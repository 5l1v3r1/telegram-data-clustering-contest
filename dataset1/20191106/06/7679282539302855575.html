<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-saharsa-jdu-leader-and-former-chief-of-sattar-kataiya-block-shot-dead-by-criminals-2834597.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T06:53:12+00:00"/>
    <meta property="og:title" content="जद यू नेता और पूर्व प्रमुख पर अंधाधुंध गोलियां बरसाकर अपराधियों ने दी खौफनाक मौत"/>
    <meta property="og:description" content="सहरसा में सत्तरकटैया प्रखंड के पूर्व प्रमुख और जदयू नेता बिनोद चौरसिया को मंगलवार की शाम अंधाधुंध गोलियां बरसा बदमाशों ने मौत के घाट उतार दिया। बिहरा थाना क्षेत्र में पटोरी बाजार के समीप हुई इस घटना..."/>
  </head>
  <body>
    <article>
      <h1>जद यू नेता और पूर्व प्रमुख पर अंधाधुंध गोलियां बरसाकर अपराधियों ने दी खौफनाक मौत</h1>
      <address><time datetime="2019-11-06T06:53:12+00:00">06 Nov 2019, 06:53</time> by <a rel="author">सहरसा, हमारे प्रतिनिधि</a></address>
      <p>सहरसा में सत्तरकटैया प्रखंड के पूर्व प्रमुख और जदयू नेता बिनोद चौरसिया को मंगलवार की शाम अंधाधुंध गोलियां बरसा बदमाशों ने मौत के घाट उतार दिया। बिहरा थाना क्षेत्र में पटोरी बाजार के समीप हुई इस घटना में बिनोद का साला और सुपौल जिले के प्रतापगंज पीएचसी में पदस्थापित डॉक्टर नीलेश कुमार भी जख्मी हो गये।  </p>
      <p>सरेशाम घटी इस वारदात से आक्रोशित लोगों ने बिहरा-पटोरी बाजार के समीप सहरसा-सुपौल मुख्य मार्ग को जाम कर दिया। सदर अस्पताल में इलाज के दौरान खगड़िया जिले के बैसा निवासी जख्मी डॉ. नीलेश ने बताया कि वह अपनी कार से बहनोई बिनोद के साथ बाजार घूमने निकला था। साढ़े तीन बजे के करीब घर वापसी के क्रम में पटोरी-नवहट्टा रोड में तालाब के समीप अचानक बाइक से आए 4-5 की संख्या में बदमाशों ने कार पर गोलियां बरसा पूरब की दिशा में चलते बने। सिर में गोली लगने से अचेत हो गए बिनोद और बांयी कलाई में गोली लगने से जख्मी नीलेश को आनन-फानन में सहरसा के एक निजी नर्सिंग होम लाया गया। जहां डॉक्टर ने बिनोद को मृत घोषित कर दिया। जख्मी नीलेश को सदर अस्पताल में भर्ती करा परिजन पोस्टमार्टम करवाए बगैर बिनोद की लाश को लेकर गांव की ओर चले गए।</p>
      <p>इसके बाद बिहरा-पटोरी बाजार में शव के साथ सड़क जाम कर ग्रामीण बदमाशों की गिरफ्तारी की मांग को ले पुलिस प्रशासन के खिलाफ नारेबाजी करने लगे। घटना के बाद बिहरा बाजार में स्थिति तनावपूर्ण बन गई। जिला मुख्यालय सहित आसपास के थाना से पुलिस बल को भेज स्थिति नियंत्रित करने का प्रयास किया गया।</p>
      <p>एसपी सहरसा राकेश कुमार ने बताया कि प्रत्यक्षदर्शियों से पूछताछ कर पुलिस हत्यारों की पहचान कर गिरफ्तारी का प्रयास कर रही है। </p>
    </article>
  </body>
</html>