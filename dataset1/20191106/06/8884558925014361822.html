<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/zadnji-vrcek-piva-bodo-izpili-v-pivovarni"/>
    <meta property="og:site_name" content="Primorske novice"/>
    <meta property="article:published_time" content="2019-11-06T06:00:00+00:00"/>
    <meta property="og:title" content="Zadnji vrček piva bodo izpili v pivovarni"/>
    <meta property="og:description" content="Odlično besedilo, odlični igralci, odličen režiser ... Velika uspešnica Jez, ki je v režiji Mileta Koruna na odru Male drame zaživela 23. aprila 2001, se bo po 18 letih poslovila z 200. ponovitvijo. Štiri zadnje uprizoritve drame, postavljene v pub, bodo odigrali v Pivovarni Union."/>
  </head>
  <body>
    <article>
      <h1>Zadnji vrček piva bodo izpili v pivovarni</h1>
      <address><time datetime="2019-11-06T06:00:00+00:00">06 Nov 2019, 06:00</time> by <a rel="author">Andraž Gombač</a></address>
      <p>
        <b>Odlično besedilo, odlični igralci, odličen režiser ... Velika uspešnica Jez, ki je v režiji Mileta Koruna na odru Male drame zaživela 23. aprila 2001, se bo po 18 letih poslovila z 200. ponovitvijo. Štiri zadnje uprizoritve drame, postavljene v pub, bodo odigrali v Pivovarni Union.</b>
      </p>
      <figure>
        <img src="https://static.primorske.si/foto/highres/kultura/718550_jez_hires_2008peteruhan05.jpg"/>
        <figcaption>V Jezu igrajo (z leve) Saša Pavček, Branko Šturbej, Igor Samobor, Ivo Ban in Aleš Valič.  Foto: Peter Uhan/SNG Drama Ljubljana</figcaption>
      </figure>
      <p><b>LJUBLJANA</b> &gt; Največja uspešnica Slovenskega narodnega gledališča Drama Ljubljana ima status kultne mojstrovine, ki jo oboževalci hodijo gledat znova in znova. A priložnosti se naglo iztekajo, predstavo bodo uprizorili samo še štirikrat: jutri, v soboto, prihodnjo sredo in še v petek, vse večere ob 19. uri in na posebnem prizorišču - drama je postavljena v pub in nastopajoči popijejo precej piva, tako da bodo štiri uprizoritve v Kozlerjevi dvorani Pivovarne Union gotovo posebno doživetje. Na jubilejni poslovilni uprizoritvi pričakujejo tudi režiserja <b>Mileta Koruna</b>, ki je pred nekaj dnevi dopolnil 91 let.</p>
      <p>Veliki režiser je <i>Jez</i> režiral minimalistično, kakor je tudi prav. Vse temelji na besedilu, tu se navidez ne dogaja nič posebnega, v tipičnem irskem pubu se “le” pogovarjajo. Irski dramatik, scenarist in režiser <b>Conor McPherson</b> (1971) je igro <i>The Weir</i> napisal leta 1997 in jo postavil na domače podeželje, v zakotje, ki ga je med piljenjem drame še dodatno raziskal - z direktorjem londonskega gledališča Royal Court <b>Ianom Ricksonom </b>in scenografinjo <b>Rae Smith </b>je šel na turnejo po pubih, kjer so spoznavali zanimive Irce.</p>
      <p>In zrasel je <i>Jez</i>, v katerem privlačno priseljenko Valerie (<b>Saša Pavček</b>) obdajo smešno nerodni rivali: oštir Brendan (<b>Branko Šturbej</b>) in njegove stalne stranke v pubu Jack (<b>Ivo Ban</b>), Jim (<b>Igor Samobor</b>) in Finbar (<b>Aleš Valič</b>). Iz šaljivih dialogov se postopoma luščijo tako humorni kakor pretresljivi monologi, anekdote, zgodbice o duhovih, nadnaravnih pojavih, ki so jih izkusili vaščani, osebnih tragedijah ...</p>
      <p>“<i>Jez</i> je odlično, vrhunsko napisana drama, nekakšna realistična tragikomedija,” je predlani ob prejetju Borštnikovega prstana v intervjuju za naš časopis povedala Saša Pavček. “<i>Jez</i> je pisan realistično, kar trenutno v teatru ni moderno, a v njem je toliko človeške topline, da očitno gledalcu omogoča identifikacijo.”</p>
      <p>Korunova minimalistična režija je zanjo ideal: “Niti videti ni, da bi bilo kaj zrežirano. A je - verjemite mi - režiran vsak detajl, vsak milimeter.” Igralka je v intervju še posebej pohvalila tako prevajalko kakor lektorico: <b>Tina Mahkota</b> je dramo sijajno prelila v slovenščino, <b>Tatjana Stanič</b> pa je režiserju in igralcem pomagala besedilo razčleniti in prikrojiti tako, da zveni naravno, pogovorno.</p>
      <p>Izkazali so se še dramaturginja <b>Darja Dominkuš</b>, scenografinja in kostumografinja <b>Janja Korun</b> in drugi, Ivo Ban in Igor Samobor pa sta na Borštnikovem srečanju leta 2001 prejela nagradi za igro.</p>
      <p>Včeraj so nam iz Drame sporočili, da je na voljo samo še nekaj vstopnic za predstavi ta četrtek in naslednjo sredo. Morda bo na voljo še kakšna za druga termina, saj bodo vstopnice po morebitnih odpovedih rezervacij takoj vrnili v prodajo.  </p>
      <figure>
        <img src="https://static.primorske.si/foto/highres/kultura/718550_korun-jez-2010.jpg"/>
        <figcaption>Režiser Mile Korun na prizorišču 150. ponovitve predstave Jez, ki so jo v Mali drami uprizorili 30. decembra 2010. Foto: Andraž Gombač</figcaption>
      </figure>
    </article>
  </body>
</html>