<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.affarsvarlden.se/premium-nyheter/ett-litet-pyramidspel-6977531"/>
    <meta property="og:site_name" content="Affärsvärlden"/>
    <meta property="article:published_time" content="2019-11-06T06:00:00+00:00"/>
    <meta property="og:title" content="”Ett litet pyramidspel”"/>
    <meta property="og:description" content="Christian Brunlid förvaltar Handelsbanken Microcap Sverige. För Affärsvärlden berättar han om nästa stora investerartrend på Stockholmsbörsen och vilken sektor han skulle blanka, om han var tvungen."/>
  </head>
  <body>
    <article>
      <h1>”Ett litet pyramidspel”</h1>
      <address>
        <time datetime="2019-11-06T06:00:00+00:00">06 Nov 2019, 06:00</time>
      </address>
      <p>
        <b>Christian Brunlid förvaltar Handelsbanken Microcap Sverige. För Affärsvärlden berättar han om nästa stora investerartrend på Stockholmsbörsen och vilken sektor han skulle blanka, om han var tvungen.</b>
      </p>
      <p>Vilket innehav har bidragit mest till fondens utveckling under det senaste året?</p>
      <p>– Bioteknikbolaget Cellink, som utvecklar 3d-bioskrivare, har varit en riktig framgångssaga sedan vi tog in den på 92 kronor för två år sedan. Kursen har dubblats det senaste året och i dag står aktien i 282 kronor. Bolaget har gjort ett par förvärv sedan vi kom in, vidareutvecklat produkter och säkert tredubblat antalet anställda. Jag tycker organisationen har lyft sig såväl geografiskt som sett till produktutbudet, med kunder som är alltifrån universitet till läkemedelsbolag och kosmetikabolag.</p>
      <p>Efter kursrusningen värderas Cellinks relativt modesta vinster väldigt högt av börsen. Finns det anledning att vara försiktig i detta case?</p>
      <p>– Bolaget tjänar inte så mycket pengar, de går i princip plus minus noll. Skeptikerna är kritiska till Cellinks eget bläck, som de använder för att printa med i maskinerna. Nu har fokus legat på att sälja maskinerna, men det är en väldigt hög marginal i bläckverksamheten och förhoppningen är att öka dess andel av försäljningen. Det återstår att se, men Cellink ligger långt fram i produktutvecklingen. Det händer mycket inom området och Cellink kommer rulla ut andra nya produkter med högre prispunkter. Jag tror att vi kommer få se en ordentlig omsättningsökning de närmsta kvartalen, där resultatet kommer följa med.</p>
      <p>Två relativt nya innehav i fonden är medicinteknikbolagen Mentice och Surgical science. Vad ser du för potential i dessa aktier?</p>
      <p>– Det är två väldigt spännande bolag som utvecklar produkter som används för simulering av kirurgiska ingrepp. Om man sätter sig på ett flygplan i dag tar man för givet att piloten har flugit 3 000 timmar och gjort alla simulatortest. Men åker man in på en operation har man ingen aning om ifall läkaren har opererat 100 gånger eller om det är den första. Fel­operationer är väldigt allvarligt och kostsamt – i USA är det den tredje största dödsorsaken. Kan man få ned den siffran så är det ju väldigt mycket bättre både för patienten och samhället. Att samhället ska gå i den riktningen tycker jag känns rätt givet. Aktierna har dock gått väldigt bra, så kurspotentialen har avtagit något, men den underliggande trenden är stark.</p>
      <p>Fonden har stor exponering mot hälsosektorn, men mest mot medicinteknikbolag och inte så mycket mot rena läkemedelsbolag. Varför är det så?</p>
      <p>– Svenska bolag har kommit långt i teknologiutvecklingen, där det handlar mycket om automatisering och effektivisering av processer inom sjukvården. Det är väldigt viktigt för hur vi ska klara av en allt äldre befolkning med färre arbetande. Riskmässigt är mindre läkemedelsbolag oftast väldigt binära. En läkemedelskandidat kan falla på mållinjen om det vill sig illa.</p>
      <p>Du har varit tidig med att investera i stora trender, som exempelvis spelbolagen för några år sedan. Vad blir nästa stora investerartrend på Stockholmsbörsen?</p>
      <p>– Vi tittar mycket på energibolagen, som jag tror att det är värt att fördjupa sig i. En självklar megatrend är elektrifieringen, och energianvändningen kommer öka under kommande år. På Stockholmsbörsen finns en del bolag med exponering mot effektiv produktion och hantering av energi. En del kommer slås ut, en del kommer bli större, men framför allt kommer nya bolag komma till börsen. Vi är väldigt engagerade inom den här sektorn, precis som vi var i spelsektorn i början, och håller just nu på att ta reda på vilka hästar man ska satsa på och var i värdekedjan man ska investera.</p>
      <p>Om du var tvungen att blanka en sektor, vilken skulle det vara?</p>
      <p>– Jag tror att det bara är en tidsfråga innan Amazon slår ner i Sverige, och detaljhandeln kommer få det tufft. På kort sikt kommer nog aktier i detaljhandlare som Clas Ohlson och Sportamore att ta stryk. Även aktierna i Ica och Axfood kan få det tufft.</p>
      <p>Ica och Axfood värderas väldigt högt i dag, inte minst relativt jämförelsebolag utanför Sverige. Varför är det så?</p>
      <p>– Det går bra för Ica och Axfood, men när resten av de europeiska detaljhandlarna värderas till halva multipeln måste man börja skilja på bolag och aktie. Den största skillnaden i Sverige finns i ägarlistan. Jag har observerat att några ETF-fonder seglat högt upp i ägarlistorna i dessa två bolag under det senaste året. Jag tycker att det börjar byggas upp ett litet pyramidspel där mycket blinda pengar gått in i bolag som uppfattas som stabila. Men den dagen som flödena vänder är nedsidan betydande, då ingen förvaltare av kött och blod kommer fånga upp dem.</p>
      <h3>Christian Brunlid</h3>
      <p>Förvaltar: Handelsbanken Microcap Sverige.</p>
      <p>Förvaltat kapital: 2 miljarder kronor.</p>
      <p>Utveckling i år: +36 procent.</p>
      <p>Utveckling sedan start (december 2016): +55 procent.</p>
      <ul>
        <li>
          <a href="http://www.facebook.com/sharer/sharer.php?u=https%3A%2F%2Fwww.affarsvarlden.se%2Fpremium-nyheter%2Fett-litet-pyramidspel-6977531&amp;title=%3Ci%3E%E2%80%9DEtt%20litet%20pyramidspel%E2%80%9D%3C%2Fi%3E&amp;description=Christian%20Brunlid%20f%C3%B6rvaltar%20Handelsbanken%20Microcap%20Sverige.%20F%C3%B6r%20Aff%C3%A4rsv%C3%A4rlden%20ber%C3%A4ttar%20han%20om%20n%C3%A4sta%20stora%20investerartrend%20p%C3%A5%20Stockholmsb%C3%B6rsen%20och%20vilken%20sektor%20han%20skulle%20blanka%2C%20om%20han%20var%20tvungen.%20">Facebook</a>
        </li>
        <li>
          <a href="http://twitter.com/share?text=%3Ci%3E%E2%80%9DEtt%20litet%20pyramidspel%E2%80%9D%3C%2Fi%3E&amp;url=https%3A%2F%2Fwww.affarsvarlden.se%2Fpremium-nyheter%2Fett-litet-pyramidspel-6977531">Twitter</a>
        </li>
        <li>
          <a href="http://www.linkedin.com/shareArticle?mini=true&amp;url=https%3A%2F%2Fwww.affarsvarlden.se%2Fpremium-nyheter%2Fett-litet-pyramidspel-6977531&amp;title=%3Ci%3E%E2%80%9DEtt%20litet%20pyramidspel%E2%80%9D%3C%2Fi%3E">Linked in</a>
        </li>
        <li>
          <a href="http://www.reddit.com/submit?url=https%3A%2F%2Fwww.affarsvarlden.se%2Fpremium-nyheter%2Fett-litet-pyramidspel-6977531&amp;title=%3Ci%3E%E2%80%9DEtt%20litet%20pyramidspel%E2%80%9D%3C%2Fi%3E">Reddit</a>
        </li>
        <li>Mail</li>
      </ul>
    </article>
  </body>
</html>