<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/thy-yonetiminde-80e-yakin-isim-kartal-imam-hatip-mezunu/926335"/>
    <meta property="og:site_name" content="medya faresi"/>
    <meta property="article:published_time" content="2019-11-06T06:04:00+00:00"/>
    <meta property="og:title" content="THY yönetiminde 80'e yakın isim Kartal İmam Hatip mezunu"/>
    <meta property="og:description" content="Ülkenin en büyük havayolu şirketi olan THY’nin yönetimindeki 80’e yakın ismin, Kartal Anadolu İmam Hatip Lisesi mezunu olduğu ortaya çıktı."/>
  </head>
  <body>
    <article>
      <h1>THY yönetiminde 80'e yakın isim Kartal İmam Hatip mezunu</h1>
      <h2>Ülkenin en büyük havayolu şirketi olan THY’nin yönetimindeki 80’e yakın ismin, Kartal Anadolu İmam Hatip Lisesi mezunu olduğu ortaya çıktı.</h2>
      <address>
        <time datetime="2019-11-06T06:04:00+00:00">06 Nov 2019, 06:04</time>
      </address>
      <p>Cumhurbaşkanı Recep Tayyip Erdoğan'ın oğlu Necmeddin Bilal Erdoğan'ın da mezunları arasında yer alan Kartal Anadolu İmam Hatip Lisesi (AİHL) Türk Hava Yolları'na adeta damgasını vurdu.</p>
      <p>Şirketin üst ve alt kademe yöneticilerinin büyük bir bölümü bu okuldan mezun.</p>
      <h3>AYCI DÖNEMİNDE HIZ KAZANDI</h3>
      <p><a href="https://www.sozcu.com.tr/2019/gundem/kartal-imam-hatip-thyyi-ucuruyor-5433100/"><i><b>Sözcü'den İsmail Şahin'in haberine göre</b></i></a> THY'deki değişim rüzgarı Cumhurbaşkanı Erdoğan'ın İstanbul Büyükşehir Belediye Başkanlığı döneminde danışmanlığını yapan Mehmet İlker Aycı'nın 2015 yılında THY Yönetim Kurulu Başkanı olarak göreve başlamasıyla hız kazandı.</p>
      <p>Aynı zamanda İcra Komitesi Başkanı olarak da görev yapan İlker Aycı döneminde, yönetim kurulundan, genel müdürlüklere, yurt dışı temsilciliklerden bölüm şefliklerine kadar birçok isim koltuğundan olurken, yeni gelen isimlerin Kartal AİHL'de okuyanlardan seçilmesi dikkat çekti.</p>
      <figure>
        <img src="http://i.medyafaresi.com/uploads/content/thy-yonetiminde-80e-yakin-isim-kartal-anadolu-imam-hatip-lisesi-mezunu-06112019jpg.jpg?v=1573020388"/>
      </figure>
      <h3>ÖN PLANA ÇIKTILAR</h3>
      <p>Bilal Erdoğan gibi 1999'da mezun olan Arda Ermut, Yönetim Kurulu Üyesi olurken, yine aynı yıl mezun olan Abdülkerim Çay ve Ahmet Olmuştur THY'de Genel Müdür Yardımcısı, Ebubekir Akgül İnsan Kaynakları Başkanı pozisyonunda çalışıyor. 1993 mezunu Ogün Şanlıer de THY Yönetim Kurulu Üyesi olarak görev yapıyor. Basın Müşaviri Yahya Üstün, Reklam Müdürü Rafet Fatih Özgür de Kartal AİHL mezunu olarak ön plana çıkıyor. 2019 yılının ilk yarısını 1 milyar lira zararla kapatan THY'nin hisseleri ise son bir yılda yüzde 22 değer kaybetti.</p>
      <h3>HAFTANIN 6 GÜNÜ EĞİTİM VAR ÖĞRENCİLERİN YÜZDE 70’İ YATILI</h3>
      <p>Kartal Anadolu İmam Hatip Lisesi 1985'te İstanbul'da kurulan ilk Anadolu İmam Hatip Lisesi. İlk mezunlarını 1993 yılında veren okul, 2007'de yeni ve tam donanımlı binalara kavuştu. Kartal AİHL, konferans salonu, kütüphanesi, spor alanları, laboratuvarları, amfisi, cep sineması, galerisi, uygulama camisi ile üniversite kampüslerini andırıyor. Haftanın 6 günü eğitim yapılan ve öğrencilerinin yüzde 70'i yatılı olan kalan Kartal Anadolu İmam Hatip Lisesi mezunlarının üniversite sınavlarında aldığı derecelerle uzun yıllardır adından söz ettiriyor.</p>
      <figure>
        <img src="http://i.medyafaresi.com/uploads/content/thy-yonetiminde-80e-yakin-isim-kartal-anadolu-imam-hatip-lisesi-mezunu-06112019a2jpg.jpg?v=1573020515"/>
      </figure>
      <h3>SİVİL TOPLUM KURULUŞLARINDAN BÜYÜK DESTEK GÖRÜYOR</h3>
      <p>İngilizce ağırlıklı eğitim veren Kartal AİHL aynı zamanda öğrenciler Çince, Rusça, Farsça ve Fransızca gibi dilleri öğrenme şansına da sahipler. 2017-2018 öğretim yılından itibaren fen bilimleri ve sosyal bilimler programı uygulamaya hak kazanan okul, kamu kurumları ile sivil toplum kuruluşlarından büyük destek görüyor.</p>
    </article>
  </body>
</html>