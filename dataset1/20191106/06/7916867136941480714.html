<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134346-fenomenaliai-zaides-haywardas-sugniuzde-cavaliers.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-06T06:55:00+00:00"/>
    <meta property="og:title" content="Fenomenaliai žaidęs Haywardas sugniuždė „Cavaliers“"/>
    <meta property="og:description" content="Įspūdingą pasirodymą Klivlande surengė Gordonas Haywardas, pataikęs visus 16 mestų dvitaškų ir užfiksavęs 39 taškų pasirodymą. Bostono „Celtics“ (5-1) su juo priešakyje svečiuose 119:113 (32:24, 29:28, 28:31, 30:30) palaužė Klivlando „Cavaliers“ (2-5) ir įsirašė penktąją pergalę paeiliui. Fenomenaliai žaidęs Haywardas per 34 minutes dar pridėjo 1 iš 4 tritaškių, 4 iš 4 baudų, 7 atkovotus kamuolius ir 8 rezultatyvius perdavimus. Pirmajame ..."/>
  </head>
  <body>
    <article>
      <h1>Fenomenaliai žaidęs Haywardas sugniuždė „Cavaliers“</h1>
      <address>
        <time datetime="2019-11-06T06:55:00+00:00">06 Nov 2019, 06:55</time>
      </address>
      <p>Nuotr.: USA Today Sports – Scanpix</p>
      <figure>
        <a href="https://www.basketnews.lt/paveikslelis-205919-any1000x1000.jpg">
          <img src="https://www.basketnews.lt/paveikslelis-205919-any630x500.jpg"/>
        </a>
      </figure>
      <p>Nuotr. USA Today Sports – Scanpix</p>
      <p>Įspūdingą pasirodymą Klivlande surengė Gordonas Haywardas, pataikęs visus 16 mestų dvitaškų ir užfiksavęs 39 taškų pasirodymą.</p>
      <p>Bostono „Celtics“ (5-1) su juo priešakyje svečiuose <b>119:113 </b>(32:24, 29:28, 28:31, 30:30) palaužė Klivlando „Cavaliers“ (2-5) ir įsirašė penktąją pergalę paeiliui.</p>
      <p>Fenomenaliai žaidęs Haywardas per 34 minutes dar pridėjo 1 iš 4 tritaškių, 4 iš 4 baudų, 7 atkovotus kamuolius ir 8 rezultatyvius perdavimus.</p>
      <p>Pirmajame ketvirtyje puolėjas įmetė pusę „Celtics“ taškų (16 iš 32), o antroje mačo dalyje surinko 22 taškus, pataikydamas visus devynis metimus iš žaidimo.</p>
      <p>Haywardas tapo antruoju krepšininku NBA istorijoje, kuris per mačą atliko bent 16 dvitaškių ir visus juos pataikė. Iki šiol vieninteliu tai padariusiu žaidėju buvo legendinis Wiltas Chamberlainas, kuris šį rezultatą užfiksavo 1967 metais.</p>
      <p>Praėjusį sezoną Haywardas Klivlande vidutiniškai rinko po 16,5 taško.</p>
      <figure>
        <iframe src="https://www.youtube.com/embed/DEGd23NI1a0" width="630" height="354" data-service="Youtube" scrolling="no"/>
      </figure>
      <p>Prasidėjus priešpaskutinei rungtynių minutei, Kemba Walkeris ir Collinas Sextonas apsikeitė taikliais tolimais metimais bei „Cavaliers“ vis dar laikėsi per vieną metimą 113:116.</p>
      <p>Kitos trys atakos baigėsi dviem netaikliais Walkerio metimais ir klaida, bet šeimininkams po jų užsikabinti nepavyko. Galiausiai tašką padėjo Haywardas, įmetęs dvitaškį likus 22,8 sekundės (118:113).</p>
      <p>Paskui Kevinas Love'as suklydo, Walkeris perėmė kamuolį ir išprovokavo pražangą. „Celtics“ gynėjas realizavo vieną baudą iš dviejų ir Klivlande nugalėjo Bostono komanda (119:113).</p>
      <p>Walkeris iš dvitaškio zonos pataikė vos 2 metimus iš 11, tačiau spindėjo iš tolimos distancijos, nuo kurios susmeigė 6 iš 8 tritaškių ir iš viso sumetė 25 taškus. Jis taip pat dar sugriebė 8 kamuolius ir išdalijo 3 rezultatyvius perdavimus.</p>
      <p>
        <i>„Cavaliers“: Collinas Sextonas 21 (6/15 metimai), Tristanas Thompsonas 19 (13 atk. kam.), Kevinas Love'as 17 (9 atk. kam.), Larry Nance'as 15, Cedi Osmanas (4/13 metimai) ir Jordanas Clarksonas (4/13 metimai) – po 12.</i>
      </p>
      <p>
        <i>„Celtics“: Gordonas Haywardas 39 (8 rez. perd., 7 atk. kam.), Kemba Walkeris 25 (2/11 dvit., 8 atk. kam.), Jaysonas Tatumas 18, Carsenas Edwardsas 13.</i>
      </p>
      <figure>
        <iframe src="https://www.youtube.com/embed/7sfRL6jJgZk" width="630" height="354" data-service="Youtube" scrolling="no"/>
      </figure>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-204691-crop100x150.jpg"/>
      </figure>
      <p><a href="https://www.basketnews.lt/zaidejai/7381-gordon-hayward.html">Gordon Hayward</a> Taškai: 39 Naudingumas: 47 Rezultatyvūs perdavimai: 8 Dvitaškiai: 100% 16/16</p>
    </article>
  </body>
</html>