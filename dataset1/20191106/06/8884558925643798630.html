<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/danes-javna-drazba-male-opreme-za-nakup-se-poteguj"/>
    <meta property="og:site_name" content="Primorske novice"/>
    <meta property="article:published_time" content="2019-11-06T06:02:00+00:00"/>
    <meta property="og:title" content="Danes javna dražba Male opreme, za nakup se poteguje tudi Občina Izola"/>
    <meta property="og:description" content="Izklicna cena za 3351 kvadratnih metrov veliko pozidano stavbno zemljišče nekdanje tovarne Mala oprema znaša 380.000 evrov. Občina Izola, ki ima predkupno pravico, bo na dražbi sodelovala. Na občini opozarjajo, da kdor bo premoženje Primorja v stečaju kupil, ne bo mogel kar graditi, saj bo treba prej sprejeti nov občinski prostorski načrt."/>
  </head>
  <body>
    <article>
      <h1>Danes javna dražba Male opreme, za nakup se poteguje tudi Občina Izola</h1>
      <address><time datetime="2019-11-06T06:02:00+00:00">06 Nov 2019, 06:02</time> by <a rel="author">Nace Novak</a></address>
      <p>
        <b>Izklicna cena za 3351 kvadratnih metrov veliko pozidano stavbno zemljišče nekdanje tovarne Mala oprema znaša 380.000 evrov. Občina Izola, ki ima predkupno pravico, bo na dražbi sodelovala. Na občini opozarjajo, da kdor bo premoženje Primorja v stečaju kupil, ne bo mogel kar graditi, saj bo treba prej sprejeti nov občinski prostorski načrt.</b>
      </p>
      <figure>
        <img src="https://static.primorske.si/foto/highres/politika/718553_255-mala_oprema2.jpg"/>
        <figcaption>Na dražbi za zemljišče nekdanje tovarne Mala oprema bo sodelovala tudi izolska občina, ki uveljavlja predkupno pravico. Foto: Mirjana Cerin</figcaption>
      </figure>
      <p><b>IZOLA, AJDOVŠČINA</b> &gt; Na današnji ponovni javni dražbi v prostorih Primorja v stečaju v Ajdovščini bo naprodaj pozidano stavbno zemljišče, na katerem je zgrajen starejši, deloma že porušeni proizvodno-skladiščni objekt na naslovu Dantejeva ulica 2. Iz razpisa javne dražbe je razvidno, da se nepremičnina delno oddaja v najem, pa tudi, da se nahaja v vplivnem območju starega mestnega jedra Izola, ki je z odlokom razglašeno za urbanistični spomenik. Na podlagi zakona o varstvu kulturne dediščine ima Občina Izola predkupno pravico.</p>
      <h3>Izklicna cena za občino tokrat sprejemljiva</h3>
      <p>Na občini so včeraj potrdili, da bodo sodelovali na dražbi. Kot je pojasnila občinska predstavnica za stike z javnostmi <b>Martina Miklavčič Šumanski</b>, je bila javna dražba te nepremičnine v preteklosti, še v mandatu prejšnjega župana, že razpisana, a ni uspela zaradi bistveno višje izklicne cene v primerjavi z zdajšnjo, v višini 380.000 evrov, ki jo na občini ocenjujejo kot sprejemljivo. V prejšnjih poskusih naj bi se zemljišče dražilo za več kot milijon evrov. Opozorila je tudi na to, da kupec ne bo mogel kar takoj začeti graditi.</p>
      <blockquote><b>380.000<br/></b>evrov znaša izklicna cena za zemljišče nekdanje tovarne Mala oprema v Izoli</blockquote>
      <p>“Morebitni kupec bo moral zadeve uskladiti z občino in preko občinskega sveta. Tam je zdaj zazidalni načrt Marina, ki pa ni v skladu z veljavnim planskim aktom. Smo v postopku sprejema novega občinskega prostorskega načrta in to bo nov planski akt. Zazidalni načrt Marina bo razveljavljen. Pripravljen bo tudi nov podrobni občinski prostorski načrt - izvedbeni akt, ki bo določal, kaj se na tem območju sme in kaj ne, vse, kar se bo izvajalo, pa se bo lahko le preko javnega natečaja,” je še pojasnila.</p>
      <h3>Pred letom 2022 še ne bo mogoče graditi</h3>
      <p>Nov občinski prostorski načrt naj bi bil predvidoma sprejet v prvi polovici prihodnjega leta, še dve leti po tem pa naj bi bili potrebni za veljavnost izvedbenega akta, tako da bi z deli lahko začeli v letu 2022.</p>
      <p>Predstavnica za stike z javnostmi je povedala tudi, da je občina lastnik območja, ki se dotika Male opreme, zato si želijo, da jim uspe nakup in da postanejo lastniki tudi tega območja. Po njihovih informacijah je sicer interes za to zemljišče, v bližini morja, velik.</p>
      <p>Usmeritve za to območje predvidevajo odprt javni prostor s poudarkom na oblikovanju zelenih parkovnih površin v povezavi z že obstoječimi v bližini in z obalno promenado. Manj kot polovica razpoložljivih površin pa bo lahko namenjenih stanovanjski gradnji oziroma centralnim dejavnostim.</p>
    </article>
  </body>
</html>