<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/zugloi-kokainos-gazolo-ismet-drogosan-vezetett-t-petra/185973"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-06T06:30:00+00:00"/>
    <meta property="og:title" content="Zuglói kokainos gázoló – Ismét drogosan vezetett T. Petra"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Zuglói kokainos gázoló – Ismét drogosan vezetett T. Petra</mark>
      </h1>
      <address><time datetime="2019-11-06T06:30:00+00:00">06 Nov 2019, 06:30</time> by <a rel="author">B. B.</a></address>
      <p>
        <b>A vezetéstől eltiltott Petra volán mögé ült, ezúttal amfetamint és marihuánát mutatott ki a teszt. </b>
        <b>A vezetéstől eltiltott Petra volán mögé ült, ezúttal amfetamint és marihuánát mutatott ki a teszt.</b>
      </p>
      <p>Ismét kábítószer hatása alatt vezetett az a fiatal nő, aki három évvel ezelőtt bedrogozva gázolt el egy nyugdíjast Zuglóban. Ismeretes: az étteremláncot üzemeltető 27 éves T. Petra Klára 2016-ban fékezés nélkül gázolt el egy 86 éves férfit a Füredi úton. Az üzletasszony ezután áldozatát hátrahagyva, segítségnyújtás nélkül hajtott el a helyszínről, majd egyenesen egy kozmetikába hajtott, hogy ott műszempillákat rakasson fel magának. A bíróság első fokon 5 és fél évre ítélte Petrát, emellett a vezetéstől is eltiltotta.</p>
      <figure>
        <img src="http://media.borsonline.hu/cikk/20/191529/big-lead/650x360/2015333_bodult-gazolo-itelet-csk-18.jpg"/>
        <figcaption>A vezetéstől eltiltott Petra volán mögé ült, ezúttal amfetamint és marihuánát mutatott ki a teszt © Csányi Kriszta</figcaption>
      </figure>
      <p>Bár a másodfokú eljárás még tart, a 24.hu információi szerint a nőt szeptemberben ismét elkapták vezetés közben, azonban nem csak ezzel szegte meg a korlátozást, hiszen a gyorsteszt eredménye kimutatta, hogy amfetamint és marihuánát is fogyasztott. A Fővárosi Fő­ügyészség közölte: a mostani tetteivel még nincs meggyanúsítva, azonban a szeptemberi ügyére való tekintettel bűnügyi felügyeletét szigorították, eddig ugyanis Budapestre korlátozott lakhelyelhagyási tilalom alatt állt.</p>
      <p>– A Fővárosi Törvényszék elrendelte, hogy a lakhelyelhagyási tilalmat házi őrizetre szigorítsák – közölte a Borssal Rab Ferenc, a Fővárosi Törvényszék helyettes szóvivője. A bíróság döntése egyelőre még nem jogerős. Ha végleges szakértői vélemény is megerősíti a gyorsteszt eredményét, akkor ismét letartóztatásba helyezhetik a gázolót.</p>
    </article>
  </body>
</html>