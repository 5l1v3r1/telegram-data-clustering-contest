<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/roper-flytteplaner/71787219"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T06:30:02+00:00"/>
    <meta property="og:title" content="Røper flytteplaner"/>
    <meta property="og:description" content="Angelina Jolie røper at hun ønsker å flytte fra USA, men må foreløpig bo der «Brad har bestemt seg for å bo»."/>
  </head>
  <body>
    <article>
      <h1>Røper flytteplaner</h1>
      <h2>Angelina Jolie røper at hun ønsker å flytte fra USA, men må foreløpig bo der «Brad har bestemt seg for å bo».</h2>
      <address><time datetime="2019-11-06T06:30:02+00:00">06 Nov 2019, 06:30</time> by <a rel="author">Ruben Pedersen</a></address>
      <p>Angelina Jolie (44) og Brad Pitt (55) falt pladask for hverandre i 2004, da de møttes under innspillingen av «Mr. &amp; Mrs. Smith». <a href="https://www.dagbladet.no/kjendis/jeg-folte-en-dyp-og-ekte-sorg/71687500">De ble raskt et av Hollywoods heiteste par</a>, og ble en favoritt i sladderpressen. Derfor var det overraskende for mange at paret i 2016, to år etter at de giftet seg, <a href="https://www.dagbladet.no/kjendis/dette-har-internett-a-si-om-bruddet-mellom-angelina-og-brad/63267426">bestemte seg for å gå hver til sitt</a>.</p>
      <p>De har siden den gang uttalt seg om forholdet flere ganger på hver sin kant, men det virker ikke som at fansen føler de har fått svarene de har krav på. Eksparet, som for øvrig har barna <a href="https://www.dagbladet.no/kjendis/angelina-jolies-sonn-maddox-i-sitt-aller-forste-intervju---jeg-provde-a-hjelpe-til-der-jeg-kunne/68693237">Maddox (18), Pax (15), Zahara (14), Shiloh (13) og tvillingene Knox og Vivienne (11) </a>sammen, må nemlig til stadighet svare på spørsmål om samlivet de en gang hadde.</p>
      <p>
        <b>Denne gangen har derimot Jolie, nokså uoppfordret, valgt å flette eksmannen sin inn i et nytt intervju.</b>
      </p>
      <p>Hun pryder forsida til den kommende utgaven av <a href="https://www.harpersbazaar.com/celebrity/latest/a29644077/angelina-jolie-interview-2019/">Harper's Bazaar</a>, der hun snakker om «sine egne erfaringer fra de siste åra». Pitt nevnes ikke med navn, men det er ikke vanskelig å legge brikkene sammen.</p>
      <h3>- Mange vendinger</h3>
      <p>På spørsmål fra journalisten om hvorfor hun ser så fri ut i disse dager, slik hun gjorde en gang i tida, svarer hun følgende.</p>
      <p>- Kroppen min har vært gjennom mange endringer det siste tiåret, spesielt de siste fire åra, og jeg har både synlige og usynlige arr som viser dette. De usynlige er vanskeligere å hanskes med. Livet tar mange vendinger, sier hun, og fortsetter:</p>
      <p>
        <b>- Noen ganger blir man såret, man ser de man elsker bli såret, og du kan ikke være så fri og åpen som hjertet ditt ønsker. Det handler ikke om gammelt eller nytt, men jeg kan føle at blodet begynner å renne i årene mine igjen, deler hun, uten å utdype hva disse arrene kommer av.</b>
      </p>
      <p>De fysiske endringene hun nevner kan blant annet handle om at hun i 2013 <a href="https://www.dagbladet.no/nyheter/sykehusene-opplever-jolie-effekt/62704703">fjernet begge brystene på grunn av kreft-redsel</a>. 44-åringen kan derimot fortelle at hun har begynt å finne tilbake til seg selv igjen.</p>
      <p>Noen ganger blir livet satt på vent av smerte, mener hun. Det finnes heldigvis en vei tilbake.</p>
      <figure>
        <img src="https://dbstatic.no/71787392.jpg?imageId=71787392&amp;x=5.7352941176471&amp;y=0.72595281306715&amp;cropw=94.264705882353&amp;croph=70.235934664247&amp;width=641&amp;height=387"/>
        <figcaption><b>STØTTE:</b> Angelina Jolie sier at barna har vært en trøst de siste åra. Nylig hadde hun med seg Vivienne Marcheline, Zahara Marley, Shiloh Nouvel og Knox Jolie-Pitt på «Maleficent: Mistress of Evil»-premieren i London. Foto: NTB scanpix Vis mer</figcaption>
      </figure>
      <p>- Barna mine vet hvem den ekte jeg er, og de har hjulpet meg med å både finne og omfavne styrken min igjen. De har hatt det tøft, de også. Jeg har lært fra deres styrke. Som foreldre oppfordrer vi barna våre til å være den de er og at de skal følge hjertet sitt, og når de ser på oss må vi gjøre det samme, mener filmstjerna.</p>
      <h3>Vil flytte</h3>
      <p>Pitt er aldri nevnt med navn i intervjuet, med Jolie har tidligere vært åpen om at skilsmissen selvsagt påvirket hele familien. «Jeg følte en dyp og ekte sorg», har hun sagt om bruddet.</p>
      <p>Hun kan derimot avsløre at hun ønsker at barna fortsatt skal ha kontakt med Brad. I intervjuet med Harper's Bazaar røper skuespilleren at hun ønsker å flytte fra USA, men at hun foreløpig må bo der «faren til barna har bestemt seg for å bo».</p>
      <p>
        <b>Når de seks barna fyller 18, har hun derimot planer om å flytte på seg. Hun nevner ikke hvor, men det er ingen hemmelighet at hun har en stor forkjærlighet for Kambodsja - der hun eier et hjem.</b>
      </p>
      <p>I 20 år har hun jobbet med FN for å etablere skoler for jenter i blant annet Afghanistan, Kenya og Kambodsja, noe hun tenker å fortsette med.</p>
      <h3>Høylytt krangel</h3>
      <p>Eksparet <a href="https://www.dagbladet.no/kjendis/jeg-liker-ikke-a-vaere-singel-det-finnes-ikke-noe-fint-ved-det/68657250">ga hverandre sine «ja» i en romantisk og liten seremoni i Frankrike i 2014 </a>- etter å ha vært kjærester i nesten et helt tiår.</p>
      <p>Bryllupet <a href="https://www.dagbladet.no/kjendis/brad-pitt-kritiserer-angelina-jolie-for-a-dele-sensitiv-informasjon-om-barna/66569267">foregikk i all hemmelighet</a> - uten at pressen og offentligheten visste om det. Seremonien ble avholdt i parets private kapell på eiendommen deres, og det skal ikke ha vært mer enn 22 gjester til stede.</p>
      <p>De siste åra har det vært en bitter skilsmissestrid mellom dem - som flere ganger har blitt utsatt - og som til slutt ble en eneste stor hodepine for det tidligere stjerneparet.</p>
      <p>
        <b>Jolie har tidligere uttalt at hun var lei av at det tok så lang tid å få gjennom skilsmissen, men i april i år ble det kjent at de endelig kunne kalle seg single.</b>
      </p>
      <p>De har også kranglet om barna. I retten har det høylytt vært diskutert hvem som skal ha omsorgsansvaret for dem, men i fjor kom de til en løsning som pressen ikke fikk vite innholdet i.</p>
    </article>
  </body>
</html>