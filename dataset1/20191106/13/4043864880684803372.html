<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231177/"/>
    <meta property="og:site_name" content="Українська правда"/>
    <meta property="article:published_time" content="2019-11-06T13:40:43+00:00"/>
    <meta property="og:title" content="В СН хочуть, щоб Рябошапка взявся за пранкера, який тролив депутатів від його імені"/>
    <meta property="og:description" content="У “Слузі народу” вважають, що випадки листування пранкерів від імені генпрокурора Руслана Рябошапки з депутатами від “Слуги народу” мають бути предметом детального аналізу правоохоронних органів."/>
  </head>
  <body>
    <article>
      <h1>В СН хочуть, щоб Рябошапка взявся за пранкера, який тролив депутатів від його імені</h1>
      <address>
        <time datetime="2019-11-06T13:40:43+00:00">06 Nov 2019, 13:40</time>
      </address>
      <p>У "Слузі народу" вважають, що випадки листування пранкерів від імені генпрокурора Руслана Рябошапки з депутатами від "Слуги народу" мають бути предметом детального аналізу правоохоронних органів.</p>
      <p><b>Джерело:</b> <a href="https://www.ukrinform.ua/rubric-polytics/2812935-u-sluzi-narodu-hocut-sob-za-skandalne-listuvanna-iz-prankerami-vzalasa-prokuratura.html">Укрінформ</a> з посиланням на народну депутатку від "Слуги народу", представницю уряду у Верховній Раді Ірину Верещук.</p>
      <p><b>Пряма мова:</b> "Ми насправді будемо обговорювати, тому що занадто багато інсинуацій і маніпуляцій уже з даного приводу в публічній сфері задано. На мою думку, це моя суб'єктивна думка, власне генеральний прокурор Рябошапка, а позаяк він є часто згадуваний у переписках як одна зі сторін або як суб'єкт.</p>
      <p>Я думаю, йому варто було б все таки розпочати певні гласні, негласні чи інші дії, аби встановити все-таки, хто використовує його ім'я, переписуючись з депутатами Верховної Ради в такий спосіб, хто може собі дозволити подумати, що народний депутат може в такий спосіб переписуватись з генеральним прокурором. Це все має бути предметом детального аналізу правоохоронних органів".</p>
      <p><b>Деталі:</b> Вона додала, що лише після результатів такого аналізу треба вимагати від правоохоронної системи реакції на такі переписки.</p>
      <p>За її словами, депутати сподіваються, що правоохоронна система спрацює "якісно, швидко і превентивно", щоб надалі такого не відбувалось, а випадкам переписки з "генеральним прокурором" буде дано правову юридичну оцінку.</p>
      <p><b>Що було раніше</b>: З 31 жовтня невідомий пранкер у телеграм-каналі "Джокер" почав публікувати скріншоти свого листування від імені генпрокурора з нардепами фракції "Слуга народу" Миколою Тищенком і Михайлом Радуцьким.</p>
      <p>Зокрема у листуванні з Радуцьким йшлося про додаткові виплати депутатам фракції.</p>
      <p>Варто зазначити, що сам Радуцький <a href="https://www.pravda.com.ua/news/2019/11/1/7230748/">підтвердив</a> факт листування, але заявив, що спілкувався з невідомою особою, яка в його телефоні була записана як "хз".</p>
      <related>
        <a href="https://www.pravda.com.ua/news/2019/11/6/7231173/"/>
        <a href="https://www.pravda.com.ua/news/2019/11/6/7231157/"/>
        <a href="https://www.pravda.com.ua/news/2019/11/6/7231145/"/>
      </related>
    </article>
  </body>
</html>