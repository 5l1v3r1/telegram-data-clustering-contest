<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638458/%D9%88%D8%A7%D8%B1%D9%86-%D8%A8%D8%B1%D8%AC%D8%A7%D9%85-%D9%86%D8%AA%DB%8C%D8%AC%D9%87-%D8%AF%D8%A7%D8%AF%D9%87-%D8%A8%D9%88%D8%AF-%D8%A7%D9%85%D8%A7-%D8%AA%D8%B1%D8%A7%D9%85%D9%BE-%D8%A7%D8%B2-%D8%A2%D9%86-%D8%AE%D8%A7%D8%B1%D8%AC-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T13:39:00+00:00"/>
    <meta property="og:title" content="وارن: برجام نتیجه داده بود، اما ترامپ از آن خارج شد"/>
    <meta property="og:description" content="نامزد دموکرات انتخابات ریاست‌جمهوری 2020 آمریکا، گام چهارم برجامی ایران را نتیجه اقدامات ترامپ در خروج از این توافق هسته‌ای خواند."/>
  </head>
  <body>
    <article>
      <h1>
        <a href="https://www.bultannews.com/fa/news/638458/%D9%88%D8%A7%D8%B1%D9%86-%D8%A8%D8%B1%D8%AC%D8%A7%D9%85-%D9%86%D8%AA%DB%8C%D8%AC%D9%87-%D8%AF%D8%A7%D8%AF%D9%87-%D8%A8%D9%88%D8%AF-%D8%A7%D9%85%D8%A7-%D8%AA%D8%B1%D8%A7%D9%85%D9%BE-%D8%A7%D8%B2-%D8%A2%D9%86-%D8%AE%D8%A7%D8%B1%D8%AC-%D8%B4%D8%AF">وارن: برجام نتیجه داده بود، اما ترامپ از آن خارج شد</a>
      </h1>
      <h2>نامزد دموکرات انتخابات ریاست‌جمهوری 2020 آمریکا، گام چهارم برجامی ایران را نتیجه اقدامات ترامپ در خروج از این توافق هسته‌ای خواند.</h2>
      <address><time datetime="2019-11-06T13:39:00+00:00">06 Nov 2019, 13:39</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «الیزابت وارن» یکی از نامزدهای دموکرات <b>انتخابات ریاست‌جمهوری</b> سال آینده آمریکا روز گذشته (سه‌شنبه) در واکنش به گام چهارم برجامی ایران در جهت کاستن از تعهداتش ذیل برجام، «<b>دونالد ترامپ</b>» رئیس‌جمهور آمریکا را مقصر مناقشه کنونی خواند.</p>
      <p>بنا به گزارش وبگاه صهیونیستی «عاروتص شوع»، وارن در صفحه توییتری خود ضمن انتقاد از اقدام ترامپ در خارج کردن آمریکا از برجام نوشت: «تصمیم ایران برای ازسرگیری غنی‌سازی در فوردو بسیار نگران‌کننده است. قبل از آنکه ترامپ آن (برجام) را پاره کند، توافق ایران کارآمد بود. ما باید به منظور محدود کردن برنامه هسته‌ای ایران و تقلیل بحران، به دیپلماسی جدی با همپیمانان خود بازگردیم».</p>
      <p>اظهارات این نامزد انتخابات ریاست‌جمهوری آمریکا پس از آن مطرح شد که «علی‌اکبر صالحی»، معاون رئیس‌جمهور اسلامی ایران و رئیس سازمان انرژی اتمی روز گذشته (سه‌شنبه) اعلام کرد که ایران از روز چهارشنبه در فردو و با حضور بازرسان آژانس غنی‌سازی تا سقف ۵ درصد را آغاز خواهد کرد.</p>
      <p>اقدامات ایران در کاهش تعهدات برجامی ذیل سازوکار بندهای ۳۶ و ۳۷ توافق هسته‌ای وین صورت می‌گیرند.</p>
      <p>علیرغم پایبندی ایران به تعهداتش ذیل برجام و مخالفت‌های امضاکنندگان این توافق هسته‌ای، ترامپ سال گذشته از این توافق خارج شد و پس از آن فشارها به ایران را با هدف وادار کردن این کشور به بازگشت مجدد به میز مذاکره و موافقت با توافق مورد پسند واشنگتن به حداکثر رساند اما فشارهای حداکثری آمریکا نه تنها نتیجه‌بخش نبود بلکه نتیجه معکوس دربرداشته و ایران به تدریج تعهداتش را ذیل برجام کاهش داده است.</p>
      <p>وارن یکی از چندین دموکرات‌ آمریکا محسوب می‌شود که از خروج ترامپ از برجام انتقاد می‌کند.</p>
      <p>«جو بایدن» یکی از رقبای دموکرات وارن در رقابت‌های انتخابات ریاست‌جمهوری آمریکا در ژوئن سال گذشته میلادی (تیرماه)، سیاست ترامپ در قبال ایران را یک «فاجعه خودساخته» خواند که ممکن است آمریکا را به سمت جنگ سوق دهد.</p>
    </article>
  </body>
</html>