<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ryaboshapka-rozpoviv-koli-zakinchitsya-pereatestaciya-prokuroriv-328693_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T13:55:00+00:00"/>
    <meta property="og:title" content="Рябошапка розповів, коли закінчиться переатестація прокурорів"/>
    <meta property="og:description" content="За словами генпрокурора, в Україні на 100 тисяч населення припадає найбільше прокурорів у порівнянні з іншими країнами Ради Європи."/>
  </head>
  <body>
    <article>
      <h1>Рябошапка розповів, коли закінчиться переатестація прокурорів</h1>
      <h2>За словами генпрокурора, в Україні на 100 тисяч населення припадає найбільше прокурорів у порівнянні з іншими країнами Ради Європи.</h2>
      <address>
        <time datetime="2019-11-06T13:55:00+00:00">06 Nov 2019, 13:55</time>
      </address>
      <p><b><a href="https://dt.ua/UKRAINE/pereatestaciya-prokuroriv-mayzhe-tretina-ekzamenovanih-provalila-test-na-znannya-zakoniv-327218_.html">Переатестацію прокурорів</a></b> в Україні планують завершити до вересня наступного року, повідомив очільник Генпрокуратури Руслан Рябошапка в інтерв'ю <a href="https://lb.ua/news/2019/11/05/441431_ruslan_ryaboshapka_suspilstvo.html">LB.ua</a>. Генеральний прокурор також розповів наскільки скоротять штат прокуратури.</p>
      <p>"Думаю, що ми закінчимо процедуру переатестації до 1 вересня 2020 року. Можливо, одразу ж відновимо дію закону (щодо Кваліфікаційно-дисциплінарної комісії суддів – ред.), трохи його поправивши", - заявив Рябошапка.</p>
      <p>За його словами, щонайменше штат прокуратури можна скоротити на 25-30%. Рябошапка додав, що в Україні – найбільша серед країн Ради Європи кількість прокурорів на сто тисяч населення.</p>
      <p>"Більше тільки в Росії. В Україні – 24, в Росії – 25. Тоді як за кордоном – від 6 до 15. При цьому функції прокуратури в нас зараз дуже обмежені", - зазначив генпрокурор.</p>
      <p>Він також повідомив, що нові кадри залучатимуть в межах конкурсної процедури. Рябошапка уточнив, що до конкурсу планують допустити осіб, у яких немає прокурорського стажу, наприклад адвокатів, прокурорів, юристів та суддів у відставці.</p>
      <p>Згідно із Законом України "Про внесення змін до деяких законодавчих актів України щодо першочергових заходів реформування органів прокуратури", який набув чинності 25 вересня 2019 року, прокурори можуть бути переведені в нові органи прокуратури тільки у випадку успішного проходження ними атестації. Всього в кадрові служби органів прокуратури надійшли заяви на <a href="https://dt.ua/UKRAINE/90-prokuroriv-u-regionah-proydut-pereatestaciyu-gpu-326489_.html"><b>проходження атестації від 96% прокурорів.</b></a> 218 прокурорів Генеральної прокуратури, які <a href="https://dt.ua/UKRAINE/cherez-vidmovu-vid-pereatestaciyi-z-gpu-zvilnyat-ponad-200-prokuroriv-326969_.html"><b>відмовилися від атестації, будуть звільнені</b></a>. Переатестація проводитиметься до 1 вересня 2020 року.</p>
      <p>Як писав раніше Лємєнов, <a href="https://dt.ua/POLITICS/ryaboshapka-zbirayetsya-provesti-maksimalnu-kadrovu-chistku-v-genprokuraturi-ekspert-322262_.html"><b>Рябошапка збирається провести максимальну кадрову чистку в Генпрокуратурі</b></a>.Недоброчесні й непрофесійні мають бути звільнені задля того, щоб натомість через конкурсний відбір набрати нових прокурорів.</p>
      <p>Детальніше про кадри та необхідність реформ у правоохоронних структурах читайте у статті Олександра Лємєнова "<a href="https://dt.ua/internal/rozdorizhzhya-zmin-u-kriminalnomu-bloci-zekomandi-322201_.html"><b>Роздоріжжя змін у кримінальному блоці ЗеКоманди</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2xiLnVhLw==">LB.ua</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>