<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/06/kyrvava-statistika-21-velosipedisti-zaginali-u-nas-za-10-meseca.428744"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T13:21:00+00:00"/>
    <meta property="og:title" content="Кървава статистика: 21 велосипедисти загинали у нас за 10 месеца"/>
    <meta property="og:description" content="327 са ранените, а 1400 колоездачи са получили глоби | Dnes.bg"/>
  </head>
  <body>
    <article>
      <h1>Кървава статистика: 21 велосипедисти загинали у нас за 10 месеца</h1>
      <h2>327 са ранените, а 1400 колоездачи са получили глоби</h2>
      <address><time datetime="2019-11-06T13:21:00+00:00">06 Nov 2019, 13:21</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>За изминалите десет месеца са загинали 21 велосипедисти при пътни произшествия, а 327 са ранени. Това каза главен инспектор Илия Георгиев от Пътна полиция по повод приключилия първи етап на акция "Зима" за контрол на водачите на велосипеди, съобщава БТА.</p>
      <p>По данни за последните десет месеца с фишове са наложени глоби на почти 1400 велосипедисти, като са издадени повече от 500 наказателни постановления.</p>
      <p>Илия Георгиев отбеляза, че велосипедистите са много уязвима категория участници в движението и следва водачите на МПС да се съобразяват с тях, да проявяват толерантност и да ги пазят на пътя.</p>
      <p>Той припомни, че водачите на велосипеди трябва да се движат в колона, а не един до друг, както и да използват предпазни каски, фарове и светлоотразители.</p>
      <p>Както е известно все още не е заловен шофьорът, блъснал и убил велосипедист на кръстовището при стадион "Локомотив" в столицата. Издирват се и очевидци на тежкия пътен инцидент.</p>
      <p>От СДВР апелираха хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.</p>
      <p>Иначе от Пътна полиция отбелязаха, че следващият етап на акция "Зима" ще бъде върху подготовката на превозните средства за зимното време - гуми, светлини, чистачки и контрол над пешеходците.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/06/vse-oshte-tyrsiat-shofiora-ubil-koloezdach-krai-lokomotiv.428697"/>
        <a href="https://www.dnes.bg/obshtestvo/2019/10/29/velosipedisti-s-lejasht-flashmob-sled-smyrt-na-pytia.427768"/>
      </related>
    </article>
  </body>
</html>