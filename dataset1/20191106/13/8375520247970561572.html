<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zelenskiy-priznachiv-ochilnikom-harkivshchini-slugu-narodu-kuchera-638124.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T13:08:55+00:00"/>
    <meta property="og:title" content="Зеленський призначив очільником Харківщини «слугу народу» Кучера"/>
    <meta property="og:description" content="34-річний Кучер є депутатом Верховної Ради від фракції «Слуга народу», який пройшов до парламенту в окрузі №179 у Харківській області"/>
  </head>
  <body>
    <article>
      <h1>Зеленський призначив очільником Харківщини «слугу народу» Кучера</h1>
      <address>
        <time datetime="2019-11-06T13:08:55+00:00">06 Nov 2019, 13:08</time>
      </address>
      <h4>34-річний Кучер є депутатом Верховної Ради від фракції «Слуга народу», який пройшов до парламенту в окрузі №179 у Харківській області</h4>
      <p>Президент Володимир Зеленський під час робочої поїздки на Харківщину 6 листопада представив нового голову Харківської облдержадміністрації Олексія Кучера.</p>
      <p>Про це повідомляє пресслужба Харківської ОДА.</p>
      <p>Президент привітав Кучера на посаді очільника Харківської області та подякував за роботу його попередниці на посаді - Юлії Світличній.</p>
      <p>«У Харкові в цілому непросто. Я вдячний за вашу потужну роботу. Прошу вас – нікуди не дівайтеся. Ми хочемо, щоб ви допомагали якомога довше і, найголовніше, в Харківській області Олексію Кучеру», - сказав Зеленський.</p>
      <p>Як відомо, Світлична обіймала посаду голови ОДА з жовтня 2016 року.</p>
      <p>У свою чергу новопризначений  чиновник заявив, що він «налаштований на серйозну роботу».</p>
      <p>«Усі пріоритетні завдання, які будуть мною порушені, будуть озвучені трохи пізніше, коли буде проведено аудит. Аудит – це дуже важливо, ми будемо розуміти, що відбувалось, як відбувалось і що далі робити», - заявив Кучер.</p>
      <figure>
        <img src="https://glavcom.ua/img/forall/users/84/8495/.jpg_679.jpg"/>
        <figcaption>Олексій Кучер</figcaption>
      </figure>
      <p>Голова Харківської ОДА визначив три ключові напрямки майбутньої роботи. Перший з них – залучення інвестицій на Харківщину. «Від мене щодо інвестицій – це «зелене світло» в будь-яку державну інституцію. Будь-ласка, приходьте, хто хоче інвестувати. І вам треба інвестувати в Харківську область, тому що Харківська область – прекрасна область. Це, на мій погляд, найпотужніший регіон у країні», - сказав Кучер.</p>
      <p>Другим пріоритетом він назвав екологію – питання, якому приділив увагу президент під час попереднього візиту в Харківську область.</p>
      <p>«Третє – це корупція. Нам потрібно її побороти. Якщо ми поборемо корупцію, це те, що співвідноситься з інвестиціями: менше корупції – більше інвестицій», - заявив новопризначений голова Харківської ОДА.</p>
      <p>До слова, 34-річний Кучер є депутатом Верховної Ради від фракції «Слуга народу», який пройшов до парламенту в окрузі №179 у Харківській області. Раніше він був адвокатом Володимира Литвина - фігуранта у так званій справі «рюкзаків Авакова».</p>
      <p>Раніше повідомлялося, що <a href="https://glavcom.ua/news/zelenskiy-priletiv-u-harkiv--638092.html">президент Володимир Зеленський прибув із робочим візитом у Харків</a>.</p>
      <blockquote><b>Читайте також: <br/></b><br/>   •  <b><a href="https://glavcom.ua/publications/avakov-hoche-vidvoyuvati-harkivshchinu-u-zelenskogo-628876.html">Аваков хоче відвоювати Харківщину у Зеленського</a></b></blockquote>
      <related>
        <a href="https://glavcom.ua/news/zelenskiy-stvoriv-radu-z-pitan-svobodi-slova-povniy-spisok-638059.html"/>
        <a href="https://glavcom.ua/news/nedojidaje-i-nedosipaje-zhurnalist-rozpoviv-yak-zelenskiy-nakinuvsya-na-pechivo-637983.html"/>
        <a href="https://glavcom.ua/news/zelenskiy-priznachiv-sobi-shche-odnogo-radnika-637950.html"/>
      </related>
    </article>
  </body>
</html>