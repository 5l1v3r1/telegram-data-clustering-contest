<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191106_04703428"/>
    <meta property="og:site_name" content="De Standaard"/>
    <meta property="article:published_time" content="2019-11-06T13:30:00+00:00"/>
    <meta property="og:title" content="Cargovlucht tussen Maastricht en Luik duurt 9 minuten: ‘Ecologisch onverantwoord’"/>
    <meta property="og:description" content="Luchtvaartmaatschappij Qatar Airways voert sinds kort cargovluchten uit tussen Maastricht en Luik, een vlucht van welgeteld 9 minuten. Dat zegt het Luikse ..."/>
  </head>
  <body>
    <article>
      <h1>Cargovlucht tussen Maastricht en Luik duurt 9 minuten: ‘Ecologisch onverantwoord’</h1>
      <address>
        <time datetime="2019-11-06T13:30:00+00:00">06 Nov 2019, 13:30</time>
      </address>
      <p>
        <b>Luchtvaartmaatschappij Qatar Airways voert sinds kort cargovluchten uit tussen Maastricht en Luik, een vlucht van welgeteld 9 minuten. Dat zegt het Luikse gemeenteraadslid Pierre Eyben (Vert Ardent) in de <i>Sudpresse</i>-kranten. De maatschappij zelf zit naar eigen zeggen verveeld met de situatie.</b>
      </p>
      <p>De cargovlucht vertrekt uit de Qatarese hoofdstad Doha, en maakt normaal een tussenlanding in Luik om daarna door te vliegen naar Mexico. Maar op 3 november landde een Boeing 777 van Qatar Airways eerst in Maastricht, om dan weer op te stijgen richting Luik, 38 kilometer verder. Op 10 november staat er opnieuw zo’n vlucht gepland.</p>
      <p>Luiks gemeenteraadslid Pierre Eyben (Vert Ardent) vindt de werkwijze van Qatar Airways onverantwoord. Hij spreekt van een ‘ecologische dwaling’.</p>
      <p><i>Sudpresse</i> schrijft dat Qatar Airways zelf verveeld zit met de situatie. ‘Het gaat om een nieuwe Nederlandse klant die absoluut wil dat zijn vracht in Maastricht wordt afgeleverd. De startbaan in Maastricht is echter niet lang genoeg om het vliegtuig meteen daarna naar Mexico te laten doorvliegen. Daarom moet het toestel in Luik geherpositioneerd worden.’</p>
      <p>Het bedrijf zou nu bekijken of een aparte vlucht Doha-Maastricht tot de mogelijkheden behoort.</p>
    </article>
  </body>
</html>