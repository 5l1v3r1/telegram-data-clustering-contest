<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/championsleague/klop-obqsni-zashto-livyrpul-dopuska-golove-vyv-vseki-ot-poslednite-si-machove-1403487.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-06T13:00:00+00:00"/>
    <meta property="og:title" content="Клоп обясни защо Ливърпул допуска голове във всеки от последните си мачове"/>
    <meta property="og:description" content="Мениджърът на Ливърпул Юрген Клоп заяви, че тимът трябва да подобри представянето си в защита, след като „мърсисайдци“ не успяват да запишат суха мрежа от края на септември Снощи отборът победи Генк с 2:1 на „Анфилд“ в мач от Шампионската лига, но допусна гол във вратата си през първото полувреме, отбелязан от танзанийския нападател на Генк Мбвана Самата"/>
  </head>
  <body>
    <article>
      <h1>Клоп обясни защо Ливърпул допуска голове във всеки от последните си мачове</h1>
      <address><time datetime="2019-11-06T13:00:00+00:00">06 Nov 2019, 13:00</time> by <a rel="author">Sportlive.bg</a></address>
      <p>Мениджърът на Ливърпул <a href="https://www.sportlive.bg/tags/17226">Юрген Клоп</a> заяви, че тимът трябва да подобри представянето си в защита, след като „мърсисайдци“ не успяват да запишат суха мрежа от края на септември. Снощи отборът победи Генк с 2:1 на „Анфилд“ в мач от <a href="https://www.sportlive.bg/tags/3387">Шампионската лига</a>, но допусна гол във вратата си през първото полувреме, отбелязан от танзанийския нападател на Генк Мбвана Самата. Това означава, че Ливърпул не е успял да опази вратата си суха в последните си 8 срещи от всички турнири.</p>
      <p>Въпреки че „червените“ все още не са били побеждавани във Висшата лига, допуснатите голове не са нещо, което Клоп иска да вижда. „Не е голямо притеснение, че допускаме, но, разбира се, не желая да се случва. Всички попадения, които ни вкараха, бяха напълно различни. Тъй че проблемът не е в отбраняването, а в отделните ситуации, от които се стига до тези голове. Трябва да сме концентрирани на 100 процента“ каза немският наставник.</p>
      <p>А иначе снощният успех на <a href="https://www.sportlive.bg/tags/4688">Ливърпул</a> дойде след попадения на Джорджиньо Вайналдум и Алекс Окслейд-Чембърлейн. С тази победа „мърсисайдци“ излязоха на първо място в група Е, след като досегашният лидер Наполи не успя да победи Ред Бул Залцбург у дома и завърши 1-1 с австрийците. В неделя лидерът в Премиър лийг приема тима на Манчестър Сити в дербито на кръга в Англия. <i><a href="https://www.sportlive.bg/worldfootball/england/Klop-na-svoj-red-otpravi-kritiki-kym-Man-Siti-i-zaqvi-Ne-iskam-da-nalivam-maslo-v-ogynq-1402914.html">Ето какво каза Юрген Клоп за следващия съперник на Ливърпул.</a></i></p>
      <related>
        <h4>Още по темата</h4>
        <a href="https://www.sportlive.bg/worldfootball/england/Guardiola-Shtom-Klop-kazva-che-Mane-ne-e-simulant-znachi-ne-e-1403475.html"/>
        <a href="https://www.sportlive.bg/worldfootball/england/Klop-sled-ShL-Naj-vazhna-e-pobedata-ne-znaem-kak-shte-procedirame-s-Karabao-Kyp-1403365.html"/>
        <a href="https://www.sportlive.bg/worldfootball/england/Potvyrdiha-absurdnata-data-na-koqto-Livyrpul-shte-trqbva-da-igrae-sreshtu-Astyn-Vila-1403278.html"/>
        <a href="https://www.sportlive.bg/worldfootball/england/Klop-zashtiti-Mane-i-otgovori-na-Guardiola-Ne-sym-v-nastroenie-za-Manchestyr-Siti-1393471.html"/>
        <a href="https://www.sportlive.bg/worldfootball/championsleague/Anfijld-otnovo-vidq-mychen-uspeh-na-Livyrpul-v-Shampionska-liga-1403298.html"/>
      </related>
    </article>
  </body>
</html>