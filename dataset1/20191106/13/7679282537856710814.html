<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ayodhya-case-vhp-urges-ahead-of-ram-janmbhumi-babri-masjid-dispute-case-verdict-2835187.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T13:00:04+00:00"/>
    <meta property="og:title" content="अयोध्या पर फैसले से पहले विश्व हिंदू परिषद की अपील: केस जीते तो उन्माद नहीं, हारे तो विषाद नहीं"/>
    <meta property="og:description" content="विश्व हिंदू परिषद के एक शीर्ष पदाधिकारी ने बुधवार को कहा कि अयोध्या विवाद के मुकदमे में उच्चतम न्यायालय के संभावित फैसले के मद्देनजर लोगों से हर स्थिति में संयम बरतने की अपील की जा रही है। उन्होंने..."/>
  </head>
  <body>
    <article>
      <h1>अयोध्या पर फैसले से पहले विश्व हिंदू परिषद की अपील: केस जीते तो उन्माद नहीं, हारे तो विषाद नहीं</h1>
      <address><time datetime="2019-11-06T13:00:04+00:00">06 Nov 2019, 13:00</time> by <a rel="author">एजेंसी,नई दिल्ली</a></address>
      <p>विश्व हिंदू परिषद के एक शीर्ष पदाधिकारी ने बुधवार को कहा कि अयोध्या विवाद के मुकदमे में उच्चतम न्यायालय के संभावित फैसले के मद्देनजर लोगों से हर स्थिति में संयम बरतने की अपील की जा रही है। उन्होंने हालांकि उम्मीद जतायी कि इस मामले में बरसों से चल रही मुकदमेबाजी का अंतिम परिणाम बहुसंख्यक समुदाय के पक्ष में आयेगा।</p>
      <p>विहिप के अंतरराष्ट्रीय अध्यक्ष विष्णु सदाशिव कोकजे ने "पीटीआई-भाषा" से कहा, " अयोध्या मामले में उच्चतम न्यायालय के फैसले से पहले देश में अमन-चैन का माहौल है। हम अलग-अलग बैठकों के जरिये लोगों से अपील कर रहे हैं कि संभावित फैसले के मद्देनजर वे इस माहौल को बरकरार रखते हुए हर स्थिति में संयम बनाये रखें।" </p>
      <p>मध्यप्रदेश और राजस्थान के उच्च न्यायालयों के पूर्व न्यायाधीश रहे कोकजे ने कहा, "हम लोगों को संदेश दे रहे हैं कि यह मुकदमा जीतने पर किसी भी तरह के उन्माद का प्रदर्शन नहीं किया जाये और मुकदमा हारने पर किसी भी तरह का विषाद व्यक्त नहीं किया जाये।" </p>
      <p>हिमाचल प्रदेश के पूर्व राज्यपाल ने कहा कि संभावित फैसले के मद्देनजर विहिप लोगों से गुजारिश कर रही है कि वे इस मामले को लेकर किसी तरह का जुलूस नहीं निकालें, धरना-प्रदर्शन नहीं करें और ठंडे दिमाग से प्रतिक्रिया व्यक्त करें।</p>
      <p>कोकजे ने कहा, "हम जाहिर तौर पर उम्मीद कर रहे हैं कि अयोध्या मामले का फैसला हमारे पक्ष में आयेगा। हमने यह मुकदमा जीतने के मकसद से ही लड़ा है।" <br/> </p>
    </article>
  </body>
</html>