<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-obecnim-dome-je-na-tri-dny-vystavena-ceskoslovenska-mona-lisa/1815172?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T13:37:00+00:00"/>
    <meta property="og:title" content="V Obecním domě je na tři dny vystavena Československá Mona Lisa"/>
    <meta property="og:description" content="Praha - Po tři dny bude v pražském Obecním domě vystaven obraz Jana Zrzavého z roku 1926, na kterém zachytil Pavlu Osuskou, manželku tehdejšího československého velvyslance v Paříži. Obraz přezdívaný Československá Mona Lisa byl dlouho nezvěstný, nyní je v soukromé sbírce a vystavuje se u příležitosti letošního 500. výročí úmrtí malíře a všestranného renesančního umělce Leonarda da Vinci."/>
  </head>
  <body>
    <article>
      <h1>V Obecním domě je na tři dny vystavena Československá Mona Lisa</h1>
      <address><time datetime="2019-11-06T13:37:00+00:00">06 Nov 2019, 13:37</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Po tři dny bude v pražském Obecním domě vystaven obraz Jana Zrzavého z roku 1926, na kterém zachytil Pavlu Osuskou, manželku tehdejšího československého velvyslance v Paříži. Obraz přezdívaný Československá Mona Lisa byl dlouho nezvěstný, nyní je v soukromé sbírce a vystavuje se u příležitosti letošního 500. výročí úmrtí malíře a všestranného renesančního umělce Leonarda da Vinci.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573044466_P201911060656101.jpg"/>
        </figure>
        <figure>
          <img src="https://i3.cn.cz/6/1573044485_P201911060656501.jpg"/>
        </figure>
        <figure>
          <img src="https://i3.cn.cz/6/1573044589_P201911060658901.jpg"/>
        </figure>
        <figure>
          <img src="https://i3.cn.cz/6/1573044650_P201911060660001.jpg"/>
        </figure>
      </slideshow>
      <p>Lidé se mohou na obraz přijít podívat dnes od 14:00 do 19:00, ve čtvrtek mezi 10:00 a 18:00, v pátek mezi 10:00 a 19:00.</p>
      <p>Obraz se po dlouhé době objevil na veřejnosti v roce 2009, kdy se v Praze vydražil za 2,8 milionu korun. Na aktuální výstavě se podílí Československý ústav zahraniční a společnost Antikvity Art Aukce, podle pořadatelů ale obraz nebude v dohledné době obraz předmětem aukčního trhu. Při aukci před deseti lety byl nabízen a prodán jako Portrét dámy ve fialových šatech; panovaly pouze domněnky, že jde o podobiznu manželky tehdejšího diplomata Štefana Osuského. Ty poté potvrdil až posudek historičky umění Jany Orlíkové.</p>
      <p>Pavla Vachková - Osuská byla členkou opery Národního divadla, po sňatku zanechala slibné kariéry a ve Francii podporovala česko-francouzské kulturní vazby. Manželé nakonec emigrovali do Ameriky.</p>
    </article>
  </body>
</html>