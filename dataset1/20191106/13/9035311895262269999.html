<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/06/galatasaray-real-madrid-karsisinda-tamam-mi-devam-mi-macina-cikiyor"/>
    <meta property="og:site_name" content="euronews"/>
    <meta property="article:published_time" content="2019-11-06T13:27:40+00:00"/>
    <meta property="og:title" content="Galatasaray Real Madrid karşısında tamam mı devam mı maçına çıkıyor"/>
    <meta property="og:description" content="Türkiye'nin UEFA Şampiyonlar Ligi'ndeki tek temsilcisi olan Galatasaray, A Grubu 4. hafta maçında deplasmanda İspanya'nın Real Madrid takımıyla karşılaşacak. Sarı kırmızı ekip İstanbul'da oynanan ilk maçı 1-0 kaybetmişti. Real Madrid bu maçı kazanırsa, Galatasarayın 2. tur şansı kalmayacak"/>
  </head>
  <body>
    <article>
      <h1>Galatasaray Real Madrid karşısında tamam mı devam mı maçına çıkıyor</h1>
      <address><time datetime="2019-11-06T13:27:40+00:00">06 Nov 2019, 13:27</time> by <a rel="author">Kerem Congar</a></address>
      <p>Türkiye'nin UEFA Şampiyonlar Ligi'ndeki tek temsilcisi Galatasaray, A Grubu 4. hafta maçında deplasmanda İspanya'nın Real Madrid takımıyla karşılaşacak. Sarı kırmızılı ekip İstanbul'da oynanan ilk maçı 1-0 kaybetmişti.</p>
      <p>İspanya'nın başkenti Madrid'de Santiago Bernabeu Stadı'nda gerçekleşecek karşılaşma Türkiye saatiyle 23.00'da başlayacak. Müsabakayı Alman hakem Felix Zwayer ve yardımcıları yönetecek.</p>
      <p>Galatasaray'da ayak bileği kemiğinde ödem olan Radamel Falcao ile Çaykur Rizespor karşılaşmasında sakatlanan Şener Özbayraklı, Real Madrid karşısında forma giyemeyecek. Real Madrid'de ise Nacho ile Gareth Bale, sakatlıkları nedeniyle Galatasaray'a karşı görev yapamayacak.</p>
      <p>Real Madrid bu maçı kazanırsa, Galatasarayın 2. tur şansı kalmayacak.</p>
      <figure>
        <img src="https://static.euronews.com/articles/stories/04/28/22/16/808x573_cmsv2_46390c6e-6513-5bd4-86f8-a3f3a9df8b7a-4282216.jpg"/>
        <figcaption>Reuters</figcaption>
      </figure>
      <h3>'Cim Bom' son 9 maçında 2 kere galip gelebildi</h3>
      <p>2019 sezonunda özellikle gol yollarında etkisiz kalan sarı kırmızılı takım, bu sezon Süper Lig, UEFA Şampiyonlar Ligi ve TFF Süper Kupa'da oynadığı 14 karşılaşmada 12 gol atarken, kalesinde ise 11 gole engel olamadı. Galatasaray çıktığı son 9 resmi karşılaşmanın sadece ikisini kazanabildi. Galatasaraylı taraftarlar özellikle büyük umutlarla transfer edilen Kolombiyalı golcü Falcao'nun uzun bir süre forma giyememesinden dolayı sosyal medyada yönetime ve teknik heyete karşı son dönemde tepki göstermişti.</p>
      <p>Devler Ligi'nde henüz galibiyeti bulunmayan Galatasaray, Belçika'nın Club Brugge takımıyla deplasmanda 0-0 berabere kalarak turnuvaya iyi bir başlangıç yaptı. Sarı kırmızılı kendi evinde Fransa temsilcisi Paris Saint-Germain (PSG) ve Real Madrid'e 1-0'lık skorlarla yenildi. Bir puanı bulunan Galatasaray grubun son sırasında bulunuyor.</p>
      <p>Gecenin diğer maçında 9 puanlı lider PSG, aynı saatte 2 puanla üçüncü sırada bulunan Club Brugge'ü ağırlayacak. Real Madrid ise 4 puanla grupta ikinci sırada yer alıyor.</p>
      <figure>
        <img src="https://static.euronews.com/articles/stories/04/28/22/16/534x371_cmsv2_8d5bd51d-068f-5210-9186-00ae08522f27-4282216.jpg"/>
        <figcaption>Reuters</figcaption>
      </figure>
      <h3>Fatih Terim: Gol atmamız lazım, oyun felsefemiz atak</h3>
      <p>Real Madrid maçı öncesi konuşan Galatasaray Teknik Direktörü Fatih Terim, güçlü rakiplerine karşı deplasmanda oynamanın kolay olmadığını dile getirerek, "Galatasaray belki de gol atamadığı için eleştirilebilir. Gol atmamız lazım. Real Madrid ile oynamak tabii ki kolay değil ama biz dünyanın her yerinde her takımla oynadık. Korkmadan oynamalıyız, kaybettiğimizde sorumluluk bize. Ben oyuncularımdan korkusuz olmalarını istiyorum. Burada Real Madrid'e yenilseniz kim ne diyecek?" dedi.</p>
      <h3>"Kaybedersek UEFA'ya bakacağız"</h3>
      <p>Maçın önemine dikkat çeken Terim, "Kaybettiğimiz takdirde Şampiyonlar Ligi değil, artık UEFA tarafına bakacağız. Bakmak zorundayız. Tablo böyle. Biz teknik adamlar, dışarıdaki söylemlerle içerideki eylemlerin beraber gitmesini isteriz. Real Madrid'in sahaya sürdüğü 11'in dışında en az onlar kadar güçlü bir 11 daha var" dedi.</p>
      <p>
        <b>Muhtemel 11'ler:</b>
      </p>
      <p>Galatasaray: Muslera, Mariano, Luyindama, Donk, Marcao, Nagatomo (Ömer), Belhanda (Seri), Nzonzi, Lemina, Babel, Andone</p>
      <p>Real Madrid: Courtois, Carvajal, Varane, Ramos, Marcelo, Valverde, Casemiro, Kroos, Rodrygo, Hazard, Benzema</p>
      <p>
        <b>Şampiyonlar Ligi'ndeki diğer maçlar (TSİ):</b>
      </p>
      <p>20.55 Bayern Münih (Almanya) - Olympiakos (Yunanistan)</p>
      <p>20.55 Lokomotiv Moskova (Rusya) - Juventus (İtalya)</p>
      <p>23.00 Paris Saint-Germain (Fransa) - Club Brugge (Belçika)</p>
      <p>23.00 Kızılyıldız (Sırbistan) - Tottenham (İngiltere)</p>
      <p>23.00 Dinamo Zagreb (Hırvatistan) - Shakhtar Donetsk (Ukrayna)</p>
      <p>23.00 Atalanta (İtalya) - Manchester City (İngiltere)</p>
      <p>23.00 Bayer Leverkusen (Almanya) - Atletico Madrid (İspanya)</p>
      <ul>
        <li>
          <b>
            <a href="https://tr.euronews.com/2019/10/22/galatasaray-sampiyonlar-ligi-macinda-real-madrid-e-kendi-evinde-1-0-maglup-oldu">Galatasaray Şampiyonlar Ligi'nde Real Madrid'e kendi evinde 1-0 mağlup oldu</a>
          </b>
        </li>
        <li>
          <a href="https://tr.euronews.com/2019/10/22/avrupada-yilin-iyi-futbolcusuna-verilen-altin-top-odulu-icin-adaylar-belli-oldu-ballon-dor">
            <b>Altın Top adayları belli oldu, Liverpool'dan tam 7 isim</b>
          </a>
        </li>
      </ul>
    </article>
  </body>
</html>