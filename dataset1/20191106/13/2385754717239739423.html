<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/596004/synantisi-dendialavrof-sti-mosxa"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T13:49:00+00:00"/>
    <meta property="og:title" content="Συνάντηση Δένδια-Λαβρόφ στη Μόσχα"/>
    <meta property="og:description" content="Τη φιλοδοξία η συνάντηση με τον Ρώσο ομόλογό του, Σεργκέι Λαβρόφ, να σηματοδοτήσει την έναρξη ενός νέου κεφαλαίου εγκάρδιων διμερών σχέσεων της Ελλάδας με..."/>
  </head>
  <body>
    <article>
      <h1>Συνάντηση Δένδια-Λαβρόφ στη Μόσχα</h1>
      <address><time datetime="2019-11-06T13:49:00+00:00">06 Nov 2019, 13:49</time> by <a rel="author">SigmaLive</a></address>
      <p><b>Τη φιλοδοξία η συνάντηση με τον Ρώσο ομόλογό του, Σεργκέι Λαβρόφ, να σηματοδοτήσει την έναρξη ενός νέου κεφαλαίου εγκάρδιων διμερών σχέσεων της Ελλάδας με τη Ρωσία, εξέφρασε ο Υπουργός Εξωτερικών της Ελλάδας, Νίκος Δένδιας, κατά την έναρξη των διευρυμένων επαφών μεταξύ των αντιπροσωπειών των δύο χωρών στο ρωσικό Υπουργείο Εξωτερικών, στη Μόσχα.<br/></b> <br/>«Είναι πολύ μεγάλη η χαρά μου που βρίσκομαι σήμερα στη Μόσχα. Είναι η πρώτη επίσκεψη από την έναρξη της θητείας μου ως Υπουργού Εξωτερικών. Είχαμε μία πολύ ενδιαφέρουσα κατ' ιδίαν συνομιλία σε ένα ιδιαιτέρως φιλικό κλίμα. Είχαμε στη συνομιλία μπορέσει να καταδείξουμε τη σημασία που αποδίδουμε στην προαγωγή της συνεργασίας μας. Αυτή η προσπάθεια αναθέρμανσης των σχέσεών μας έχει από την πλευρά μας έναν διττό στόχο: Αφενός την προώθηση των διμερών μας σχέσεων σε ένα ευρύ φάσμα επί τη βάσει των υφισταμένων συνθηκών, αφετέρου τη διαμόρφωση μίας στενότερης συνεργασίας και αμοιβαίας κατανόησης ως προς τα διεθνή αλλά και τα περιφερειακά ζητήματα» σημείωσε ο κ. Δένδιας.<br/> <br/>Επίσης, ευχαρίστησε τον κ. Λαβρόφ για την αναφορά του στο μακρύ ιστορικό των στενών διμερών σχέσεων, οι οποίες περιλαμβάνουν τον Ιωάννη Καποδίστρια, καθώς και για την πρόσκληση και τη «θερμή υποδοχή» που του επεφύλαξε.<br/> <br/>Από την πλευρά του, ο κ. Λαβρόφ τόνισε πως η νέα ελληνική κυβέρνηση μάς δίνει την πρόσθετη ευκαιρία να αναλύσουμε, να κάνουμε ανασκόπηση των διμερών μας σχέσεων και να δούμε πώς θα αναπτυχθούν περαιτέρω.<br/> <br/>Απευθυνόμενος στον κ. Δένδια, ο Ρώσος Υπουργός Εξωτερικών εξέφρασε την ευγνωμοσύνη του που αποδέχθηκε την πρόσκληση να επισκεφτεί τη Ρωσία και επισήμανε: «Σήμερα θα έχουμε την ευκαιρία να συζητήσουμε και τις διμερείς σχέσεις, καθώς και όλο το φάσμα των θεμάτων, όπως τη συνεργασία μας στην Ευρώπη, την κατάσταση στην ανατολική Μεσόγειο και παγκοσμίως».<br/> <br/>Μετά το τέλος των διευρυμένων επαφών και την υπογραφή του κοινού Προγράμματος Διαβουλεύσεων Ελλάδας-Ρωσίας 2020-2022, το οποίο θεσμοθετεί μία σειρά από τακτικές επαφές, τόσο σε υπηρεσιακό όσο και σε πολιτικό επίπεδο, μεταξύ των δύο χώρων, θα ακολουθήσουν δηλώσεις των δύο Υπουργών Εξωτερικών στον Τύπο.<br/> <br/>Πηγή: ΑΠΕ-ΜΠΕ </p>
    </article>
  </body>
</html>