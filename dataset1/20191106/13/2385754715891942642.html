<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596003/egkateleipse-tin-40xroni-o-57xronos-afou-tis-erikse-acid-kai-pige-se-geitones"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T13:48:00+00:00"/>
    <meta property="og:title" content="Εγκατέλειψε την 40χρονη ο 57χρονος αφού της έριξε acid και πήγε σε γείτονες"/>
    <meta property="og:description" content="Με εγκαύματα σε μεγάλο μέρος του σώματός της, νοσηλεύεται 40χρονη από τη Ρουμανία, η οποία δέχθηκε το πρωί επίθεση με καυστική ουσία, ενώ φερόμενος δράστης..."/>
  </head>
  <body>
    <article>
      <h1>Εγκατέλειψε την 40χρονη ο 57χρονος αφού της έριξε acid και πήγε σε γείτονες</h1>
      <address><time datetime="2019-11-06T13:48:00+00:00">06 Nov 2019, 13:48</time> by <a rel="author">SigmaLive</a></address>
      <p>Με εγκαύματα σε μεγάλο μέρος του σώματός της, νοσηλεύεται 40χρονη από τη Ρουμανία, η οποία δέχθηκε το πρωί επίθεση με καυστική ουσία, ενώ φερόμενος δράστης είναι ο 57χρονος Ε/κ εν διαστάσει σύζυγός της, ο οποίος συνελήφθη για υπόθεση απόπειρας φόνου.</p>
      <p><a href="https://www.sigmalive.com/news/local/595979/apopeira-fonou-egkavmata-s-olokliro-to-kormi-ferei-40xroni-apo-epithesi-acid">Το περιστατικό σημειώθηκε γύρω στις 9:30 στην οικία φιλικού προσώπου της 40χρονης</a>, το οποίο την φιλοξενούσε, δήλωσε στη σκηνή ο υπεύθυνος του ΤΑΕ Λεμεσού, Ιωάννης Σωτηριάδης, προσθέτοντας ότι ο 57χρονος επισκέφθηκε την οικία και - κάτω από συνθήκες που διερευνώνται - φέρεται να περιέλουσε την εν διαστάσει σύζυγό του με καυστικό υγρό.<br/><br/>Ο ίδιος εγκατέλειψε τη σκηνή, ενώ η 40χρονη ζήτησε βοήθεια από γείτονες, οι οποίοι κάλεσαν ασθενοφόρο, που την μετέφερε στο Γενικό Νοσοκομείο Λεμεσού. Λόγω της σοβαρότητας της κατάστασής της μεταφέρθηκε διασωληνωμένη και σε κατάσταση καταστολής στη Μονάδα Εντατικής Θεραπείας Εγκαυμάτων του Γενικού Νοσοκομείου Λευκωσίας.<br/><br/>Η Αστυνομία εντόπισε τον 57χρονο, ο οποίος οδηγήθηκε στα γραφεία του ΤΑΕ Λεμεσού για ανάκριση και σύμφωνα με τον κ. Σωτηριάδη, φέρεται να παραδέχθηκε τη διάπραξη του αδικήματος. Εναντίον του, πρόσθεσε, διερευνάται υπόθεση απόπειρας φόνου.<br/><br/>«Έχει ενημερωθεί ο ιατροδικαστής, ο οποίος αναμένεται να εξετάσει τόσο τον φερόμενο ως δράστη όσο και το θύμα, ενώ η σκηνή έχει αποκοπεί και γίνονται εξετάσεις για περισυλλογή τεκμηρίων, ανάμεσα στα οποία και ένα μπουκαλάκι το οποίο φαίνεται να περιείχε το καυστικό υγρό», συμπλήρωσε.<br/><br/>Εντός της ημέρας θα εκδοθεί ένταλμα σύλληψης του 57χρονου, ενώ αύριο αναμένεται να οδηγηθεί ενώπιον του δικαστηρίου για έκδοση διατάγματος κράτησής του.</p>
      <p>Πηγή: ΚΥΠΕ </p>
    </article>
  </body>
</html>