<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/stybar-se-znovu-zapoji-i-do-cyklokrosoveho-sp/1817908?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T13:55:00+00:00"/>
    <meta property="og:title" content="Štybar se znovu zapojí i do cyklokrosového SP"/>
    <meta property="og:description" content="Brusel - Zdeněk Štybar se stejně jako v loňském roce při krátkodobém návratu k cyklokrosu zapojí i do Světového poháru. Trojnásobný mistr světa ze závodů v terénu si po roce zopakuje dva dny po Štědrém dnu start v Heusden-Zolderu, kde vloni obsadil 21. místo."/>
  </head>
  <body>
    <article>
      <h1>Štybar se znovu zapojí i do cyklokrosového SP</h1>
      <address><time datetime="2019-11-06T13:55:00+00:00">06 Nov 2019, 13:55</time> by <a rel="author" href="http://www.ctk.cz/" target="_blank">ČTK</a></address>
      <p>Brusel - Zdeněk Štybar se stejně jako v loňském roce při krátkodobém návratu k cyklokrosu zapojí i do Světového poháru. Trojnásobný mistr světa ze závodů v terénu si po roce zopakuje dva dny po Štědrém dnu start v Heusden-Zolderu, kde vloni obsadil 21. místo.</p>
      <p>Celkem si třiatřicetiletý český silniční profesionál naplánoval ještě více závodů než loni a všechny v Belgii. Počítá s osmi starty, tím prvním bude 7. prosince již dříve avizovaný závod v Essenu, kde v minulosti dlouhodobě žil. Hned další den se představí na Superprestige v Zonhovenu a tři dny před Vánocemi pojede v Sint-Niklaasu.</p>
      <p>Na pohárový závod (26. prosince) naváže o den později v Loenhoutu a konec roku orámuje starty v Diegemu (29. prosince), na Superprestige v Bredene (30. prosince) a při rozlučce v Baalu (1. ledna).</p>
      <p>V minulé krosové sezoně se Štybar představil dokonce i na domácím šampionátu v Holých Vrších, kde dojel čtvrtý. Cyklokrosová příprava se mu osvědčila a vyhrál pak březnové klasiky Omloop Het Nieuwsblad a E3 BinckBank Classic v Harelbeke. Teď věří v podobný vývoj.</p>
      <p>"Moc rád zase pojedu cyklokros. Nejenže ty závody dobře zapadají do mého programu, ale taky je tam pár skvělých akcí s fantastickým publikem a výbornou atmosférou, obzvlášť mezi Vánocemi a Novým rokem. Na to se moc těším," uvedl Štybar na webu svého týmu Deceuninck-Quick Step.</p>
      <p>"Vím, že bude složité se prosadit dopředu z poslední řady na startu proti všem jezdcům, kteří už v té době budou mít za sebou polovinu sezony. Ale na mém nadšení to nic nemění. Cíle mám stejné jako vloni: zazávodit si, užít si to, pobavit se s fanoušky a připravit na novou sezonu. Cyklokros je na to skvělý a věřím v další krásný rok," dodal Štybar.</p>
    </article>
  </body>
</html>