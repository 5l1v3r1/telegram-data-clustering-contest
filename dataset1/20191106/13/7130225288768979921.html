<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/mavi-sulara-geri-donuyor-pasabahce-vapuru-tekrar-sehir-hatlari-filosuna-katilacak-888926"/>
    <meta property="og:site_name" content="Onedio"/>
    <meta property="article:published_time" content="2019-11-06T13:38:53+00:00"/>
    <meta property="og:title" content="Mavi Sulara Geri Dönüyor: Paşabahçe Vapuru, Tekrar Şehir Hatları Filosuna Katılacak"/>
    <meta property="og:description" content="Beykoz sahilinde 10 yıldır kaderine terk edilmiş bir şekilde bırakılan İstanbul'un sembollerinden Paşabahçe vapuru, Beykoz Belediyesi'nden Şehir Hatla..."/>
  </head>
  <body>
    <article>
      <h1>Mavi Sulara Geri Dönüyor: Paşabahçe Vapuru, Tekrar Şehir Hatları Filosuna Katılacak</h1>
      <address><time datetime="2019-11-06T13:38:53+00:00">06 Nov 2019, 13:38</time> by <a rel="author" href="https://onedio.com/profil/nihat" target="_blank">Nihat Bilge</a></address>
      <h4>Beykoz sahilinde 10 yıldır kaderine terk edilmiş bir şekilde bırakılan <a href="https://onedio.com/etiket/istanbul/501c48f7cc161f8ec13422a8">İstanbul</a>'un sembollerinden Paşabahçe vapuru, Beykoz Belediyesi'nden Şehir Hatları'na devredilecek. Şehir Hatları Genel Müdürü Sinem Dedetaş, "67 yaşındaki vapurun filomuza dönmesi için çalışmalara başladık" dedi.</h4>
      <h3>İki yıl içinde yüzer hale gelmesi planlanan vapurun Kasımpaşa’daki havuzlarda bakıma alınacağı öğrenildi.</h3>
      <figure>
        <img src="https://img-s1.onedio.com/id-5dc2bf857d23fa793ecf1662/rev-0/w-500/s-8b51e1e28caa39a491e51f1c3efe55d5d7be0fcc.jpg"/>
        <figcaption><a href="http://www.milliyet.com.tr/gundem/bogazin-sembolu-geri-donuyor-6072914"><b>Milliyet'ten Gökhan Karakaş'ın haberine</b></a> göre, Paşabahçe vapuru Şehir Hatları'na devredilecek ve filoya katılacak.</figcaption>
      </figure>
      <h3>Söküm ihalesi iptal edildi, Şehir Hatları Genel Müdürlüğü’ne bedelsiz geri verilecek.</h3>
      <figure>
        <img src="https://img-s1.onedio.com/id-5dc2c1f096da004e40f2d648/rev-0/w-500/s-b2e638d3a0df3ef2a9e886ae47920e6d85c05fa4.jpg"/>
      </figure>
      <p>Belediye Meclisi'nde oylanarak, Şehir Hatları Genel Müdürlüğü'ne bedelsiz olarak verileceği öğrenilen vapurla ilgili açıklama yapan Şehir Hatları Genel Müdürü Sinem Dedetaş, şunları söyledi:</p>
      <blockquote>''Hurda ihalesinin iptalini liman başkanlığımız yaptı. Beykoz Belediyesi ile anlaştık ve devirden sonra filoya katılmasını istiyoruz. Şimdiden destek olmak isteyenler var. Geri dönmesi için çabalayanlar ve emek verenlerle birlikte bir proje yürüterek gerekirse imece usulü Paşabahçe sularla kavuşacak diye umuyoruz. Şehir Hatları Genel Müdürlüğü ve <a href="https://onedio.com/etiket/istanbul/501c48f7cc161f8ec13422a8">İstanbul</a> Büyükşehir Belediye Başkanımızın da onayını aldık.''</blockquote>
      <h3>'Yormadan turistik özel seferler yapabilir'</h3>
      <p>
        <a href="https://adalarpostasi.wordpress.com/">adalarpostasi.wordpress.com</a>
      </p>
      <figure>
        <img src="https://img-s2.onedio.com/id-5dc2c419a9822b0642a7a75f/rev-0/w-500/s-c79f0c26f80ac8c652543801228ad9354ebccd0a.jpg"/>
      </figure>
      <p>Altınbaş Üniversitesi Mühendislik Fakültesi Öğretim Üyesi ve gemi mühendisi Prof. Dr. <a href="https://onedio.com/etiket/aydin/506b54190228f60917601c71">Aydın</a> Şalcı ise, Paşabahçe vapuru ile ilgili atılan adımların yerinde olduğunu belirterek, şu ifadeleri kullandı:</p>
      <blockquote>''<a href="https://onedio.com/etiket/italya/503cd65fcc161f8ec1342437">İtalya</a> Cenova’da ünlü Ansaldo San Giorgio tersanesinde <a href="https://onedio.com/etiket/savas/577257965cc600fa3d7084fc">savaş</a> gemisi olarak tasarlandığı için çok güçlü makineleri var. Saatte 19 knots(35 km) hız yapar ve şehir hatlarının en süratli yolcu gemisidir. Motorunun sesi bile farklıdır eski İstanbullular iskeleye yanaşan vapurun Paşabahçe olduğunu motor sesinden anlar. <a href="https://onedio.com/etiket/fenerbahce/5788cd0a708b3fa07febc581">Fenerbahçe</a> ve Dolmabahçe <a href="https://onedio.com/etiket/ingiltere/50273314cc161f8ec1342339">İngiltere</a>’de yapılırken, Paşabahçe İtalyan olmasıyla özeldir. Bu tarihi kurtarmak çok önemli. Çok sık ve günlük işlerde çalıştırmadan yani yormadan turistik özel seferler yapabilir. Boğaziçi’ne çok yakışacağı gibi Marmara’da da dolaşabilir çünkü çok estetik bir gemidir.''</blockquote>
      <h3>1952 yılında İtalya'da üretilen vapur, İstanbul'a yarım asırdan fazla hizmet verdi</h3>
      <figure>
        <img src="https://img-s1.onedio.com/id-5dc2bfd369f8a8434167b41a/rev-0/w-500/s-84a46ff724a7855b4b706bbb79067fc527df3f4c.jpg"/>
        <figcaption>2009 yılında Beykoz Belediyesi'ne devredilen vapur, 10 yıldır Beykoz sahilinde kaderine terk edilmiş bir şekilde bırakılmıştı. Bir süre nikah salonu olarak kullanılan vapurun, daha sonra kültür sanat etkinlikleri için kullanılması düşünülmüş, 1 yıl sonra yeniden iskeleye çekilmişti. <br/>Üniversiteye bağışlanması ya da müze olarak kullanılması da düşünülen vapurun, bir ara batırılması da gündeme gelmişti.</figcaption>
      </figure>
    </article>
  </body>
</html>