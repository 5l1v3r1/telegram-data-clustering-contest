<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/06/santo-stefano-avis-pronta-sabato-lesordio-in-campionato/1321784/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-06T13:08:41+00:00"/>
    <meta property="og:title" content="Santo Stefano-Avis pronta, sabato l’esordio in campionato"/>
    <meta property="og:description" content="BASKET IN CARROZZINA - I portopotentini campioni d'Italia riceveranno Bergamo per la prima giornata della nuova stagione"/>
  </head>
  <body>
    <article>
      <h1>Santo Stefano-Avis pronta, sabato l’esordio in campionato</h1>
      <h2>BASKET IN CARROZZINA - I portopotentini campioni d'Italia riceveranno Bergamo per la prima giornata della nuova stagione</h2>
      <address><time datetime="2019-11-06T13:08:41+00:00">06 Nov 2019, 13:08</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F06%2Fsanto-stefano-avis-pronta-sabato-lesordio-in-campionato%2F1321784%2F">Condividi9</a><a href="https://twitter.com/intent/tweet?text=Santo+Stefano-Avis+pronta%2C++sabato+l%27esordio+in+campionato&amp;url=https%3A%2F%2Fwww.cronachemaceratesi.it%2F2019%2F11%2F06%2Fsanto-stefano-avis-pronta-sabato-lesordio-in-campionato%2F1321784%2F">Tweet</a>Email9 Condivisioni</p>
      <p> </p>
      <p> </p>
      <p><b>Sabato la “prima” in campionato dei neocampioni d’Italia. Si aprirà infatti il torneo nazionale 2019-2020 e, per i ragazzi della Santo Stefano-Avis di Porto Potenza, allenati da coach Roberto Ceriscioli, l’impegno sarà casalingo contro lo Special Bergamo Sport Montello, alle 17. </b>In vista dell’esordio in campionato, continuano con la solita intensità e rigore gli allenamenti guidati dal coach pesarese. L’obiettivo è farsi trovare pronti per iniziare subito forte in campionato e smaltire al più presto la delusione per la sconfitta in Supercoppa Italiana, dello scorso 20 ottobre quando, a San Marino, i portopotentini hanno subito una netta sconfitta contro la Briantea 84 Cantù.<b> La Santo Stefano-Avis ha confermato gran parte della squadra dello scorso anno, con Tanghe, Ruiz, Bedzeti, Ghione, Giaretti, Schiera, Saaid, Feltrin, Biondi, Bianchi, ai quali si sono quest’anno aggiunti lo statunitense Tommie Lee Gray e l’Inglese Harry Blith. In uscita, rispetto al roster della scorsa stagione, il francese Sofyane Mehiaoui e Alessandro Boccacci.</b> Inoltre coach Robi Ceriscioli ha distribuito “le deleghe” e, di comune accordo, deciso per il doppio capitano quest’anno: ad Enrico Ghione, capitano del primo storico Scudetto, è stato aggiunto Sabri Bedzeti. Un riconoscimento al macedone naturalizzato italiano e “portopotentino d’adozione” che in questi anni è molto cresciuto sotto tutti i punti di vista, in campo e fuori. Il tridente si completerà con una terza figura di riferimento per i giocatori, quel Dimitri Tanghe anche quest’anno tra le fila della Santo Stefano-Avis, leader storico della squadra e “chioccia” per tutti gli altri.</p>
    </article>
  </body>
</html>