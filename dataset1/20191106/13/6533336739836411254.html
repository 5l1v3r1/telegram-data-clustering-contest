<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/taxing-plastic-it-rsquo-fantastic-ndash-robertino-gualtieri-continua-218272.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-06T13:23:00+00:00"/>
    <meta property="og:title" content="Plastic tax, roberto gualtieri ha intenzione di modificare il testo sull'imposta, che diventa..."/>
    <meta property="og:description" content="TAXING PLASTIC, IT’S FANTASTIC! – ROBERTINO GUALTIERI CONTINUA A DIFENDERE L’IMPOSTA SULLA PLASTICA COME “TASSA DI SCOPO”, MA L’HANNO CONVINTO A MODIFICARE IL TESTO – IL TESORO PENSA DI ABBASSARLA SOTTO IL LIVELLO DI UN EURO AL CHILO E SARÀ INTRODOTTA UNA “SCALETTATURA” IN BASE ALLA RICICLABILITÀ DEL PRODOTTO…"/>
  </head>
  <body>
    <article>
      <h1>Plastic tax, roberto gualtieri ha intenzione di modificare il testo sull'imposta, che diventa...</h1>
      <address>
        <time datetime="2019-11-06T13:23:00+00:00">06 Nov 2019, 13:23</time>
      </address>
      <p>
        <b>TAXING PLASTIC, IT’S FANTASTIC! – ROBERTINO GUALTIERI CONTINUA A DIFENDERE L’IMPOSTA SULLA PLASTICA COME “TASSA DI SCOPO”, MA L’HANNO CONVINTO A MODIFICARE IL TESTO – IL TESORO PENSA DI ABBASSARLA SOTTO IL LIVELLO DI UN EURO AL CHILO E SARÀ INTRODOTTA UNA “SCALETTATURA” IN BASE ALLA RICICLABILITÀ DEL PRODOTTO…</b>
      </p>
      <hr/>
      <p>
        <b>Roberto Petrini per <a href="http://www.lastampa.it/">“la Stampa”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-254697/1231217.htm">
          <img src="https://cdn-static.dagospia.com/img/foto/10-2019/roberto-gualtieri-e-giuseppe-conte-al-lavoro-sul-def-1231217.jpg"/>
        </a>
        <figcaption>Roberto Gualtieri e Giuseppe Conte al lavoro sul Def</figcaption>
      </figure>
      <p>La plastic tax cambia. Il ministro dell' Economia ha intenzione di modificare il testo che introduce l' imposta sul consumo dei manufatti monouso in plastica da un euro a chilogrammo. Il dossier è tra i primi in agenda al Tesoro, tra quel 5 per cento di legge di Bilancio ancora oggetto di disputa e che troverà un punto di caduta in un emendamento governativo: la tassa, forse rinviata, scenderà sotto il livello di 1 euro, fino ad essere dimezzata per alcune qualità, e sarà scalettata in base alla riciclabilità dei vari prodotti.</p>
      <figure>
        <a href="https://www.dagospia.com/mediagallery/Dago_fotogallery-254697/1016958.htm">
          <img src="https://cdn-static.dagospia.com/img/foto/05-2018/plastica-1016958.jpg"/>
        </a>
        <figcaption>plastica</figcaption>
      </figure>
      <p>Novità anche per le tasse sulle auto aziendali: dopo l' intesa per ammorbidire l' impatto sull' imponibile dei dipendenti con benefit di veicolo (30% auto elettriche o ibride, 60 per le auto standard e 100 per le super inquinanti) il Tesoro pensa a limitare l' aumento dell' imponibile al nuovo parco auto esentando dal rincaro le auto già in uso. Di fatto un forte ridimensionamento.</p>
      <figure>
        <a href="https://www.dagospia.com/mediagallery/Dago_fotogallery-254697/1189012.htm">
          <img src="https://cdn-static.dagospia.com/img/foto/07-2019/cannucce-di-plastica-1189012.jpg"/>
        </a>
        <figcaption>cannucce di plastica</figcaption>
      </figure>
      <p>Tornando alla plastic tax il ministro Gualtieri resta favorevole ad intervenire ma perplesso sulle modalità emerse finora con una imposta secca e generalizzata di 1 euro al chilo. Del resto l' intervento sembrerebbe inevitabile seppure con mezzi attentamente studiati: dal 2021 scatteranno infatti divieti europei di utilizzo dei prodotti monouso. E va anche considerato che la tassa colpisce anche le importazioni, ma non l' export dei nostri produttori.</p>
      <figure>
        <a href="https://www.dagospia.com/mediagallery/Dago_fotogallery-254697/1221293.htm">
          <img src="https://cdn-static.dagospia.com/img/foto/10-2019/roberto-gualtieri-1221293.jpg"/>
        </a>
        <figcaption>roberto gualtieri</figcaption>
      </figure>
      <p>Si sta dunque valutando come cambiare l' impostazione e il meccanismo impositivo. La tassa sarà con tutta probabilità portata sotto il livello di 1 euro attuale e sarà introdotta una "scalettatura" che terrà conto di due criteri: il tasso di "riciclabilità" e il contenuto di materiali riciclati all' interno dei prodotti monouso. Dunque più il prodotto sarà riciclabile meno pagherà.</p>
      <figure>
        <a href="https://www.dagospia.com/mediagallery/Dago_fotogallery-254697/1232169.htm">
          <img src="https://cdn-static.dagospia.com/img/foto/11-2019/auto-aziendali-1-1232169_tn.jpeg"/>
        </a>
        <figcaption>auto aziendali 1</figcaption>
      </figure>
      <p>Dopo le polemiche nella maggioranza e le proteste dei produttori (2 mila imprese e 50 mila lavoratori) Gualtieri ha fatto prevalere la sua linea. Nei prossimi giorni aprirà un tavolo con produttori, la Regione Emilia Romagna, i sindacati e il Conai (il consorzio di riciclo delle materie plastiche) per il quale è previsto uno stop agli aumenti previsti delle quote a carico dei produttori.</p>
      <figure>
        <a href="https://www.dagospia.com/mediagallery/Dago_fotogallery-254697/1206807.htm">
          <img src="https://cdn-static.dagospia.com/img/foto/09-2019/roberto-gualtieri-pierre-moscovici-udo-bullmann-1206807.jpg"/>
        </a>
        <figcaption>Roberto Gualtieri, Pierre Moscovici, Udo Bullmann</figcaption>
      </figure>
      <p>La questione della plastica, come dimostra la presenza nei mari, è il "fine vita" di un materiale difficile da neutralizzare. Il problema è come riciclare la plastica usata e utilizzarla, nell' ambito di una economia circolare, per altri scopi. La questione non è nuova: così si esprime l' Europa da anni e la nostra legislazione, a partire dalla legge Ronchi degli Anni Novanta ha introdotto un sistema che favorisce il riciclo: un consorzio nazionale, il Conai, che le imprese del settore finanziano con 450 milioni l' anno, che aiuta i Comuni nelle politiche di riciclo, di raccolta differenziata e di recupero della plastica.</p>
      <figure>
        <a href="https://www.dagospia.com/mediagallery/Dago_fotogallery-254697/1217625.htm">
          <img src="https://cdn-static.dagospia.com/img/foto/10-2019/roberto-gualtieri-giuseppe-conte-1-1217625.jpg"/>
        </a>
        <figcaption>roberto gualtieri giuseppe conte 1</figcaption>
      </figure>
      <p>Dovrebbero restare in vita, rafforzati, invece gli incentivi alla produzione della cosiddetta bioplastica che proviene dal materiali organici (come mais o altro).</p>
      <figure>
        <a href="https://www.dagospia.com/mediagallery/Dago_fotogallery-254697/1016956.htm">
          <img src="https://cdn-static.dagospia.com/img/foto/05-2018/plastica-1-1016956.jpg"/>
        </a>
        <figcaption>plastica 1</figcaption>
      </figure>
      <p>La bioplastica ha la possibilità di essere neutralizzata dopo l' uso e ha bisogno di essere incentivata anche in termini di ricerca visto che attualmente solo l' 1 per cento della produzione riguarda questo materiale.</p>
    </article>
  </body>
</html>