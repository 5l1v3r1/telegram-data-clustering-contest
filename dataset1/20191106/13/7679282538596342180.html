<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttarakhand/story-mere-yuva-meri-shaan-youth-conference-begins-with-grand-rally-in-almora-2835226.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T13:28:49+00:00"/>
    <meta property="og:title" content="मेरे युवा, मेरी शान : अल्मोड़ा में भव्य रैली के साथ युवा सम्मेलन का शुभारंभ"/>
    <meta property="og:description" content="उत्तराखंड स्थापना सप्ताह के तहत अल्मोड़ा में भव्य रैली के साथ युवा सम्मेलन 'मेरे युवा, मेरी शान' का शुभारंभ हो गया। सैकड़ों छात्रों-युवाओं ने रैली के दौरान 'देवभूमि की प्रतिभा, देवभूमि..."/>
  </head>
  <body>
    <article>
      <h1>मेरे युवा, मेरी शान : अल्मोड़ा में भव्य रैली के साथ युवा सम्मेलन का शुभारंभ</h1>
      <address><time datetime="2019-11-06T13:28:49+00:00">06 Nov 2019, 13:28</time> by <a rel="author">कार्यालय संवाददाता,अल्मोड़ा</a></address>
      <p>उत्तराखंड स्थापना सप्ताह के तहत अल्मोड़ा में भव्य रैली के साथ युवा सम्मेलन 'मेरे युवा, मेरी शान' का शुभारंभ हो गया। सैकड़ों छात्रों-युवाओं ने रैली के दौरान 'देवभूमि की प्रतिभा, देवभूमि का उत्थान' का संदेश दिया। इस दौरान सांस्कृतिक दलों के कलाकारों ने नंदा राजजात, छोलिया की प्रस्तुतियां देकर उत्तराखंड के लोकरंगों की छटा बिखेरी।<br/>उत्तराखंड सरकार और आपके अपने प्रिय समाचार पत्र 'हिन्दुस्तान' की ओर से बुधवार को मां नंदा देवी मंदिर परिसर से रैली का शुभारंभ विधानसभा उपाध्यक्ष रघुनाथ सिंह चौहान, नगर पालिका अध्यक्ष प्रकाश चंद्र जोशी और जिलाधिकारी नितिन भदौरिया ने हरी झंडी दिखाकर किया। नगर के विभिन्न विद्यालयों के छात्र, युवा और सांस्कृतिक दलों के कलाकार लाला बाजार, बाटा चौक, कारखाना बाजार, कचहरी बाजार, जौहरी बाजार, थाना बाजार, पल्टन बाजार होते हुए एसएसपी कार्यालय से मालरोड होते हुए चौघानपाटा, बस स्टेशन से पुन: मां नंदा देवी मंदिर परिसर पहुंचे। <br/>रैली में शामिल छात्रों-युवाओं ने 'मेरे युवा मेरी शान' और 'देवभूमि की प्रतिभा देवभूमि का उत्थान' के नारे के साथ उत्तराखंड के विकास में युवाओं की महत्वपूर्ण भूमिका का संदेश दिया। सांस्कृतिक दलों की प्रस्तुतियां आकर्षण का केंद्र रहीं। उधर, एसएसबी के बैंड ने भी प्रस्तुति देकर रैली को शानदार बना दिया। रैली में बड़ी संख्या में गणमान्य लोग भी शामिल रहे।</p>
    </article>
  </body>
</html>