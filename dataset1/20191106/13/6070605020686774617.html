<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/candidata-Comu-Girona-Puigdemont-vivales_0_2339166210.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T13:26:31+00:00"/>
    <meta property="og:title" content="La candidata d'En Comú Podem per Girona diu que Puigdemont és un &quot;vivales&quot;"/>
    <meta property="og:description" content="Laura López afirma que els presos són a la presó &quot;per saltar-se les lleis&quot;, tot i que admet que haurien d'estar en llibertat, i es mostra contrària a l'amnistia"/>
  </head>
  <body>
    <article>
      <h1>La candidata d'En Comú Podem per Girona diu que Puigdemont és un "vivales"</h1>
      <h2>Laura López afirma que els presos són a la presó "per saltar-se les lleis", tot i que admet que haurien d'estar en llibertat, i es mostra contrària a l'amnistia</h2>
      <address>
        <time datetime="2019-11-06T13:26:31+00:00">06 Nov 2019, 13:26</time>
      </address>
      <p>La candidata d'En Comú Podem per Girona, Laura López, ha afirmat que l'expresident de la Generalitat, Carles Puigdemont, és un "<i> vivales</i>" al ser preguntada si el considerava un "líder". En una entrevista al <i><a href="https://www.diaridegirona.cat/eleccions/generals/2019/11/05/oblidant-que-aquesta-gent-presa/1011956.html">Diari de Girona</a></i>, López es mostra molt crítica amb l'independentisme i assegura que sembla que "la democràcia és només la seva". En aquest sentit, critica l'exili i assegura que abans la gent hi anava "perquè no la matessin i ara aquest hi ha anat perquè li ha donat la gana".</p>
      <p>Sobre la sentència de l'1-O, López no entra a valorar-la tot i que admet que segurament ha sigut "molt dura", però assegura que els líders independentistes es van "saltar la llei". "Tothom diu que ha sigut injusta, jo no soc jurista, no ho sé, potser molt dura sí. Però ens estem oblidant que aquesta gent es va saltar les lleis", ha afirmat. De fet, després s'ha preguntat "què dirien els que ara protesten" si els mateixos fets de l'octubre del 2017 els haguessin protagonitzat "polítics de Ciutadans". </p>
      <p>A més, López es mostra partidària de l'indult per als presos independentistes, però creu que l'haurien de demanar. Ara bé, la candidata dels comuns per Girona assegura que no és favorable a concedir <a href="https://www.ara.cat/politica/DIRECTE-Entrevista-Comu-Jaume-Asens_0_2323567727.html">l'amnistia</a> als presos perquè seria "continuar enganyant la gent", una posició que contrasta amb el que han dit públicament uns quants dirigents del seu partit. En Comú Podem, de fet, defensa l'amnistia, tot i que la veu poc viable perquè no hi ha una correlació de forces que permeti que tiri endavant.</p>
    </article>
  </body>
</html>