<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/muz-v-praze-4-ukradl-auto-s-kojencem-uvnitr/1817889?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T13:20:00+00:00"/>
    <meta property="og:title" content="Muž v Praze 4 ukradl auto s kojencem uvnitř"/>
    <meta property="og:description" content="Praha - Před školou v Mikulově ulici v Praze 4 ukradl v pondělí odpoledne neznámý muž nastartované auto, ve kterém byla šestiměsíční holčička. Dítě pachatel odložil v autosedačce o pět kilometrů dál na parkovišti. Policie ho podezírá z krádeže. Na webu to uvedl pražský policejní mluvčí Jan Daněk. Policisté žádají řidiče, kteří v pondělí zhruba v 15:30 kolem základní školy projížděli, aby zavolali na linku 158. Pachatel by podle Daňka mohl být zachycen na palubní kameře některého z vozidel."/>
  </head>
  <body>
    <article>
      <h1>Muž v Praze 4 ukradl auto s kojencem uvnitř</h1>
      <address><time datetime="2019-11-06T13:20:00+00:00">06 Nov 2019, 13:20</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Před školou v Mikulově ulici v Praze 4 ukradl v pondělí odpoledne neznámý muž nastartované auto, ve kterém byla šestiměsíční holčička. Dítě pachatel odložil v autosedačce o pět kilometrů dál na parkovišti. Policie ho podezírá z krádeže. Na <a href="https://www.policie.cz/clanek/kradez-auta-s-ditetem.aspx">webu</a> to uvedl pražský policejní mluvčí Jan Daněk. Policisté žádají řidiče, kteří v pondělí zhruba v 15:30 kolem základní školy projížděli, aby zavolali na linku 158. Pachatel by podle Daňka mohl být zachycen na palubní kameře některého z vozidel.</p>
      <p>Auto zastavila v ulici jedenačtyřicetiletá žena, která si šla vyzvednout dceru ze školy. Během pěti minut, kdy byla pryč, nasedl do nastartovaného auta muž a odjel. "Ve vozidle však byla na zadní sedačce dětská sedačka i s druhou šestiměsíční dcerou, která spala. Toho si pachatel zřejmě zprvu nevšiml a ujel skoro pět kilometrů do Choratické ulice, kde dítě i se sedačkou z auta vyndal a nechal na zemi na parkovišti," uvedl mluvčí.</p>
      <p>Dítě odnesla kolemjdoucí žena na policejní stanici. "Holčička byla v pořádku a maminka si ji převzala," sdělil Daněk. Auto nalezla policie v noci z úterý na dnešek havarované na křižovatce ulic U plynárny a Nad Vinným potokem v Praze 4.</p>
      <p>Muže zachytila kamera. Pachatel měl červenou bundu, na záběrech mu ale není vidět do tváře. Za krádež mu v případě odsouzení hrozí až pětileté vězení.</p>
    </article>
  </body>
</html>