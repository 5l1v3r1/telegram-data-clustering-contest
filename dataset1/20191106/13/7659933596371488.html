<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1979236/g%C3%BCney-sudan-ge%C3%A7i%C5%9F-h%C3%BCk%C3%BCmeti-kurmak-i%C3%A7in-son-g%C3%B6r%C3%BC%C5%9Fme"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-06T13:00:00+00:00"/>
    <meta property="og:title" content="Güney Sudan: Geçiş hükümeti kurmak için son görüşme"/>
    <meta property="og:description" content="Güney Sudan Devlet Başkanı Sözcüsü, Başkan Salva Kiir ile silahlı muhalif lider Riek Machar’ın yarın Uganda’nın başkenti Kampala’da düzenlenecek bir zirvede bir araya geleceğini açıkladı. Uganda Devlet Başkanı Yoweri Kaguta Museveni ve Sudan Askeri G"/>
  </head>
  <body>
    <article>
      <h1>Güney Sudan: Geçiş hükümeti kurmak için son görüşme</h1>
      <address>
        <time datetime="2019-11-06T13:00:00+00:00">06 Nov 2019, 13:00</time>
      </address>
      <p>Güney Sudan Devlet Başkanı Sözcüsü, Başkan Salva Kiir ile silahlı muhalif lider Riek Machar’ın yarın Uganda’nın başkenti Kampala’da düzenlenecek bir zirvede bir araya geleceğini açıkladı. Uganda Devlet Başkanı Yoweri Kaguta Museveni ve Sudan Askeri Geçiş Konseyi Başkanı Abdulfettah el-Burhan ise söz konusu zirveye başkanlık edecek.<br/><br/>Güney Sudan Devlet Başkanı Basın Sekreteri, Salva Kiir ile Machar arasında dün yapılması planlanan görüşmenin Kiir’in meşguliyeti sebebiyle Perşembe gününe ertelendiğini belirtti. Ancak söz konusu açıklamada toplantı gündemi hakkında ya da Kiir’in önümüzdeki Salı ulusal koalisyon hükümetini ilan edip edemeyeceği hakkında ayrıntılı bilgi vermedi.<br/><br/>Sudan’daki tarafların barışı sağlamaları için bölgesel ve uluslararası baskılarla karşı karşıya olduğu bir dönemde, Devlet Başkanı Salva Kiir’in Salı günü muhalefet güçlerinin de katılımıyla geçici hükümeti ilan etmesi bekleniyor. Ancak Riek Machar liderliğindeki Halk Hareketi ve Lam Akol’un yönettiği Demokratik Hareket; güvenlik planı dosyaları, eyalet sayısı ve sınırları konusunda kesin karar verilmeden geçici bir hükümet kurmayı reddediyor.<br/><br/>Şarku'l Avsat'ın haberine göre Devlet Başkanı Salva Kiir ile Machar arasında gerçekleştirilecek olan görüşme, bu yılki üçüncü toplantı olacak. Ancak bu görüşmelerde, barış anlaşmasında öngörülmüş olan 36 ay süreyle görev yapacak yeni bir geçiş hükümeti kurulmasını konusunda ya da diğer önemli meselelerde herhangi bir gelişme kaydedilemedi.<br/><br/>Halk Hareketi Sözcüsü Booth Palang, gelecek toplantıda; güvenlik uygulamaları, ordunun tek çatı altında birleştirilmesi, devletin iç sınırlarının belirlenmesi gibi barış anlaşması kararlarının uygulanmasını engelleyen zorlukların tartışılacağını bildirdi.<br/><br/>Geçiş Öncesi Dönemi Ulusal Komisyonu Başkan Yardımcısı Gabriel Changhung ise barış anlaşması taraflarının Doğu Afrika Hükümetleri Arası Kalkınma Otoritesi’nin (IGAD) davetiyle Etiyopya başkenti Addis Ababa’da bir araya geleceğini açıkladı. Söz konusu taraflar, bu görüşmede geçiş hükümeti konusunda karar alacak.<br/><br/>Diğer yandan, Brüksel merkezli Uluslararası Kriz Grubu (ICG), dün Şarku’l Avsat’a ulaşan bir raporunda Güney Sudan’ın büyük bir krize doğru gittiği ve tekrar savaşa sürüklenebileceği konusunda uyarıda bulundu. Söz konusu raporda, ülkedeki savaş güçlerinin 12 Kasım’da koalisyon hükümeti kurmaya hazır olmadığı ve Riek Machar’ın güç paylaşımı anlaşması kapsamında tekrar başkan yardımcılığına gelmesinin ülkenin yeniden savaşa gidişinden uzak tuttuğunu belirtildi. <br/><br/>ICG’deki üst düzey bir analist, Güney Sudan’da kurulması beklenen koalisyon hükümetinin kanlı bir şekilde çökme riski altında olduğunu belirtti. Analist, sürdürülebilir bir hükümet oluşturmak için önce önemli sorunların çözümü için baskı yapılması çağrısında bulundu.</p>
    </article>
  </body>
</html>