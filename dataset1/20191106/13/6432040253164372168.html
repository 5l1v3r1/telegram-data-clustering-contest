<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/616137,Kontrowersyjne-obrazy-wracaja-do-prokuratury-czyli-sad-przyznal-racje-radnemu-PiS.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-06T13:52:27+00:00"/>
    <meta property="og:title" content="Kontrowersyjne obrazy wracają do prokuratury, czyli sąd przyznał rację radnemu PiS"/>
    <meta property="og:description" content="Namalowali penisy na orle i wystawili w galerii. Sąd uchylił decyzję prokuratury, która po roku śledztwa chciała bezterminowo umorzyć sprawę wobec artystów i właściciela olsztyńskiej galerii, która wystawiła obrazy na widok publiczny."/>
  </head>
  <body>
    <article>
      <h1>Kontrowersyjne obrazy wracają do prokuratury, czyli sąd przyznał rację radnemu PiS</h1>
      <address>
        <time datetime="2019-11-06T13:52:27+00:00">06 Nov 2019, 13:52</time>
      </address>
      <p>
        <b>Namalowali penisy na orle i wystawili w galerii. Sąd uchylił decyzję prokuratury, która po roku śledztwa chciała bezterminowo umorzyć sprawę wobec artystów i właściciela olsztyńskiej galerii, która wystawiła obrazy na widok publiczny.</b>
      </p>
      <p>Przypomnijmy. Ta sprawa rok temu zelektryzowała cały Olsztyn. Miasto doczekało się swojego skandalu obyczajowego. <b>W Galerii Dobro zawisła wystawa "Polacy Europy"</b>. To, co zobaczyli goście wystawy, niektórym z nich zjeżyło włosy na głowach.<br/><br/>Jeden z obrazów przedstawiał wielkie stylizowane godło Polski… a na nim namalowane penisy. Penisy były też motywem drugiego z obrazów wystawionych w galerii. Tym razem znalazły się w sąsiedztwie symboli religijnych. Reakcja była natychmiastowa. Posypały się skargi i doniesienia do prokuratury.<br/><br/>Sprawa stała się tym głośniejsza, że <b>trwała kampania wyborcza do samorządu, a wystawa przez środowiska prawicowe została uznana za prowokację, która miała nie tylko obrazić uczucia patriotyczne i religijne, ale również być demonstracją ideową dyrektora Miejskiego Ośrodka Kultury.</b><br/><br/>Doniesienie do prokuratury złożyli prawicowi posłowie Iwona Arent i Jerzy Małecki, ale również radni PiS Dariusz Rudnik, Leszek Araszkiewicz i Jarosław Babalski. Do prezydenta Olsztyna Piotra Grzymowicza trafiło żądanie zdjęcia wystawy z galerii, podległej Miejskiemu Ośrodkowi Kultury.<br/><br/>I o ile sama prokuratura podjęła śledztwo, to reakcja władz miasta nie była już tak ostra. Prezydent nie zdecydował się na zdjęcie wystawy, a dyrektor MOK Mariusz Sieniewicz ograniczył się do teatralnego gestu pozalepiania penisów na obrazach kolorowymi kartkami. Ostatecznie doszło do zajęcia obrazów przez policję, która na wniosek prokuratury zabezpieczyła je jako dowody w śledztwie.<br/><br/>Środowiska związane z Prawem i Sprawiedliwością zbierały w Olsztynie podpisy pod petycją o usunięcie wystawy. Im bliżej było do daty wyborów, tym protesty się zaostrzały. <b>Gazeta Olsztyńska przeprowadziła w tej sprawie sondę internetową. Jej wyniki stanowczo odbiegały od nastrojów prezentowanych przez zwolenników usunięcia wystawy z galerii podległej władzom miasta. Aż 79 procent jej uczestników uznało, że dzieło sztuki nie podlega ocenom, a kto nie chce go oglądać, nie powinien tego robić i na tym powinna zakończyć się cała sprawa. </b>Pozostali byli zgodni z organizatorami sprzeciwu wobec wystawiania na publiczny widok obrazów z penisami namalowanymi na Godle Polski, nawet jeśli jest ono stylizowane.<br/><br/>Od skandalu minął przeszło rok, a prokuratura, która wcześniej wszczęła śledztwo, podjęła decyzję o bezterminowym jego zawieszeniu. Sprawą tej decyzji zajął się Sąd Okręgowy w Olsztynie po zaskarżeniu jej przez radnego Jarosława Babalskiego.<br/><br/>— Wniosek prokuratury o umorzenie śledztwa był całkowicie niezasadny — mówi Jarosław Babalski. — Prokuratorzy swój wniosek tłumaczyli tym, że nie mogą przesłuchać właściciela obrazów, bo ten wyjechał do Brazylii. To jakaś kpina. <br/>Zdaniem radnego takie wystawy, to szkodliwa prowokacja, która nie tylko obraża uczucia patriotyczne i religijne, ale przede wszystkim próbuje przesunąć dopuszczalne granice wolności w sztuce.<br/><br/>— To było widać, że są środowiska nastawione na plucie na wszystko co ma związek z Polską. Szybko się o tym przekonaliśmy podczas różnych marszy i imprez w kolejnych miesiącach w całej Polsce. Potem przyszła pora na transparenty z godłem na tęczowym tle, nalepkami z Matką Boską Częstochowską na takim samym tle wyklejonymi w toaletach, czy publicznym parodiowaniem mszy — dodaje prawicowy radny.<br/><br/>Dyrektor Miejskiego Ośrodka Kultury rok temu jednoznacznie bronił artystycznej prowokacji, a zabezpieczenie kontrowersyjnych obrazów z penisami nazywał aresztowaniem dzieł sztuki. Nie udało nam się we wtorek uzyskać od niego komentarza w sprawie decyzji sądu.<br/><br/>— Nie dotarła do nas jeszcze żadna formalna informacja o decyzji sądu w sprawie podjęcia dalszego śledztwa prokuratury — usłyszeliśmy jedynie w sekretariacie dyrektora MOK.<br/><br/>SK</p>
      <blockquote>W sprawie, która wróci do prokuratury, badane są trzy wątki: czy w bliżej nieustalonym czasie, nie wcześniej niż 5 października 2018 r., w Galerii Dobro Miejskiego Ośrodka Kultury w Olsztynie doszło do znieważenia godła Rzeczpospolitej Polskiej poprzez namalowanie na obrazie wystawionym w galerii wizerunku orła białego z motywem fallicznym (tj. czynu z art. 137 §1 kk), czy doszło do obrazy uczuć religijnych poprzez wystawienie w tym samym miejscu i w tym samym czasie obrazu z wizerunkiem nagiej, ukrzyżowanej kobiety z motywami fallicznymi (tj. czynu z art. 196 kk) oraz czy Dyrektor MOK w Olsztynie nie dopełnił obowiązków służbowych, nie podejmując działań zmierzających do usunięcia z galerii obrazów obrażających uczucia religijne i znieważających godło (tj. czynu z art. 231 §1 kk).<br/>Źródło: Sąd Okręgowy w Olsztynie</blockquote>
    </article>
  </body>
</html>