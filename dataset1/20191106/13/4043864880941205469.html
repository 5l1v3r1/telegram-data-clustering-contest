<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231173/"/>
    <meta property="og:site_name" content="Українська правда"/>
    <meta property="article:published_time" content="2019-11-06T13:13:28+00:00"/>
    <meta property="og:title" content="У &quot;Слузі народу&quot; пропонують присвятити журналістам закон і підрозділ в ГПУ"/>
    <meta property="og:description" content="Слуга народу ініціює створення спецпідрозділу у Генпрокуратурі для розслідування справ проти журналістів, а також прийняття нового закону про медіа, де будуть санкції за збитковість ЗМІ і за зарплати журналістам у конвентах."/>
  </head>
  <body>
    <article>
      <h1>У "Слузі народу" пропонують присвятити журналістам закон і підрозділ в ГПУ</h1>
      <address>
        <time datetime="2019-11-06T13:13:28+00:00">06 Nov 2019, 13:13</time>
      </address>
      <p>Слуга народу ініціює створення спецпідрозділу у Генпрокуратурі для розслідування справ проти журналістів, а також прийняття нового закону про медіа, де будуть санкції за збитковість ЗМІ і за зарплати журналістам у конвентах.     </p>
      <p><b>Джерело:</b> виступ нардепа від "Слуги народу", голови комітету Ради з питань гуманітарної та інформаційної політики Олександра Ткаченка на парламентських слуханнях у ВР щодо безпеки журналістів</p>
      <p><b>Пряма мова:</b> "Ми з колегами зі "Слуги народу" будемо пропонувати таке рішення: злочини проти журналістів – оскільки це є четверта влада – мають розслідуватися окремо.</p>
      <p>Принаймні на рівні генпрокурора Рябошапки ми обговорювали питання створення спеціального прокурорського підрозділу, який буде розслідувати справи проти журналістів, а на рівні міністра внутрішніх справ Авакова – створення спеціальних слідчих груп.</p>
      <p>Дуже сподіваюсь, що це дозволить підняти розслідування на вищий рівень".</p>
      <p><b>Деталі:</b> Разом з тим, за словами Ткаченка, є і інша сторона медалі у питанні безпеки журналістів – це відповідальність самих журналістів та ЗМІ.</p>
      <p>"Слуга народу" розповів, що останнім часом стали звичними фейкові новини, свідома дезінформація, елементарне поняття журналістських стандартів, мова ненависті та потурання агресії  ворога.</p>
      <p>За словами Ткаченка, це делікатне питання, і його обговорення межує з наступом на свободу слова, але все одно "хтось за це має нести відповідальність, особливо, коли мова йде про потурання агресії ворога".</p>
      <p>Наразі у парламенті створена ТСК, яка займається питанням встановлення власників деяких каналів. У рамках цієї комісії нардепи також планують розглянути питання відповідальності "деяких осіб та їхніх друзів за потурання російській агресії".</p>
      <p>Крім того, Ткаченко розповів, що в Україні більшість приватних ЗМІ є збитковими, і це створює підозру в тому, що власники впливають на журналістів.</p>
      <p>Нардеп пропонує застосувати санкції до тих ЗМІ, які упродовж 3 років були постійно збитковими.</p>
      <p>Також він звернув увагу на зарплату журналістів у конвертах, з якої не платять податки.</p>
      <p>Ткаченко додав, що ці питання планують вирішувати за допомогою нового закону про медіа, який збираються подати комітетом вже до кінця року.</p>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/6/7231177/"/>
        <a href="https://www.pravda.com.ua/news/2019/11/6/7231157/"/>
        <a href="https://www.pravda.com.ua/news/2019/11/6/7231145/"/>
      </related>
    </article>
  </body>
</html>