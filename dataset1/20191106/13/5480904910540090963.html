<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/statni-zastupce-obzaloval-byvaleho-imama-shehadeha/1817902?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T13:47:00+00:00"/>
    <meta property="og:title" content="Státní zástupce obžaloval bývalého imáma Shehadeha"/>
    <meta property="og:description" content="Praha - Vrchní státní zastupitelství v Praze podalo obžalobu na bývalého pražského imáma Samera Shehadeha, jeho bratra a švagrovou viněné z podpory terorismu. Případ poslalo pražskému městskému soudu. Informaci ČTK potvrdila mluvčí soudu Markéta Puci. Trojice čelí obvinění z účasti na teroristické skupině, z podpory a propagace terorismu a z financování terorismu. Za tyto zločiny hrozí stíhaným až patnáctileté tresty vězení."/>
  </head>
  <body>
    <article>
      <h1>Státní zástupce obžaloval bývalého imáma Shehadeha</h1>
      <address><time datetime="2019-11-06T13:47:00+00:00">06 Nov 2019, 13:47</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Vrchní státní zastupitelství v Praze podalo obžalobu na bývalého pražského imáma Samera Shehadeha, jeho bratra a švagrovou viněné z podpory terorismu. Případ poslalo pražskému městskému soudu. Informaci ČTK potvrdila mluvčí soudu Markéta Puci. Trojice čelí obvinění z účasti na teroristické skupině, z podpory a propagace terorismu a z financování terorismu. Za tyto zločiny hrozí stíhaným až patnáctileté tresty vězení.</p>
      <p>"Obžaloba na mého klienta již byla podána. Podle mých informací je obžalován ze stejných skutků, které byly již v obvinění " řekl ČTK advokát Samerova bratra Omara Shehadeha Adam Kopecký. Puci potvrdila, že soud obdržel i případ bývalého imáma a jeho švagrové Fatimy.</p>
      <p>Shehadeh je od loňského listopadu ve vazbě. Byl dopaden v cizině, podle médií v Jordánsku. Další dva obžalovaní jsou stíháni jako uprchlí.</p>
      <p>Bývalý pražský imám se ocitl v hledáčku tuzemských tajných služeb a policie už před lety kvůli obavám z radikalizace. Podezření vyvolala například výzva určená jeho souvěrcům, aby se neúčastnili akce proti terorismu spolu s křesťany. Z podpory terorismu byl obviněn před dvěma lety poté, co jeho bratr a švagrová vycestovali do Sýrie, kde se účastnili bojů v sesterské teroristické organizaci Al-Káidy. Imám jim podle obvinění pomáhal. </p>
      <p> Podle dřívějších informací serveru SeznamZprávy.cz z policejního spisu vyplývá, že Shehadeh řídil komunikaci mezi jednotlivými obviněnými i dalšími lidmi v Sýrii. Údajně se také podílel na cestě tří lidí do Sýrie, z nichž jeden byl později zabit v bojích. Shehadeh podle vyšetřovatelů teroristy i financoval, peníze měl získat ze sbírek organizovaných mezi českými a slovenskými muslimy.</p>
    </article>
  </body>
</html>