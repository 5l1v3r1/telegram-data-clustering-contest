<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/politics/ayto-einai-to-forologiko-nomosxedio-ti-apofasise-to-maksimou/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T13:13:28+00:00"/>
    <meta property="og:title" content="Φορολογικό ν/σ : Στο πραγματικό εισόδημα το 30% των e-αποδείξεων"/>
    <meta property="og:description" content="Με δύο σημαντικές αλλαγές κατατίθεται αύριο προς δημόσια διαβούλευση το νέο φορολογικό νομοσχέδιο της κυβέρνησης Μητσοτάκη"/>
  </head>
  <body>
    <article>
      <h1>Φορολογικό ν/σ : Στο πραγματικό εισόδημα το 30% των e-αποδείξεων</h1>
      <h2>Με δύο σημαντικές αλλαγές κατατίθεται αύριο προς δημόσια διαβούλευση το νέο φορολογικό νομοσχέδιο της κυβέρνησης Μητσοτάκη</h2>
      <address><time datetime="2019-11-06T13:13:28+00:00">06 Nov 2019, 13:13</time> by <a rel="author">ΤοΒΗΜΑ Team</a></address>
      <p>Σε σύσκεψη που πραγματοποιήθηκε υπό τον πρωθυπουργό Κυριάκο Μητσοτάκη στο Μέγαρο Μαξίμου ελήφθησαν οι οριστικές αποφάσεις για το <a href="https://www.tovima.gr/tag/%CF%86%CE%BF%CF%81%CE%BF%CE%BB%CE%BF%CE%B3%CE%B9%CE%BA%CF%8C-%CE%BD%CE%BF%CE%BC%CE%BF%CF%83%CF%87%CE%AD%CE%B4%CE%B9%CE%BF/">φορολογικό νομοσχέδιο</a>.</p>
      <p>Το νέο φορολογικό νομοσχέδιο που προωθεί η κυβέρνηση κατατίθεται αύριο για διαβούλευση με δύο σημαντικές αλλαγές.</p>
      <p>
        <a href="https://www.in.gr/2019/11/06/greece/kypros-perielouse-oksy-tin-proin-gynaika-tou-paleyei-gia-tin-zoi-tis/">Κύπρος : Περιέλουσε με οξύ την πρώην γυναίκα του – Παλεύει για την ζωή της</a>
      </p>
      <h3>Οι  δύο σημαντικές αλλαγές</h3>
      <p>1. Ο υπολογισμός του 30% των ηλεκτρονικών συναλλαγών θα γίνεται με βάση το πραγματικό και όχι το τεκμαρτό εισόδημα, και</p>
      <p>2. Στο παραπάνω πλαφόν προβλέπεται ειδική ρύθμιση για συγκεκριμένες κατηγορίες φορολογούμενων που έχουν αντικειμενική αδυναμία να συγκεντρώσουν το απαιτούμενο ποσοστό (30%).</p>
      <p>Υπενθυμίζεται ακόμη ότι με άλλες διατάξεις του Υπουργείου Οικονομικών που κατατέθηκαν τη Δευτέρα στη Βουλή, διευρύνεται η προστασία της κύριας κατοικίας και ειδικά για τα πιο ευάλωτα νοικοκυριά που έχουν οικονομική αδυναμία. Οι αλλαγές αφορούν τόσο σε νέες αιτήσεις που θα υποβληθούν όσο και σε αιτήσεις που έχουν ήδη υποβληθεί, αλλά δεν έχουν ακόμη ολοκληρωθεί.</p>
      <h3>Οι βασικοί άξονες του νομοσχεδίου</h3>
      <p>Όπως επισημαίνουν στελέχη της κυβέρνησης, στον απόηχο της σύσκεψης, υπό τον πρωθυπουργό, Κυριάκο Μητσοτάκη, το νέο φορολογικό νομοσχέδιο έχει στόχο την περαιτέρω ελάφρυνση νοικοκυριών και επιχειρήσεων και την προσέλκυση επενδύσεων, ώστε να πάρει ξανά μπροστά η μηχανή της οικονομίας. Βασικοί άξονες του ανωτέρω νομοσχεδίου είναι:</p>
      <ul>
        <li>Η φορολογική ελάφρυνση για νοικοκυριά και επιχειρήσεις, μέσω της εισαγωγής χαμηλότερων φορολογικών συντελεστών.</li>
        <li>Η παροχή κινήτρων για την ενίσχυση των ηλεκτρονικών συναλλαγών.</li>
        <li>Η εισαγωγή σοβαρών κινήτρων για την προσέλκυση άμεσων ξένων κεφαλαίων και επενδύσεων.</li>
        <li>Η εισαγωγή μέτρων για την επανεκκίνηση της οικονομίας σε σημαντικούς κλάδους με συνεισφορά στο ΑΕΠ της χώρας.</li>
        <li>Η εισαγωγή φορολογικών μέτρων με στόχο την ενίσχυση της βιώσιμης ανάπτυξης.</li>
        <li>Η ενίσχυση της εταιρικής κοινωνικής ευθύνης και των παροχών στους εργαζόμενους σε είδος.</li>
      </ul>
      <p>Ειδικότερα, μεταξύ άλλων:</p>
      <ul>
        <li>Επιτρέπεται, πλέον, να υποβάλουν αίτηση και όσοι διαμένουν σε μισθωμένο ή παραχωρημένο ακίνητο, εκτός της Περιφερειακής Ενότητας στην οποία βρίσκεται η κύρια κατοικία τους. Αφορά, κυρίως, σε όσους διαμένουν σε άλλη πόλη λόγω της εργασίας τους, όπως στελέχη Ενόπλων Δυνάμεων και Σωμάτων Ασφαλείας, γιατροί και εκπαιδευτικοί.</li>
        <li>Δίνεται η δυνατότητα προστασίας ολόκληρης της κατοικίας, με αίτηση μόνο του ενός συνιδιοκτήτη. Διευκολύνονται έτσι, για παράδειγμα, συγγενείς και διαζευγμένα ζευγάρια.</li>
        <li>Ρυθμίζεται η διαδικασία υποβολής αιτήσεων για οφειλέτες, που βρίσκονται αποδεδειγμένα σε διάσταση, έτσι ώστε να μην χρειάζεται πλέον η συνυπογραφή της αίτησης και από τους δύο.</li>
        <li>Δικαιούνται της κρατικής επιδότησης όλοι οι συνιδιοκτήτες που αιτούνται της προστασίας της κύριας κατοικίας.</li>
        <li>Παρέχεται η δυνατότητα να συμμετέχει εγγυητής μικρότερης ηλικίας σε περιπτώσεις ηλικιωμένων οφειλετών, οι οποίοι δεν μπορούσαν να ωφεληθούν από τη ρύθμιση των δόσεων σε βάθος 25-ετίας.</li>
        <li>Τέλος, προωθούνται άμεσα πρόσθετες βελτιώσεις, που θα αποσκοπούν στην κατάργηση των απαιτούμενων δικαιολογητικών, ώστε να καταστεί η διαδικασία ευκολότερη και ταχύτερη για τους πολίτες.</li>
      </ul>
      <p>Σε αυτό το πλαίσιο, παράλληλα με την μείωση της φορολογικής επιβάρυνσης και την ενίσχυση του διαθέσιμου εισοδήματος νοικοκυριών και επιχειρήσεων, η κυβέρνηση διευκολύνει τους πολίτες – εξαιρώντας τους στρατηγικούς κακοπληρωτές, να αντιμετωπίσουν το υψηλό ιδιωτικό χρέος που συσσωρεύτηκε τα τελευταία χρόνια.</p>
      <p>
        <a href="https://www.tovima.gr/2019/11/06/society/ktimatologio-kalokairi-ta-prostima-gia-tis-liksiprothesmes-diloseis-idioktisias/">Κτηματολόγιο : Καλοκαίρι τα πρόστιμα για τις ληξιπρόθεσμες δηλώσεις</a>
      </p>
    </article>
  </body>
</html>