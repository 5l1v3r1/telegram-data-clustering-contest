<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/activacio-policial-pel-10n-a-catalunya-3-000-guardies-civils-i-policies-nacionals-mes/noticia/2961405/"/>
    <meta property="og:site_name" content="CCMA"/>
    <meta property="article:published_time" content="2019-11-06T13:22:00+00:00"/>
    <meta property="og:title" content="Activació policial pel 10N a Catalunya: 3.000 guàrdies civils i policies nacionals més"/>
    <meta property="og:description" content="Els Mossos d'Esquadra modifiquen la seva planificació per adequar-se a un escenari de màxima activació"/>
  </head>
  <body>
    <article>
      <h1>Activació policial pel 10N a Catalunya: 3.000 guàrdies civils i policies nacionals més</h1>
      <h2>Els Mossos d'Esquadra modifiquen la seva planificació per adequar-se a un escenari de màxima activació</h2>
      <address><time datetime="2019-11-06T13:22:00+00:00">06 Nov 2019, 13:22</time> by <a rel="author">Redacció</a></address>
      <p>Els <b>Mossos d'Esquadra</b> ja estan preparant l'<b>operatiu policial excepcional </b>de les <b>eleccions</b> de diumenge. És un macrodispositiu que preveu mesures excepcionals, basat en l'operatiu d'ordre públic Minerva, dissenyat per fer front als efectes de la sentència del procés.</p>
      <p>Durant aquest cap de setmana, <b>els agents no podran sol·licitar permisos</b> per assumptes personals, ni dies de festa, com es recull en una ordre interna de la prefectura.</p>
      <p> </p>
      <figure>
        <img src="https://www.ccma.cat/multimedia/jpg/5/7/1573045726075.jpg"/>
      </figure>
      <p> </p>
      <p>Més enllà de l'àmbit laboral, policialment, s'estableix que divisions clau dins del cos, com la Comissaria d'Informació, l'Àrea de Mediació, la Brigada Mòbil i l'Àrea de Recursos Operatius de cada regió policial hauran de <b>modificar la planificació habitual</b> per adequar-se a un <b>escenari de màxima activació</b>.</p>
      <p>Cal recordar que aquests dies hi ha moviments ciutadans -com Tsunami Democràtic, en el punt de mira de l'Audiència Nacional- que plantegen possibles accions de protesta. Dissabte, <b>jornada de reflexió</b>, i la nit de diumenge, des de les comissaries de tot el territori es reforçarà el <b>patrullatge preventiu</b>.</p>
      <p> </p>
      <figure>
        <img src="https://www.ccma.cat/multimedia/jpg/9/8/1573045727989.jpg"/>
      </figure>
      <p> </p>
      <p>Pel que fa a la <b>Policia Nacional</b> i a la <b>Guàrdia Civil</b>, fonts dels dos cossos armats diuen que hi ha <b>3.000 agents</b> desplaçats excepcionalment a Catalunya, que se sumen a la plantilla habitual, d'uns 7.000 efectius.</p>
      <p>Des de principis d'octubre, Mossos, Policia Nacional i Guàrdia Civil treballen conjuntament, des del<b> Centre de Coordinació</b>, en un operatiu per a les manifestacions postsentència dirigit pels Mossos.</p>
    </article>
  </body>
</html>