<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620207/%D9%81%D8%B1%D8%B4%D8%A7%D8%AF-%D8%B9%D9%84%DB%8C%D8%B2%D8%A7%D8%AF%D9%87-%D9%85%D8%B1%D8%A8%DB%8C%DA%AF%D8%B1%DB%8C-%D8%AA%DB%8C%D9%85-%D9%85%D9%84%DB%8C-%D8%A8%D8%B2%D8%B1%DA%AF%D8%B3%D8%A7%D9%84%D8%A7%D9%86-%D8%B1%D8%A7-%D9%82%D8%A8%D9%88%D9%84-%D9%85%DB%8C%E2%80%8C%DA%A9%D9%86%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T13:11:00+00:00"/>
    <meta property="og:title" content="فرشاد علیزاده: مربیگری تیم ملی بزرگسالان را قبول می‌کنم"/>
    <meta property="og:description" content="سرمربی تیم ملی کشتی فرنگی امید ایران گفت: در صورت صلاحدید فدراسیون کشتی آماده‌ام به تیم ملی بزرگسالان بروم و به عنوان مربی کارم را آغاز کنم."/>
  </head>
  <body>
    <article>
      <h1>فرشاد علیزاده: مربیگری تیم ملی بزرگسالان را قبول می‌کنم</h1>
      <address>
        <time datetime="2019-11-06T13:11:00+00:00">06 Nov 2019, 13:11</time>
      </address>
      <p>
        <i>سرمربی تیم ملی کشتی فرنگی امید ایران گفت: در صورت صلاحدید فدراسیون کشتی آماده‌ام به تیم ملی بزرگسالان بروم و به عنوان مربی کارم را آغاز کنم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فرشاد علیزاده در گفت و گو با ایسنا، درباره قهرمانی ارزشمند تیم ملی کشتی فرنگی امید ایران در رقابت‌های قهرمانی جهان ۲۰۱۹ که با کسب ۳ مدال طلا و ۳ برنز و در رقابت نزدیک با گرجستان و روسیه بدست آمد، اظهار کرد: خدا را شکر می‌کنم به اهدافی که در سر داشتیم و برای رسیدن به آن زحمت کشیده بودیم رسیدیم و توانستیم با کسب عنوان قهرمانی باعث شادی مردم ایران شویم. سطح رقابت‌های قهرمانی جهان واقعا بالا بود تا جایی که تمامی کشورها با حداکثر توان خود حتی با کادر اجرایی بزرگسالانشان پا به این رقابت ها گذاشته بودند اما بچه‌های ما نیز توانایی‌های بالای خود را به نمایش گذاشتند و به آنچه شایسته‌شان بود، رسیدند.</p>
      <p>سرمربی تیم ملی کشتی فرنگی امید ایران، افزود: کشتی‌گیران ما در بیشتر اوزان خوب بودند و در نهایت توانستیم در رقابت نزدیک با گرجستان، روسیه، ترکیه و اوکراین به عنوان قهرمانی جهان برسیم. تمام هدف ما این بود که بر سکوی نخست جهان قرار بگیریم و جایگاه کشتی ایران را نشان بدهیم. تیم کشتی فرنگی امید ایران سال گذشته بدون مدال طلا به عنوان ششم جهان رسیده بود اما امسال ما ۳ مدال طلا گرفتیم و توانستیم به قهرمانی جهان برسیم.</p>
      <p>وی درباره نمایش کشتی‌گیرانش در این رقابت‌ها، گفت: فکر می‌کنم بهترین کشتی‌گیر ما در این رقابت‌ها محمدرضا گرایی بود، چرا که واقعا قرعه سختی داشت و موفق شد همه حریفان خود را با اقتدار از پیش رو بردارد. او موفق شد قهرمان و نایب قهرمان سال پیش جهان را شکست دهد و در فینال هم عالی ظاهر شد و کشتی‌گیر آذربایجانی را از پیش روبرداشت.</p>
      <p>علیزاده ادامه داد: یوسفی و دلخانی هم خیلی خوب ظاهر شدند و مبارزات خوبی را به نمایش گذاشتند اما قرعه گرایی واقعا سخت بود و با شکست آن‌ها نشان داد از چه کیفیت بالایی برخوردار است. او بهتر از این هم می‌شود . قطعا می‌تواند یکی از بهترین‌های ایران شود، البته باید میادین بیشتری را تجربه کند. او کشتی‌گیر فنی است و خیلی باهوش کشتی می‌گیرد.</p>
      <p>وی درباره احتمال اضافه شدنش به کادر فنی بزرگسالان با توجه به ضرورت تقویت کادر فنی بزرگسالان با توجه به در پیش بودن رقابت‌های المپیک، گفت: هر تصمیمی که فدراسیون و مدیر تیم‌های ملی کشتی فرنگی بگیرد تابع خواهم بود. چیزی در اینباره نشنیده‌ام اما اگر صلاح بدانند که به تیم بزرگسالان بروم و در کنار محمد بنا قرار بگیرم قطعا قبول خواهم کرد.</p>
      <p>علیزاده در پایان درباره انتظار فرنگی‌کاران تیم امید از مسئولان ورزش کشور با توجه به کسب این قهرمانی، گفت: فعلا که اتفاقی را شاهد نبودیم. از مسئولان تقاضا دارم این بچه‌ها و کار بزرگی را که کرده‌اند ببینند و پاداش آن‌ها را به موقع بدهند تا انگیزه آن‌ها از بین نرود. همین نفرات آینده کشتی ایران هستند و باید مورد توجه قرار بگیرند.</p>
    </article>
  </body>
</html>