<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/sd-pusna-dete-bez-vaksina-na-zabavachka-406026.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T13:39:36+00:00"/>
    <meta property="og:title" content="Съд пусна дете без ваксина на забавачка"/>
    <meta property="og:description" content="Взето ли е предвид мнението на специалистите?"/>
  </head>
  <body>
    <article>
      <h1>Съд пусна дете без ваксина на забавачка</h1>
      <address>
        <time datetime="2019-11-06T13:39:36+00:00">06 Nov 2019, 13:39</time>
      </address>
      <p>Административният съд в Сливен обяви за дискриминация решението неваксинирано дете да не бъде допуснато до детска градина. Случаят нашумя след жалба на свещника Евгений Янакиев, който е баща на девет деца, две от които никога не са имунизирани.</p>
      <p>Отец Евгений взема решение да не ваксинира две от децата си, след като неговото седмо получава усложнения след поставянето на ваксина срещу морбили.</p>
      <p>„След ваксина от морбили детето ми изпадна в някакъв шок. Вдигна висока температура. Тогава имаше информация в медиите за ваксините и започнахме да се притесняваме. Всички деца до този момент бяха ваксинирани съвсем стриктно. След като детето изпадна в това състояние, взех решение да прекратя ваксинациите”, каза отец Евгений Янакиев.</p>
      <p>Така се стига до казуса с осмото дете на свещеника, когато то тръгва на детска градина.</p>
      <p>„Ходи само един ден на градина и се оказа, че в групата имало детенце, чиято майка работи в РЗИ. Тя подава сигнал и моят Николай е спрян от детска градина”, посочи Янакиев.</p>
      <p>Отец Евгений пуска жалба в Комисията за защита от дискриминация. Оттам излизат с позиция, че дискриминация – няма. Решението е обжалвано пред Административния съд и преди седмица бащата на деветте деца печели делото. Според здравните специалисти решението на свещеника да не постави ваксини е престъпление, тъй като застрашава живота на своето и другите деца.</p>
      <p>„Няма закон, който да забрани дете, което не е ваксинирано да ходи на градина или училище. Съдът в Сливен е подходил от формална гледна точка и най-вероятно е прав юридически. От медицинска гледна точка обаче, това решение не е правилно”, посочи доц. Атанас Мангъров от Детската клиника в Инфекциозна болница – София.</p>
      <p>Въпреки решението на съда детето на свещеника все още не може да тръгне на предучилищна подготовка, защото трябва да мине 14-дневен срок.</p>
    </article>
  </body>
</html>