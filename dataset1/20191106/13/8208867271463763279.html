<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/06/news/corruzione_e_sfruttamento_di_manodopera_indagate_34_imprese_e_dirigenti_di_fincantieri-240384851/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T13:23:00+00:00"/>
    <meta property="og:title" content="Corruzione e sfruttamento di manodopera, indagate 34 imprese e dirigenti di Fincantieri"/>
    <meta property="og:description" content="L'inchiesta a Venezia ha portato una persona in carcere e accertamenti su 34 persone. Dipendenti obbligati a firmare buste paga false e denaro agli"/>
  </head>
  <body>
    <article>
      <h1>Corruzione e sfruttamento di manodopera, indagate 34 imprese e dirigenti di Fincantieri</h1>
      <h2>L'inchiesta a Venezia ha portato una persona in carcere e accertamenti su 34 persone. Dipendenti obbligati a firmare buste paga false e denaro agli appaltatori per prolungare la consegna dei lavori. La società: "Estranei ai fatti, puniremo i colpevoli"</h2>
      <address>
        <time datetime="2019-11-06T13:23:00+00:00">06 Nov 2019, 13:23</time>
      </address>
      <p>Imprese appaltatrici e dirigenti di Fincantieri sotto inchiesta per sfruttamento della manodopera e per aver fatto firmare ai dipendenti buste paga false. La Guardia di Finanza di Venezia ha arrestato una persona, ne ha indagate altre 34 e ha compiuto 80 perquisizioni nel corso di un'indagine su 19 imprese che operano nel settore della cantieristica navale. Tali imprese sono subaffidatarie di lavori per conto di Fincantieri spa.<br/><br/>Sono accusati di sfruttamento della manodopera, corruzione tra privati, dichiarazione fraudolenta ed emissione di fatture false 12 dirigenti e funzionari della stessa Fincantieri. I finanzieri, coordinati dalla magistratura di Venezia stanno eseguendo 80 perquisizioni in Veneto, Friuli V.G., Liguria, Marche, Campania, Puglia e Sicilia. È stato posto agli arresti domiciliari un bengalese ed è stato eseguito un sequestro preventivo di oltre 200.000 euro.<br/><br/>Durante le indagini sono stati acquisiti gravi indizi di un sistematico sfruttamento di numerosi lavoratori stranieri, per lo più bengalesi e albanesi, dipendenti di imprese gestite da connazionali. Le imprese li impiegavano per eseguire lavori connessi alla realizzazione delle navi da crociera nei cantieri di Marghera di Fincantieri.<br/><br/>Lo sfruttamento, secondo gli inquirenti, si sarebbe realizzato retribuendo i lavoratori con il sistema della "paga globale", attraverso cui nelle buste paga venivano certificati i compensi spettanti in base al contratto nazionale, mentre in realtà ai dipendenti veniva corrisposto un importo di gran lunga inferiore, senza il riconoscimento di ferie retribuite e degli altri compensi aggiuntivi. Per garantire la corrispondenza tra gli importi pagati e quelli indicati in busta paga, venivano indicate alcune voci stipendiali fittizie, ovvero un numero di ore lavorate inferiore a quelle realmente prestate.<br/><br/>Ci sono ancora indagini in corso per scoprore tempi e modalità con cui ad alcuni funzionari e dirigenti di Fincantieri le imprese indagate corrispondevano denaro o regali, per avere in cambio più tempo, rispetto a quello pattuito nei contratti, per completare i lavori.<br/><br/>Fincantieri, che assicura piena collaborazione agli inquirenti, rivendica "la propria estraneità rispetto ai fatti cui le indagini si riferiscono" e auspica "che verrà dimostrata la completa estraneità dei propri dipendenti. Laddove invece le accuse venissero confermate - assicura - la società adotterà immediati provvedimenti nei confronti di dipendenti che si fossero resi responsabili di condotte illecite, lesive dell'immagine della società. Fincantieri - conclude la nota - adotta, anche in quanto emittente quotato, gli standard più elevati di compliance operativa e normativa, e impronta costantemente la propria azione a principi etici e di massima trasparenza".<br/><br/><br/> </p>
    </article>
  </body>
</html>