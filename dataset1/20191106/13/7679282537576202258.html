<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-bjp-to-meet-maharashtra-governor-on-thursday-amid-tussel-over-government-formation-in-maharashtra-2835254.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T13:33:02+00:00"/>
    <meta property="og:title" content="महाराष्ट्र में सियासी दंगल: शिवसेना से तनातनी के बीच कल राज्यपाल से मिलेगा बीजेपी का प्रतिनिधि मंडल"/>
    <meta property="og:description" content="महाराष्ट्र में भले ही चुनाव के नतीजे आ गए हों, मगर अब तक सरकार बनाने का रास्ता साफ नहीं हो पाया है। भारतीय जनता पार्टी और शिवसेना के बीच सरकार गठन में हिस्सेदारी (50-50 फॉर्मूला) को लेकर अब तक घमासान..."/>
  </head>
  <body>
    <article>
      <h1>महाराष्ट्र में सियासी दंगल: शिवसेना से तनातनी के बीच कल राज्यपाल से मिलेगा बीजेपी का प्रतिनिधि मंडल</h1>
      <address><time datetime="2019-11-06T13:33:02+00:00">06 Nov 2019, 13:33</time> by <a rel="author">एजेंसी,मुंबई</a></address>
      <p>महाराष्ट्र में भले ही चुनाव के नतीजे आ गए हों, मगर अब तक सरकार बनाने का रास्ता साफ नहीं हो पाया है। भारतीय जनता पार्टी और शिवसेना के बीच सरकार गठन में हिस्सेदारी (50-50 फॉर्मूला) को लेकर अब तक घमासान जारी है। महाराष्ट्र की मौजूदा विधानसभा का कार्यकाल नौ नवंबर को समाप्त हो रहा है और नई सरकार के गठन को लेकर गतिरोध जारी रहने के बीच भाजपा का एक प्रतिनिधिमंडल गुरुवार को राज्यपाल भगत सिंह कोश्यिारी से मुलाकात करेगा। </p>
      <p>राज्य में 21 अक्टूबर को हुए विधानसभा चुनाव में भाजपा सबसे बड़ी पार्टी के रूप में उभरी है। लेकिन नयी सरकार में मुख्यमंत्री पद और विभागों के बंटवारे को लेकर भाजपा और उसके गठबंधन सहयोगी शिवसेना के बीच गतिरोध कायम है।</p>
      <p>
        <a href="https://www.livehindustan.com/national/story-maharashtra-power-tussle-congress-mp-husain-dalwai-meets-shiv-sena-leader-sanjay-raut-2835056.html">
          <b>महाराष्ट्र के सियासी घमासान में एक और ट्विस्ट: अब कांग्रेस सांसद और शिवसेना के संजय राउत के बीच हुई मुलाकात</b>
        </a>
      </p>
      <p>भाजपा के वरिष्ठ नेता सुधीर मुनगंतीवार ने बुधवार को कहा, 'प्रदेश इकाई प्रमुख चंद्रकांत पाटिल के नेतृत्व में भाजपा का एक प्रतिनिधिमंडल मुख्यमंत्री देवेंद्र फड़णवीस द्वारा मंजूर एक संदेश के साथ कोश्यिारी से मुलाकात करेगा। उन्होंने कहा, ''राज्यपाल के साथ मुलाकात का ब्यौरा बाद में मीडिया से साझा किया जाएगा।'</p>
      <p>उन्होंने यह भी बताया कि पार्टी ने नये प्रदेश प्रमुख का चयन करने की प्रक्रिया शुरू करने का फैसला किया है। भाजपा नेता ने कहा कि चंद्रकांत पाटिल अगले मंत्रिमंडल में बने रहेंगे। मुनगंतीवार ने कहा, ''नये भाजपा प्रदेश प्रमुख का चयन करने की प्रक्रिया 31 दिसंबर तक पूरी की जाएगी। भाजपा ने एक व्यक्ति एक पद की नीति अपनाई है। </p>
      <p>पाटिल भाजपा अध्यक्ष अमित शाह के करीबी माने जाते हैं। पाटिल ने इस साल जुलाई में प्रदेश भाजपा का प्रभार संभाला था। वह निवर्तमान सरकार में राजस्व मंत्री के पद पर हैं। </p>
      <p>गौरतलब है कि राज्य में हालिया चुनाव में भाजपा ने 288 सदस्यीय विधानसभा में सबसे अधिक 105 सीटें जीती हैं। वहीं, उसकी सहयोगी पार्टी शिवसेना को 56 सीटों पर जीत मिली। <br/> </p>
    </article>
  </body>
</html>