<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425207/to-shmantiko-einai-oi-omades-ths-rodoy-na-phgainoyn-kala"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-06T13:40:02+00:00"/>
    <meta property="og:title" content="Το σημαντικό είναι οι ομάδες της Ρόδου να πηγαίνουν καλά..."/>
    <meta property="og:description" content="Ο Διαγόρας έχει βρει κατά τα φαινόμενα για τα καλά ...τα πατήματά του και είναι πανέτοιμος να χτυπήσει την πόρτα της κορυφής της βαθμολογίας στη Football League."/>
  </head>
  <body>
    <article>
      <h1>Το σημαντικό είναι οι ομάδες της Ρόδου να πηγαίνουν καλά...</h1>
      <address>
        <time datetime="2019-11-06T13:40:02+00:00">06 Nov 2019, 13:40</time>
      </address>
      <p>
        <b>Ο Διαγόρας έχει βρει κατά τα φαινόμενα για τα καλά ...τα πατήματά του και είναι πανέτοιμος να χτυπήσει την πόρτα της κορυφής της βαθμολογίας στη Football League.</b>
      </p>
      <p>Μετά την ισοπαλία στο "Οικονομίδειο" απέναντι στον Ιάλυσο, απέχει μόλις δυο βαθμούς και τώρα υποδέχεται στο Δημοτικό Στάδιο τη Νίκη Βόλου που μέχρι στιγμής δεν πάει καλά. Φαντάζει δηλαδή κάτι παραπάνω από εφικτό να μπορέσει να πάρει τους τρεις βαθμούς και να βρεθεί ακόμα πιο ψηλά. Φθάνει να δείξει την ίδια προσήλωση και αγωνιστική σοβαρότητα γιατί στο συγκεκριμένο πρωτάθλημα καμιά ομάδα δεν αστειεύεται και αν υποτιμηθεί, είναι ικανή να κάνει τη ζημιά.</p>
      <p>Αυτό είναι το συμπέρασμα από τις πρώτες έξι αγωνιστικές που έχουν γίνει έως τώρα. Ο Διαγόρας λοιπόν με την καθοδήγηση του Πέτρου Ρουτζιέρη έχει ξεδιπλώσει τις πραγματικές του δυνατότητες στον αγωνιστικό χώρο και δείχνει ότι είναι ικανός για να υλοποιήσει τον μεγάλο στόχο που έχει τεθεί από το περασμένο καλοκαίρι που δεν είναι άλλος από την κατάκτηση της ανόδου στην επόμενη κατηγορία. Θα είναι ασφαλώς μια τεράστια επιτυχία για το ποδόσφαιρο της περιοχής μας.</p>
      <p>Από την άλλη πλευρά και ο Ιάλυσος όμως είναι μια ομάδα που μπορεί να πετύχει σημαντικά πράματα στη φετινή πολύ δύσκολη Football League. Παρά τα πολλά αγωνιστικά προβλήματα και τη μεγάλη έλλειψη βάθους στον πάγκο όπως προκύπτει ξεκάθαρα από τη μέχρι τώρα παρουσία του, βγάζει πάθος στον αγωνιστικό χώρο όπως φάνηκε και στο παιχνίδι με τον Διαγόρα.</p>
      <p>Είναι μια ομάδα που με λίγη προσπάθεια μπορεί να αντεπεξέλθει στις δυσκολίες που θα τις παρουσιαστούν στη συνέχεια. Το σημαντικό για το ποδόσφαιρό μας άλλωστε είναι όλοι οι εκπρόσωποί μας να πηγαίνουν καλά και να αφήνουν το στίγμα τους στις κατηγορίες που αγωνίζονται. Μόνο έτσι θα μπορούμε να κάνουμε ένα βήμα μπροστά και να διεκδικούμε ολοένα και περισσότερα πράγματα.</p>
      <p>
        <b>Δημήτρης Δραγάτης</b>
      </p>
    </article>
  </body>
</html>