<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/koza-ne-mara-zime-245859"/>
    <meta property="og:site_name" content="Slovenske novice"/>
    <meta property="article:published_time" content="2019-11-06T13:52:00+00:00"/>
    <meta property="og:title" content="Koža ne mara zime"/>
    <meta property="og:description" content="Pozimi postane naša koža bolj suha, ne samo zaradi hladnejšega zraka, ampak tudi zaradi centralnega ogrevanja. Pomaga že, če znižamo temperaturo gretja, koristi tudi vlažilec zraka. V času ogr..."/>
  </head>
  <body>
    <article>
      <h1>Koža ne mara zime</h1>
      <h2>Vlažilne kreme jo bodo pomagale ohraniti v dobri kondiciji tudi pozimi, pomaga, če znižamo temperaturo gretja.</h2>
      <address><time datetime="2019-11-06T13:52:00+00:00">06 Nov 2019, 13:52</time> by <a rel="author">U. S.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/04/1569324.jpg"/>
          <figcaption>GETTY IMAGES/ISTOCKPHOTOOhranimo lepo kožo tudi pozimi.</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1569325.jpg"/>
          <figcaption>GETTY IMAGES/ISTOCKPHOTOMaska iz avokada je super za suho kožo. FOTOGRAFIJI: Guliver/Getty Images</figcaption>
        </figure>
      </slideshow>
      <p>Pozimi postane naša koža bolj suha, ne samo zaradi hladnejšega zraka, ampak tudi zaradi centralnega ogrevanja. Pomaga že, če znižamo temperaturo gretja, koristi tudi vlažilec zraka. V času ogrevalne sezone je odstotek vlage v zraku nizek, da bi bila koža dovolj navlažena, bi moralo biti v zraku več kot 30 odstotkov vlage.</p>
      <figure>
        <img src="https://www.slovenskenovice.si/images/slike/2019/11/04/1569325.jpg"/>
        <figcaption>Maska iz avokada je super za suho kožo. FOTOGRAFIJI: Guliver/Getty Images<cite>GETTY IMAGES/ISTOCKPHOTO</cite></figcaption>
      </figure>
      <p>Pozimi je zelo pomembna uporaba vlažilne kreme, ki naj bo obenem hranilna. Nanesemo jo večkrat na dan, saj suha koža teže vpija in zadržuje vlažnost. Čistilna sredstva in toniki naj ne bodo na osnovi alkohola. Ne pozabimo na piling, s katerim odstranimo odmrle celice in obenem spodbudimo cirkulacijo. Pilinga ni treba kupovati, zlahka si ga naredimo sami doma: žličko sladkorja pomešamo z nekaj kapljicami olja ter z zmesjo nežno zmasiramo obraz, speremo z mlačno vodo.<br/><br/>Ne le na obraz, tudi na roke moramo misliti, zato si omislimo kakovostno kremo. Namažemo se večkrat čez dan, vedno pa zvečer pred spanjem. In seveda balzam, s katerim bomo negovali ustnice. Te zahtevajo posebno nego, saj nimajo žlez lojnic, pa še manj vlage zadržujejo. Zaradi vetra in mrzlega zraka so pogosto razpokane, pri tem pa si pomagamo tako, da jih nenehno oblizujemo. A s tem jim ne koristimo, ravno nasprotno. Raje jih namažimo z balzamom, ki naj vsebuje karitejevo maslo in E-vitamin.<br/><br/>Poleg tega kar najbolj omejimo izpostavljenost dejavnikom, ki koži vzamejo naravna olja. Voda, zlasti vroča, jo izsušuje. Za umivanje, prhanje, tudi kopeli (in pomivanje posode) se priporoča mlačna voda; če si pripravimo kopel, ji dodamo nekaj kapljic olja, pri prhanju uporabljamo kremna mila. Pomembno je, da kože ne zdrgnemo do suhega, ampak jo le nežno popivnamo in še malce vlažno namažemo s kremo oziroma mlekom za telo. Tako jo boste nahranili in ohranili njeno mehkobo.<br/><br/>In ne pozabimo na zadosten vnos tekočine. Čeprav pozimi žeje ne občutimo tako kot poleti, moramo popiti vsaj liter in pol tekočine na dan, najraje vode, telo pa bodo prijetno ogreli tudi (nesladkani) zeliščni čaji. Poleg tega uživamo hrano, ki vsebuje veliko vode in vitaminov, denimo jabolka, pomaranče, korenje, poskrbimo za primeren vnos vitamina C, da ohranimo proizvodnjo kolagena. V domači kuhinji si pripravimo masko za obraz: suhost kože bomo ublažili z avokadom, medom, jogurtom in banano.</p>
      <blockquote>V domači kuhinji pripravimo negovalne maske, ki bodo kožo nahranile in preprečile izsuševanje.</blockquote>
      <p>Avokadovo masko naredimo takole: krhelj avokada pretlačimo z vilicami in dodamo nekaj kapljic oljčnega olja ali malce medu. Pustimo delovati 15 minut, speremo z mlačno vodo in nanesemo kremo, ki jo uporabljamo. Ali pa pretlačimo pol banane, dodamo žličko medu in žlico jogurta. Nanesemo za očiščeno kožo obraza in vratu, z mlačno vodo speremo po 15 minutah. </p>
    </article>
  </body>
</html>