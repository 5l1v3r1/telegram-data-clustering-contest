<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815044.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T13:01:00+00:00"/>
    <meta property="og:title" content="واکنش انصارالله به توافق ریاض"/>
    <meta property="og:description" content="به گزارش تسنیم به نقل از المیادین، «محمدعلی الحوثی» رئیس کمیته عالی انقلاب و عضو شورای عالی سیاسی یمن به توافق ریاض بین دولت مستعفی یمن و شورای انتقالی جنوب واکنش نشان داده است."/>
  </head>
  <body>
    <article>
      <h1>واکنش انصارالله به توافق ریاض</h1>
      <address>
        <time datetime="2019-11-06T13:01:00+00:00">06 Nov 2019, 13:01</time>
      </address>
      <p>رئیس کمیته عالی انقلاب یمن تأکید کرد، توافق ریاض (بین دولت مستعفی و شورای انتقالی جنوب) ربطی به مردم یمن ندارد؛ چرا که بین دو طرف از مزدوران ائتلاف متجاوز سعودی برقرار شده است.</p>
      <p>به گزارش تسنیم به نقل از المیادین، «محمدعلی الحوثی» رئیس کمیته عالی انقلاب و عضو شورای عالی سیاسی یمن به توافق ریاض بین دولت مستعفی یمن و شورای انتقالی جنوب واکنش نشان داده است.</p>
      <p>محمد علی الحوثی، شب گذشته در صفحه کاربری خود در توییتر نوشت: «توافق ریاض ربطی به مردم یمن ندارد؛ چرا که طرفین توافق از مزدوران ائتلاف سعودی هستند.»</p>
      <p>الحوثی «توافق ریاض» را تحمیلی خواند و گفت: «توافق ریاض را بر کسانی که هیچ اراده‌ای از خود ندارند، تحمیل کرده‌اند. دو طرفی که این توافق را امضا کردند، هیچ اراده‌ای از خود نداشتند و در عین حال آن را دستاوردی برای خود برای توقف جنگ در یمن می‌دانند.»</p>
      <p>پیش از این اظهارات، یک منبع مسئول وابسته به وزارت خارجه عربستان سعودی نیز برای بزرگ‌نمایی «توافق ریاض»، این توافق را گامی مهم برای پایان بحران یمن خواند.</p>
      <p>«عادل الجبیر» وزیر مشاور دولت سعودی در امور خارجه نیز مدعی شده است که توافق درباره توقف درگیری‌ها در مناطق جنوبی یمن موسوم به «توافق ریاض»، یک نوع دستاورد برای عربستان سعودی است و این توافق می‌تواند سرآغاز فصل جدیدی در تاریخ یمن باشد.</p>
      <p>الجبیر همچنین مدعی شد که «توافق ریاض» این پیام را جهانیان منتقل می‌کند که حل بحران یمن از طریق گفت‌وگو بین یمنی‌ها ممکن است.</p>
      <p>از سوی دیگر، «دونالد ترامپ» رئیس‌جمهوری آمریکا نیز «توافق ریاض» درباره یمن را «آغازی بسیار خوب» عنوان کرده و از تمامی طرف‌های یمنی خواسته است برای دستیابی به توافق فراگیری تلاش کنند.</p>
      <p>ریاض، پایتخت عربستان سعودی، روز گذشته شاهد امضای توافق میان دولت مستعفی یمن و شورای انتقالی جنوب بود که در آن مراسم، «محمد بن‌سلمان» ولیعهد سعودی و «محمد بن زاید» ولیعهد ابوظبی حضور داشتند.</p>
      <p>پیشتر درگیری‌هایی میان نیروهای دولت مستعفی یمن (تحت حمایت سعودی) و نیروهای شورای انتقالی جنوب (مورد حمایت امارات) در شهر عدن و تعدادی از شهرهای جنوب یمن رخ داد. نیروهای این شورا طی این درگیری‌ها شهر عدن و مناطق دیگری را اشغال کردند. به دنبال این درگیری‌ها ریاض میانجیگری برای حل بحران میان دو طرف را برعهده گرفت و این میانجیگری به امضای توافق ریاض منجر شد.</p>
    </article>
  </body>
</html>