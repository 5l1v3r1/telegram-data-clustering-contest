<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/xiaomi-mi-note-10-je-tady-jde-o-dvojce-modelu-cc9-pro-s-5-fotoaparaty-39370"/>
    <meta property="og:site_name" content="mobilenet.cz"/>
    <meta property="article:published_time" content="2019-11-06T13:15:00+00:00"/>
    <meta property="og:title" content="Xiaomi Mi Note 10 je tady. Jde o dvojče modelu CC9 Pro s 5 fotoaparáty"/>
    <meta property="og:description" content="Jedná se o globální verzi již představeného Xiaomi CC9 Pro Mi Note 10 má pětici zadních fotoaparátů a osmijádrový procesor Radost udělá baterie s vysokou kapacitou a rychlým nabíjením"/>
  </head>
  <body>
    <article>
      <h1>Xiaomi Mi Note 10 je tady. Jde o dvojče modelu CC9 Pro s 5 fotoaparáty</h1>
      <address><time datetime="2019-11-06T13:15:00+00:00">06 Nov 2019, 13:15</time> by <a rel="author" href="https://mobilenet.cz/uzivatele/paulis" target="_blank">Michal Pavlíček</a></address>
      <p>
        <b>   •  Jedná se o globální verzi již představeného Xiaomi CC9 Pro <br/>   •  Mi Note 10 má pětici zadních fotoaparátů a osmijádrový procesor <br/>   •  Radost udělá baterie s vysokou kapacitou a rychlým nabíjením</b>
      </p>
      <p>Xiaomi má začátek listopadu nabitý novinkami. Například včera jsme se dočkali představení chytrých hodinek <a href="https://mobilenet.cz/katalog/xiaomi-mi-watch-">Mi Watch</a> a také smartphonu <a href="https://mobilenet.cz/katalog/xiaomi-mi-cc9-pro">CC9 Pro</a>. Dnes se konala tisková konference ve španělském Madridu, kde bylo oficiálně představeno <a href="https://mobilenet.cz/clanky/redmi-note-8t-je-spickovou-novinkou-stredni-tridy-ma-4-fotaky-a-nfc-39371">Redmi Note 8T s NFC</a> a také další novinka – Xiaomi Mi Note 10. Dle očekávání však nejde o novinku v pravém slova smyslu. Mi Note 10 je pouze <a href="https://twitter.com/xiaomi?lang=cs">globální označení</a> včera představeného CC9 Pro. Rozdíly mezi nimi skutečně nehledejte a výbava je taktéž totožná, tudíž vás můžeme odkázat i na naše <a href="https://mobilenet.cz/clanky/xiaomi-mi-cc9-pro-se-chce-stat-novym-kralem-fotomobilu-39348">včerejší preview</a>. V každém případě můžete název CC9 Pro zapomenout, v Evropě bude využíváno označení Mi Note 10.</p>
      <figure>
        <img src="https://cdn.24net.cz/1/obrazek/xiaomi-mi-note-10-308333/614w"/>
      </figure>
      <p>Hlavním lákadlem novinky je 6,47palcový Super AMOLED displej s Full HD+ rozlišením a ochranným sklíčkem Gorilla Glass 5. Potěší procesor Snapdragon 730G, 8GB RAM a 256GB úložiště. Slabší varianta si vystačí s 6GB operační pamětí a 128GB úložištěm. Prostředí je založeno na Androidu 9.0 Pie a nadstavbě MIUI 11. Telefon si poradí se dvěma nano SIM kartami, nechybí mu 3,5mm jack, USB-C nebo NFC. Všechny uživatele jistě potěší baterie s kapacitou 5 260 mAh a podpora 30W nabíjení. Stejně výkonná nabíječka bude přímo v základním balení společně s telefonem. Kompletní nabití má dle výrobce trvat pouhých 65 minut.</p>
      <related>
        <h4>Přečtěte si také</h4>
        <a href="https://mobilenet.cz/clanky/xiaomi-mi-watch-s-wear-os-jsou-tu-diky-esim-mohou-fungovat-i-samostatne-39347"/>
      </related>
      <p>Velmi pravděpodobně největší pozornost na sebe strhne zadní strana, kde lze v součtu nalézt pět fotoaparátů. Hlavní snímač je ISOCELL Bright HMX, který společnost vyvíjela dohromady s jihokorejským Samsungem, a nejspíše objeví v jeho nové vlajkové lodi. Xiaomi se chlubí clonovým číslem f/1.7 a také velikostí snímače 1/1,33 palce. Obojí má zabezpečit bezprecedentní kvalitu fotografií, a to za libovolných světelných podmínek.</p>
      <figure>
        <img src="https://cdn.24net.cz/1/obrazek/xiaomi-mi-note-10-308334/614w"/>
      </figure>
      <p>Další snímač funguje jako teleobjektiv, který nabídne pětinásobný optický zoom, tato hodnota může být až desetinásobná, pokud necháme do hry vstoupit digitální zoom. Další na řadě je širokoúhlý snímač s rozlišením 20 megapixelů a úhlem záběru 117 stupňů. Malá kamerka úplně dole pak funguje pro makro a je schopna pořizovat záběry už od dvou centimetrů. Nabídku fotoaparátů uzavírá 12megapixelový snímač s dvojnásobným zoomem. Jeho ohnisková vzdálenost 50 mm se podle Xiaomi výborně hodí k pořizování portrétů.</p>
      <figure>
        <img src="https://cdn.24net.cz/1/obrazek/xiaomi-mi-note-10-308337/614w"/>
      </figure>
      <p>Xiaomi Mi Note 10 se začne prodávat již 11. listopadu v sousedním Německu, další trhy v západní Evropě se přidají kolem poloviny listopadu. Cena je stanovena na 549 eur (13 990 Kč), respektive na 649 (16 590 Kč) eur za 256GB verzi.</p>
      <h3>Technické parametry Xiaomi Mi Note 10 256+8 GB</h3>
      <p>
        <a href="https://mobilenet.cz/katalog/xiaomi-mi-note-10/specifikace/2568-gb">Kompletní specifikace</a>
      </p>
      <table bordered="">
        <tr>
          <th>Konstrukce</th>
          <td>157,8 × 74,2 × 9,7 mm, 208 g, konstrukce: klasická, odolnost: ne</td>
        </tr>
        <tr>
          <th>Displej</th>
          <td>Super AMOLED, 6,47" (2 340 × 1 080 px)</td>
        </tr>
        <tr>
          <th>Fotoaparát</th>
          <td>108 Mpx, video: 3 840 × 2 160 px, 30 FPS</td>
        </tr>
        <tr>
          <th>Chipset</th>
          <td>Qualcomm Snapdragon 730, CPU: 2×2,2 GHz + 6×1,8 GHz, GPU: Adreno 618</td>
        </tr>
        <tr>
          <th>Paměť</th>
          <td>RAM: 8 GB, vnitřní paměť: 256 GB, paměťové karty: ?</td>
        </tr>
        <tr>
          <th>Datové funkce</th>
          <td>HSPA: ano, LTE: ano, Wi-Fi: 802.11a/b/g/n/ac, Bluetooth: 5.0, NFC: ano</td>
        </tr>
        <tr>
          <th>Operační systém</th>
          <td>Android 9.0</td>
        </tr>
        <tr>
          <th>Navigace</th>
          <td>vestavěná GPS: ano</td>
        </tr>
        <tr>
          <th>Akumulátor</th>
          <td>5 260 mAh, bezdrátové nabíjení: ?, doba nabíjení: 1:05 hodin</td>
        </tr>
        <tr>
          <th>Dostupnost</th>
          <td>listopad 2019, <a href="https://mobilenet.cz/katalog/xiaomi-mi-note-10/kde-koupit">16 590 Kč</a></td>
        </tr>
      </table>
      <related>
        <h4>Související články</h4>
        <a href="https://mobilenet.cz/clanky/redmi-note-8t-je-spickovou-novinkou-stredni-tridy-ma-4-fotaky-a-nfc-39371"/>
        <a href="https://mobilenet.cz/clanky/xiaomi-mi-cc9-pro-miri-na-vrchol-zebricku-dxomark-39350"/>
        <a href="https://mobilenet.cz/clanky/mobilecast-173-konec-banu-pro-huawei-zive-od-1700-39351"/>
        <a href="https://mobilenet.cz/clanky/xiaomi-mi-cc9-pro-se-chce-stat-novym-kralem-fotomobilu-39348"/>
        <a href="https://mobilenet.cz/clanky/xiaomi-mi-watch-s-wear-os-jsou-tu-diky-esim-mohou-fungovat-i-samostatne-39347"/>
        <a href="https://mobilenet.cz/clanky/xiaomi-chysta-vlastni-chytre-hodinky-zavari-apple-watch-39300"/>
      </related>
    </article>
  </body>
</html>