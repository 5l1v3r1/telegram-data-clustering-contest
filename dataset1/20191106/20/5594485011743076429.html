<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/kriminalni/prestplenie/spetspolitsaite-zakopchali-burgaskiya-moryak-todor-s-droga-za-milioni_news707807.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-06T20:01:00+00:00"/>
    <meta property="og:title" content="Спецполицаите закопчали бургаския моряк Тодор с дрога за милиони"/>
    <meta property="og:description" content="Остава загадка за кого е отглеждал дрогата 57-годишният земеделски производител"/>
  </head>
  <body>
    <article>
      <h1>Спецполицаите закопчали бургаския моряк Тодор с дрога за милиони</h1>
      <h2>Остава загадка за кого е отглеждал дрогата 57-годишният земеделски производител</h2>
      <address>
        <time datetime="2019-11-06T20:01:00+00:00">06 Nov 2019, 20:01</time>
      </address>
      <p>https://blitz.bg/kriminalni/prestplenie/spetspolitsaite-zakopchali-burgaskiya-moryak-todor-s-droga-za-milioni_news707807.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573062750-2.jpg"/>
      </figure>
      <p>
        <b>116 кг е точното количество на иззетата дрога при спецакцията край Поморие в началото на юли. Това е показала експертизата, назначена по делото, съобщава "Флагман".</b>
      </p>
      <p>По време на операцията беше арестуван 57-годишният пенсиониран моряк от Бургас Тодор Стаматов. Той е сгащен от маскирани спецполицаи докато поливал плантацията с марихуана. Насажденията се намират в семейния имот на Стаматов между поморийските села Страцин и Бата, само на 20 км от най-големия ни морски курорт Слънчев бряг.</p>
      <p>Плантацията била оборудвана със специална поливана система. При акцията освен над 100 растения, разследващите открили и готова продукция, натъпкана в бидони, кашони и вакуумирани пакети.</p>
      <p>Заради голямото количество наркотици Стаматов получи обвинение за отглеждане на дрога с цел разпространение. Бургазлията е в ареста вече 4 месеца, а ако бъде признат за виновен, може да получи от 5 до 15 години затвор.</p>
      <p>По данни на прокуратурата, подобно количество възлиза на близо 1 млн. лв. Според източници на Флагман.бг, на улицата лекият наркотик може да се пласира за няколко милиона, още повече, че Стаматов е спипан да жъне продукцията в разгара на летния сезон.</p>
      <p>Пенсионираният моряк Тодор едва ли е притежавал необходимите контакти да реализира такова количество. Според нашите източници, бургазлията е използван от нова банда, която опитва да наложи контрол над бизнеса с наркотици по Южното Черноморие.<br/><br/>Изглежда обаче, че Тодор Стаматов ще опере пешкира и е твърде вероятно да получи ефективна присъда въпреки чистото си съдебно минало.</p>
    </article>
  </body>
</html>