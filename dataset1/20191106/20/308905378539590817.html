<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/deze-3-marvel-films-check-je-in-2020-33043"/>
    <meta property="og:site_name" content="Apparata"/>
    <meta property="article:published_time" content="2019-11-06T20:08:00+00:00"/>
    <meta property="og:title" content="Deze 3 Marvel-films check je in 2020"/>
    <meta property="og:description" content="2020 wordt een interessant jaar voor Marvel."/>
  </head>
  <body>
    <article>
      <h1>Deze 3 Marvel-films check je in 2020</h1>
      <h2>2020 wordt een interessant jaar voor Marvel.</h2>
      <address><time datetime="2019-11-06T20:08:00+00:00">06 Nov 2019, 20:08</time> by <a rel="author" href="https://www.apparata.nl/nieuws/author/yannickspinner" target="_blank">yannickspinner</a></address>
      <p>Het afgelopen decennium was er een gigantische opleving van het superheldengenre dat tot een explosief einde kwam met 2019’s Avengers: Endgame, de <a href="https://www.apparata.nl/nieuws/officieel-avengers-endgame-meest-succesvolle-film-ooit-31847">meest succesvolle film</a> ooit. Kan 2020 de gigantische impact op de hedendaagse pop-cultuur evenaren? Dat wordt lastig, afgaande op het releaseschema van volgend jaar.</p>
      <p><b>Black Widow (april 2020)</b><br/>De opbouw naar alle Avengers pracht en praal werd natuurlijk ondersteund door alle stand-alone films over onder andere Thor, Iron Man en Ant-Man. De verleidelijke doch dodelijke Natasha Romanoff, beter bekend als superheldin Black Widow (in het MCU vertolkt door Scarlett Johansson) zal na Endgame een eigen film krijgen.</p>
      <p>Deze spin-off is wel een beetje het bewijs dat Marvel niet meer zoveel te vertellen heeft, want Black Widow zal zich tussen Captain America: Civil War en Avengers: Infinity War afspelen. En omdat fans ondertussen een beetje verwend zijn met alle impactvolle en schokkende momenten, kan dit haast niet anders dan een beetje tegenvallen.</p>
      <p>Hoe dan ook, Johansson zal wederkeren als Romanoff terwijl ook Robert Downey Jr. als Iron Man, Rachel Weisz (The Mummy, The Favourite) en David Harbour (Stranger Things) van de partij zullen zijn.</p>
      <p><b>Falcon and the Winter Soldier (herfst 2020)</b><br/>Okay, ik heb een beetje vals gespeeld, want Falcon and the Winter Soldier zal een serie worden, geen film. De show (die exclusief naar Disney+ komt) zal uiteraard gaan over de twee titulaire helden. Disney is daarbij behoorlijk stil geweest over het project. We weten bijvoorbeeld nog niet wanneer het verhaal zal plaatsvinden en dat is natuurlijk zeer belangrijk in het MCU.</p>
      <p>Naast Anthony Mackie (Sam Wilson/Falcon) en Sebastian Stan (Bucky Barnes/Winter Soldier) zal Daniel Brühl zijn rol als Zemo weer oppakken. Over andere personages is nog nauwelijks iets bekend.</p>
      <p><b>The Eternals (4 november 2020)</b><br/>Het duurt nog bijna precies een jaar voordat The Eternals op het witte doek te zien zal zijn, maar comic-fanaten zullen misschien al weten dat dit een interessante kan worden. Ook The Eternals is een groep superhelden (in de geest van de Guardians of the Galaxy) maar deze wezens zijn onsterfelijk. Daardoor kun je je dus afvragen hoezo heel het gebeuren van Infinity War en Endgame zich heeft kunnen afspelen. Zonder iets te spoilen is het dus hopelijk duidelijk dat The Eternals een gigantische impact kan hebben op het overkoepelende verhaal van het MCU (als het zich daar zal afspelen).</p>
      <p>Angelina Jolie zal de serie dragen terwijl talloze bekende andere acteurs een rol zullen krijgen. Onder andere Richard Madden (Game of Thrones), Kumail Nanjiani (The Big Sick), Salma Hayek (Desperado) en Kit Harington (Game of Thrones) zullen een rol krijgen in The Eternals. Kortom, een hoop sterrenpower en in dit lijstje misschien wel de het meest vernieuwende en interessante project dat Marvel volgend jaar gaat uitbrengen.</p>
      <p>Foto <a href="https://netwerk.autoblog.nl/gebruikers/marvel82/">@marvel82</a></p>
      <p>Lees ook: <a href="https://www.apparata.nl/nieuws/top-10-deze-marvel-films-brachten-het-meeste-geld-op-31855">Top 10: Deze Marvel-films brachten het meeste geld op</a></p>
    </article>
  </body>
</html>