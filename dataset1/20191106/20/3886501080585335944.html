<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-kosovo/118974-kurti-srpska-lista-nece-biti-deo-nove-vlade-kosova?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-06T20:30:03+00:00"/>
    <meta property="og:title" content="Kurti: Srpska lista neće biti deo nove Vlade Kosova"/>
    <meta property="og:description" content="Lider Samoopredeljenja i budući premijer Kosova Aljbin Kurti izjavio je da Srpska lista neće biti deo nove vlade Kosova, ali da će jedan ministar, kako je propisano Ustavom, biti iz srpske zajednice na Kosovu.&quot;Poštovaću Ustav, ali pravim sadržinsku razliku izmedju toga kada je nešto ustavna obaveza, i politička koalicija s druge strane. Trudimo se da pravimo vladajuću koaliciju gde neće biti potrebni glasovi Srpske liste. Srpska lista biće u opoziciji, a to što jedan ministar mora da bude iz srpske zajednice, ne znači da će biti u koaliciji. Srpska nacionalna pripadnost nije članstvo partije nego nacionalna pripadnost&quot;, izjavio je Kurti u intervjuu za TV N1.Upitan da li to znači da će u budućoj kosovskoj vladi biti srpski ministar sa kojim će se složiti dvotrećinski Srpska lista, ali neće u političkom smislu biti tretiran kao deo vladajuće koalicije, Kurti je kazao da se &quot;može tako reći&quot;.Kurti je istakao da još nije razgovarao sa predstavnicima Srpske liste i dodao da ih &quot;neće ekskomunicirati u Skupštini i da…"/>
  </head>
  <body>
    <article>
      <h1>Kurti: Srpska lista neće biti deo nove Vlade Kosova</h1>
      <address>
        <time datetime="2019-11-06T20:30:03+00:00">06 Nov 2019, 20:30</time>
      </address>
      <p><b>Lider Samoopredeljenja i budući premijer Kosova Aljbin Kurti izjavio je da Srpska lista neće biti deo nove vlade Kosova, ali da će jedan ministar, kako je propisano Ustavom, biti iz srpske zajednice na Kosovu.</b><br/><br/>"Poštovaću Ustav, ali pravim sadržinsku razliku izmedju toga kada je nešto ustavna obaveza, i politička koalicija s druge strane. Trudimo se da pravimo vladajuću koaliciju gde neće biti potrebni glasovi Srpske liste. Srpska lista biće u opoziciji, a to što jedan ministar mora da bude iz srpske zajednice, ne znači da će biti u koaliciji. Srpska nacionalna pripadnost nije članstvo partije nego nacionalna pripadnost", izjavio je Kurti u intervjuu za TV N1.<br/><br/>Upitan da li to znači da će u budućoj kosovskoj vladi biti srpski ministar sa kojim će se složiti dvotrećinski Srpska lista, ali neće u političkom smislu biti tretiran kao deo vladajuće koalicije, Kurti je kazao da se "može tako reći".<br/><br/>Kurti je istakao da još nije razgovarao sa predstavnicima Srpske liste i dodao da ih "neće ekskomunicirati u Skupštini i da su oni poslanici", ali da smatra da u opštinama sa većinski srpskim stanovništvom nije bilo fer i slobodnih izbora.<br/><br/>Kako je naveo, bilo je slučajeva da je jedan Srbin glasao 18 puta kao i primera da je u nekim mestima bilo više glasova za Srpsku listu nego stanovnika.<br/><br/>"Posmatrači su rekli da su se kršenja izbornog procesa desila u sredinama gde posmatrači nisu bili Albanci, ali je odgovornost na kosovskim institucijama", rekao je.<br/><br/>Kurti je kazao da je do tih pojava došlo usled pritiska zvaničnog Beograda da Srpska lista dobije 100 odsto glasova što je opisao kao posledicu "nedostatka samopouzdanja".<br/><br/>"Imate pritisak i stravične diktature ne samo u Evropi i drugde u svetu koje bi se zadovoljile sa 80 odsto, a ovi su želeli 100 odsto. Ali ne krivim ja Srpsku listu, oni prebacuju pritisak koji sami doživljavaju, odnosno pritisak Beograda na Srpsku listu se prebacuje na pritisak na srpsko stanovništvo na Kosovu", istakao je on.<br/><br/>Odgovarajući na pitanje zašto eliminiše Srpsku listu, Kurti je rekao da "Beograd plaća za poslušnost" i da kosovske institucije sa medjunarodnom zajednicom moraju da prekinu mogućnost da Beograd vrši pritisak na Srbe na Kosovu.<br/><br/>"Nemam ništa protiv Srba. Problem sa Srpskom listom nije to što je sredstvo Beograda, već što je sredstvo", ocenio je on.<br/><br/>Kurti je naveo da očekuje da će mandat za formiranje kosovske vlade dobiti ovog meseca, i da će imati 15 dana za formiranje koalicije s Demokratskim savezom Kosova. <br/><br/>"Do sada smo usaglasili oko 80 odsto planova i programa, posle toga ide podela resora ministarstava, a težimo tome da imamo 12 ministarstava, samo po dva zamenika ministara, i najmanje 30 odsto žena", rekao je Kurti. <b>Takse na robu biće zamenjene reciprocitetnim merama</b> Predsednik Samoopredeljenja i budući premijer Kosova Aljbin Kurti izjavio je da će takse od 100 odsto na robu iz Srbije biti zamenjene reciprocitetnim merama koje će Kosovo uvesti Srbiji.<br/><br/>"Reciprocitet je pravi princip zdravih konstruktivnih odnosa. Utvrdićemo registar, listu svih elemenata koji se tiču reciprociteta sa Beogradom", kazao je Kurti u intervjuu za N1.<br/><br/>Kako je objasnio, reciprocitet znači da Srbiji treba prvo da učini nešto na nekom drugom polju pre nego što Kosovo ukine takse čime bi dijalog Kosova i Srbije bio nastavljen.<br/><br/>Govoreći o dijalogu o pitanju Kosova, on je rekao da će njegova vlada početi prvo dijalog sa Srbima sa Kosova, i to dijalog o ekonomskom razvoju, a ne o pomirenju.<br/><br/>"Šta će nam to, meni Srbin iz Gračanice nije uradio ništa, niti ja njemu. Ako pitaš Srbe ili Albance na Kosovu šta im treba, ono što će svako reći jeste posao i pravda, i to treba da bude prioritet", istakao je.<br/><br/>Kurti je dodao, razgovoraće i sa visokim predstavnikom EU za spoljnu i bezbednosnu politiku Žozepom Borelom i dodao da dve strane treba da se sastanu u Briselu.<br/><br/>"Dijalog ću voditi ja kao budući premijer, imaću svoj tim na dva nivoa. Prvi će biti političko predstavništvo gde će biti i oni iz opozicije, i drugi tim eksperata jer će biti raznih aspekata budućeg sporazuma. Ali najvažnija su tri principa prvi je da ne bude sporazuma bez dijaloga, drugi da nema dijaloga sa mapama, gde se predsednici prave da su vojni generali u ratu, a treći da nema predsednika oko mape, nego samo da budu eksperti o demarkaciji", istakao je Kurti. <br/><br/>Kako je objasnio, to će pomoći da se razgovori prebaci iz "ambicija i apetita za teritorije" jedni drugih ka pravu gradjana i potrebama zajednice i naveo da je razgraničenje za njega rasistički koncept koji ne prihvata.<br/><br/>"Uvek će biti Albanaca i Srba na obe strane granice. Demarkacija da, ali ne razmena teritorija. Jer razmena teritorija nije dijalog za mir već dijalog koji vodi ka budućim konfliktima", kazao je Kurti..<br/><br/>On je rekao i da ne veruje da će sporazuma doći već sledećeg proleća.<br/><br/>"Nema pomirenja bez poverenja, potrebno je poverenje a toga nema, jer se pravimo 'hajde da se saglasimo o vrednostima', a nismo saglasni o činjenicama rata, u koji smo svi bili uključeni. Neohodno je da se slažemo o vrednostima, ali za pomirenje nam treba saglasnost o činjenicama", istakao je Kurti. <b>Razočaran sam kosovskim institucijama koje nisu rešile ubistvo Ivanovića</b> Predsednik Samoopredeljenja i budući premijer Kosova Aljbin Kurti izjavio je da razočaran kosovskim institucijama koje još uvek nisu uspele da reše ubistvo Olivera Ivanovića i istakao da taj slučaj predstavlja "mnogostruki neuspeh".<br/><br/>U intervjuu za N1 Kurti je kazao da će se kao budući premijer zalagati da institucije Kosova i medjunarodne zajednice reše to ubistvo.<br/><br/>"Sa ubistvom Olivera Ivanovića prvi put se desilo u istoriji Kosova da je ubijen Srbin na Kosovu, a da nije bilo nijednog Srbina na Kosovu da kaže da su to uradili Albanci, to je prvi put. Jako je čudno da u Severnoj Mitrovici gde ima najviše kamera po kvadratnom metru, nije moguće utvrditi ko je to počinio", kazao je on.<br/><br/>Objašnjavajući zašto Ivanovića smatra ratnim zločincem, Kurti je rekao da je to tvrdio i Bernar Kušner u svojoj knjizi, a "on je dobro poznavao situaciju jer je bio šef Unmika 2000. godine".<br/><br/>"Ivanović je bio medju čuvarima mostova… on nije krio da je bio u paramilitarnim jedinicama", dodao je Kurti.<br/><br/>Kurti je rekao da će se zalagati da se svi zločini na Kosovu istraže.<br/><br/>"Prošlost ne prolazi lako i da je ona uvek i u sadašnjosti, a da bismo krenuli sigurno dalje prema miru u regionu i budućnosti ka EU, moramo da se sučeljavamo sa prošlošću, bilo je zločina na Kosovu prema Srbima, i ja ću se zalagati za to, jer zločin ne zastareva, da imamo normalne sudove koji će osuditi i Albance koji su ubijali Srbe", istakao je on. <b>Albanska zastava je stara, ali će zastava Kosova biti u premijerskoj kancelariji</b> "Albanska zastava je veoma stara i: Da, ima dosta istorije, zastava Kosova će biti u premijerskoj kancelariji", izjavio je budući kosovski premijer Aljbin Kurti odgovarajući na pitanje novinara N1 zašto u prostorijama drži zastavu Albanije, a ne Kosova.<br/><br/>"Kad su usvojili zastavu Kosova, nije bilo ni demokratije ni istorije u toj zastavi, nego geografije. Na taj način je albanska zastava postala zastava otpora", kazao je on tokom intervjua.<br/><br/>Kurti je dodao da je on po nacionalnosti Albanac, da ne postoji nacionalni indentitet "kosovara" ali da postoji država Kosovo.<br/><br/>Govoreći o pitanju ujedinjenja Kosova i Albanije, on je rekao da evropske integracije i ujedinjenje "niti mogu da zamene jedno drugo, niti se protive jedno drugom".</p>
    </article>
  </body>
</html>