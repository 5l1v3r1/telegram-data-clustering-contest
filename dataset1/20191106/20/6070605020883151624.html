<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/CDR-Audiencia-Nacional-Parlament-Torra_0_2339166286.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T20:10:00+00:00"/>
    <meta property="og:title" content="El sumari dels CDR apunta que els detinguts es van plantejar ocupar el Parlament en connivència amb Presidència"/>
    <meta property="og:description" content="La Guàrdia Civil acusa els detinguts de comprar productes químiques però no els intervé explosius"/>
  </head>
  <body>
    <article>
      <h1>El sumari dels CDR apunta que els detinguts es van plantejar ocupar el Parlament en connivència amb Presidència</h1>
      <h2>La Guàrdia Civil acusa els detinguts de comprar productes químiques però no els intervé explosius</h2>
      <address>
        <time datetime="2019-11-06T20:10:00+00:00">06 Nov 2019, 20:10</time>
      </address>
      <p>Alguns membres dels CDR detinguts el 23 de setembre per la Guàrdia Civil es van plantejar la manera d'ocupar el Parlament el dia de la sentència, segons s'explica en el sumari –que ha deixat de ser secret– de l'Audiència Nacional. En una de les declaracions en seu judicial, un dels empresonats afirma que li van demanar si era viable muntar una infraestructura per mantenir comunicacions entre dins i fora del Parlament. En referència a una trucada telefònica que manté amb un altre investigat, recorda que la petició "ve de dalt, de Presidència i de no sé quin moviment". "Volien quedar-se dins del Parlament i tenir les comunicacions assegurades", apunta aquest detingut, que explica al fiscal que quan li van sol·licitar que muntés unes antenes a uns pisos que s'havien a llogar per donar wifi a dins de la cambra catalana ja no va voler involucrar-s'hi. "No tenia gaire clar quina era la finalitat, només ho vaig pensar i no vaig arribar a consumar res", explica en la declaració a l'Audiència Nacional.</p>
      <figure>
        <img src="https://www.ara.cat/2019/04/28/politica/Pedro-Sanchez-b-boy-Tetuan-sempre_2223987612_62313721_117x66.jpg"/>
      </figure>
      <p>
        <a href="https://www.ara.cat/politica/Sanchez-independentistes-catalans-normalitzar-violencia_0_2339766102.html">Sánchez acusa els independentistes catalans de "normalitzar la violència" en un article a diversos diaris europeus</a>
      </p>
      <p>Al sumari de la causa contra els CDR per presumpte vinculació a organització terrorista apareixen dues trucades d'aquest investigat en què fa referència a aquesta possible ocupació del Parlament. Una d'elles amb la seva parella, que la Guàrdia Civil no reprodueix literalment, en què el detingut explica que té pendent reunir-se amb el president de la Generalitat, Quim Torra, i que el "CNI català" ha sol·licitat muntar la infraestructura per mantenir les comunicacions i resistir dins una setmana a partir del "dia D", que l'institut armat apunta que seria "probablement" el de la publicació de la sentència. L'encàrrec costaria uns 6.000 euros.</p>
      <p>Uns dies abans aquest mateix detingut va mantenir una trucada amb un altre membre dels CDR empresonat en la qual, breument, també parlen d'aquesta qüestió. "Es vol defensar des de dins el Palau Gran, que no entrin des de fora els <i> dolents </i>pel dia D", explica un d'ells. "Però necessitaríem un plànol", replica l'altre. </p>
      <p>La Guàrdia Civil assegura en els seus atestats inclosos en el sumari que té indicis que els investigats estaven adquirint substàncies químiques "que poden ser considerades precursores d’explosius". Els intervenen trucades en les quals es posen en contacte amb comerciants per a l’obtenció d’aquests productes químics i els fan seguiments en els quals asseguren que els veuen manipulant-los. En les actes d’entrada i escorcoll als domicilis dels detinguts que s'inclouen en el sumari, però, només consta la intervenció d’alguna substància "en pols" que no s’identifica i altres líquids químics. En cap cas es detecten explosius fabricats.</p>
      <figure>
        <img src="https://www.ara.cat/2019/11/07/opinio/tancat_2339776043_67182904_117x66.jpg"/>
      </figure>
      <p>
        <a href="https://www.ara.cat/politica/Sanchez-fica-pota-Puigdemont_0_2339766089.html">Sánchez fica la pota amb Puigdemont</a>
      </p>
      <p>Els agents sí que deixen constància en les seves actes que a un dels arrestats li van trobar anotacions "que feien referència a la fabricació de Goma-2", així com diversos plans del que el cos armat considera que podrien tractar-se d’objectius, "un muntatge de plàstic amb forma de coet", material pirotècnic, un bufador de soldar, plaques metàl·liques "que possiblement es volien utilitzar com a elèctrodes", entre altres objectes.</p>
      <p>També els van intervenir materials com ara uns guants de goma, tres vestits de treball blaus, i una pancarta amb el lema "Prou mentides, ni odi, ni violència, aquest judici és una farsa".</p>
    </article>
  </body>
</html>