<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/596088/ptd-gia-politografiseis-na-stamatisoun-na-diapompevoun-timious-ependytes"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T20:04:00+00:00"/>
    <meta property="og:title" content="ΠτΔ για πολιτογραφήσεις: Να σταματήσουν να διαπομπεύουν τίμιους επενδυτές"/>
    <meta property="og:description" content="Θα απογοητευτούν όσοι νομίζουν ότι θα κερδίσουν πολιτικά προσπαθώντας να εκμεταλλευτούν λάθη που έχουν γίνει είπε απόψε ο Πρόεδρος της Δημοκρατίας κ. Νίκος..."/>
  </head>
  <body>
    <article>
      <h1>ΠτΔ για πολιτογραφήσεις: Να σταματήσουν να διαπομπεύουν τίμιους επενδυτές</h1>
      <address><time datetime="2019-11-06T20:04:00+00:00">06 Nov 2019, 20:04</time> by <a rel="author">sigmalive</a></address>
      <p>Θα απογοητευτούν όσοι νομίζουν ότι θα κερδίσουν πολιτικά προσπαθώντας να εκμεταλλευτούν λάθη που έχουν γίνει είπε απόψε ο Πρόεδρος της Δημοκρατίας κ. Νίκος Αναστασιάδης.</p>
      <p>Σε δηλώσεις του στους δημοσιογράφους, προσερχόμενος στην εκδήλωση του Σωματείου «Εληά», στον Λυθροδόντα, ο Πρόεδρος Αναστασιάδης ερωτηθείς για το θέμα του Σαουδάραβα επιχειρηματία είπε ότι «ο Γενικός Ελεγκτής διεξάγει έρευνα.</p>
      <p>Μόλις εκδοθεί το πόρισμα θα προβώ σε σχετικές δηλώσεις. Καλό είναι, όμως, να αποφεύγονται χαρακτηρισμοί, διαπόμπευση κλπ, όσων ανθρώπων, εντίμων ανθρώπων, αποφάσισαν να επενδύσουν, ή να επιλέξουν την Κύπρο ως τόπο επενδύσεων.</p>
      <p>Είναι καιρός πια, αυτή η προσπάθεια αξιοποίησης λαθών που έχουν γίνει με βάση ένα πρόγραμμα που δεν είχε αυστηρούς ελέγχους, να αγωνίζονται με  κάθε τρόπο, να νομίζουν ότι μπορούν να κερδίσουν πολιτικά. Θα απογοητευτούν».</p>
      <p>Δείτε το βίντεο:</p>
      <figure>
        <iframe src="https://www.youtube.com/embed/eAbVe7b1Zj4" width="560" height="315" data-service="Youtube" scrolling="no"/>
      </figure>
      <p>
        <b>Χαιρετισμός του Προέδρου της Δημοκρατίας κ. Νίκου Αναστασιάδη στα 100 χρόνια του Σωματείου «ΕΛΗΑ» Λυθροδόντα</b>
      </p>
      <p>Είναι με ιδιαίτερη χαρά που χαιρετίζω την αποψινή εκδήλωση με αφορμή τη συμπλήρωση 100 χρόνων δημιουργικής παρουσίας και προσφοράς του ιστορικού αγροτικού Συλλόγου «Εληά» Λυθροδόντα.</p>
      <p>Δημιουργική παρουσία και προσφορά την οποία,  μέσα από μία αναδρομική περιδιάβαση, καταγράφει απτά  στα κεφάλαιά του, το επετειακό λεύκωμα «100 χρόνια Εληά» που παρουσιάζεται σήμερα.</p>
      <p>Λεύκωμα, το οποίο δίδει την ευκαιρία στον κάθε ένα αναγνώστη να γίνει κοινωνός της 100χρονης πορείας του Συλλόγου.</p>
      <p>Αφετηρία της μακράς αυτής πορείας, υπήρξε ο Μάρτιος του 1919, όπου οι φιλοπρόοδοι ιδρυτές του αποφάσισαν αρχικά τη δημιουργία ενός σωματείου υπό τη μορφή Αναγνωστηρίου με την επωνυμία «Μεγάλη Ελλάς», θέτοντας ως στόχο την προαγωγή της εθνικής, της πολιτιστικής, της θρησκευτικής και της κοινωνικής δραστηριότητας στον Λυθροδόντα.</p>
      <p>Έκτοτε, και παρά το χαλεπό των ιστορικών συγκυριών που χαρακτήρισαν τόσο την περίοδο της ίδρυσης όσο και αυτή της μετέπειτα δραστηριοποίησής του, χάρις στην πολυποίκιλη δράση των μελών του, την προσήλωση και το ζήλο τους, ο Σύλλογος απετέλεσε διαχρονικά διέξοδο επιμόρφωσης και ψυχαγωγίας, συνδέοντας στενά το όνομά του με τη διαπαιδαγώγηση των νέων της κοινότητας, αλλά και την καλλιέργεια του αθλητικού και φίλαθλου πνεύματος.</p>
      <p>Πρώτων όλων όμως σημειώνω ότι, εντάσσοντας τη δραστηριότητα αυτή πάντοτε στο πλαίσιο της υπηρεσίας και της προσφοράς προς τον τόπο, διαφυλάσσοντας τα ελληνοχριστιανικά ιδεώδη και σφυρηλατώντας στα μέλη του το θρησκευτικό και εθνικό αίσθημα, η κοινότητα Λυθροδόντα συνείσφερε τα μέγιστα στους εκάστοτε αγώνες για την υπεράσπιση της ακεραιότητας της πατρίδας, μέσα από την αξιοσημείωτη μαζική συμμετοχή των κατοίκων της σε αυτούς.</p>
      <p>Tην ίδια στιγμή, μέσα από το ποικιλόμορφο και πλούσιο έργο, η ΕΛΗΑ καταξιώνεται ως πνεύμονας πνευματικής και κοινωνικής δραστηριοποίησης στην ύπαιθρο και ως εκ τούτου θεματοφύλακας του πολιτισμικού χαρακτήρα και των παραδόσεων της κυπριακής κοινωνίας.</p>
      <p>Θέλω να τονίσω ότι στο πλαίσιο αυτό αναδεικνύεται σημαντικός αρωγός ως προς  τον στόχο της αναζωογόνησης και της ανάπτυξης της υπαίθρου που υπηρετεί η στρατηγική πολιτική που υιοθετούμε, θέτοντας στις προτεραιότητες και στο επίκεντρο των δράσεων της Κυβέρνησης να καταστούν οι κοινότητές μας εστίες γεωργικής, τουριστικής, πολιτιστικής και περιβαλλοντικής ανάπτυξης.</p>
      <p>Κύριο και πρώτιστο μέλημά μας αποτελεί η αντιμετώπιση των προβλημάτων και η ανάδειξη της δυναμικής και των προοπτικών τους κατά τρόπο που να καταστούν ελκυστικός τόπος διαβίωσης και δραστηριοποίησης.</p>
      <p>Αξίζει να σημειώσω, ως επιβεβαίωση των απτών αποτελεσμάτων των στοχευμένων μέτρων που εφαρμόσαμε, ότι ο αγροτικός τομέας, έχει σημειώσει σημαντικά βήματα προόδου, συμβαδίζοντας με την πορεία της ευρύτερης οικονομίας του τόπου.</p>
      <p>Σημαντικό εργαλείο προς την κατεύθυνση αυτή υπήρξε η εφαρμογή του Προγράμματος Αγροτικής Ανάπτυξης 2014-2020, συνολικού προϋπολογισμού 243 εκατομμυρίων ευρώ.</p>
      <p>Στο εν λόγω πρόγραμμα συμπεριλαμβάνονται για πρώτη φορά πληθώρα καινοτόμων δράσεων για τη γεωργία και την κτηνοτροφία, ως επίσης, για την ποικιλόμορφη ανάπτυξη των αγροτικών περιοχών και της υπαίθρου.</p>
      <p>Την ίδια στιγμή αναφέρω ότι, στη βάση των προσπαθειών μας για την αναβάθμιση, αλλά και την αξιοποίηση των δυνατοτήτων που προσφέρουν οι αγροτικές περιοχές ως προς το στόχο του εμπλουτισμού του τουριστικού μας προϊόντος, της επέκτασης της τουριστικής περιόδου και της άμβλυνσης της εποχικότητας, επενδύουμε ποικιλοτρόπως στην ανάπτυξη του τομέα του αγροτουρισμού αναγνωρίζοντας τα πολλαπλά οφέλη που δύναται να επιφέρει.</p>
      <p>Μεταξύ άλλων και στο πλαίσιο της Στρατηγικής Τοπικής Ανάπτυξης των Αγροτικών Περιοχών, το Υπουργείο Γεωργίας, το Τμήμα Γεωργίας, οι Αναπτυξιακές Εταιρείες των Επαρχιών και ο Κυπριακός Οργανισμός Αγροτικών Πληρωμών, ενθαρρύνουν επενδύσεις στον τομέα του αγροτουρισμού και όχι μόνον, βάσει προγραμμάτων χρηματοδότησης που απευθύνονται σε μικρές επιχειρήσεις και φυσικά πρόσωπα.</p>
      <p>Δράττομαι της ευκαιρίας να αναφέρω ότι προς την κατεύθυνση της προόδου και της ευημερίας των κατοίκων και των νέων της κοινότητας Λυθροδόντα, ως Κυβέρνηση προχωρήσαμε στην υλοποίηση σειράς έργων και διευκολύνσεων στη βάση αιτημάτων της  τοπικής Αρχής και των κατοίκων.</p>
      <p>Πιο συγκεκριμένα αναφέρω ότι:</p>
      <p>Η κοινότητα επωφελείται κρατικής χορηγίας ύψους 111 χιλιάδων ευρώ.</p>
      <p>Η Κυβέρνηση προέβη στην αποπληρωμή καθυστερημένων οφειλών της κοινότητας προς το Τμήμα Αναπτύξεως Υδάτων, ποσού ύψους 215 χιλιάδων ευρώ.</p>
      <p>Ολοκληρώθηκε η αναβάθμιση του δημοτικού σχολείου Λυθροδόντα και ανέγερση αίθουσας ειδικής εκπαίδευσης, δαπάνης ύψους 150.000 ευρώ.</p>
      <p>Ολοκληρώθηκε η αναβάθμιση του υδρευτικού δικτύου στον Λυθροδόντα, δαπάνης ύψους 237.000 ευρώ.</p>
      <p>Υλοποιήθηκαν και υλοποιούνται στην κοινότητα εξωραϊστικά και έργα κοινής ωφέλειας συνολικού κόστους 130 χιλιάδων ευρώ.</p>
      <p>Θέλω να σας διαβεβαιώσω ότι, ως και η πρόθεσή μας να συνδράμουμε στο στρατηγικό σχεδιασμό των τοπικών αρχών για την αναβάθμιση και τη βελτίωση της ποιότητας ζωής των κατοίκων, θα συνεχίσουμε να ενισχύουμε, πάντοτε στο μέτρο των δυνατοτήτων μας, την προσπάθεια αυτή.</p>
      <p>Καταλήγοντας, θα ήθελα να συγχαρώ θερμά το υφιστάμενο και τα προηγούμενα Διοικητικά Συμβούλια, ως επίσης, το σύνολο των μελών του Σωματείου «ΕΛΗΑ», για την αδιάλειπτη, γόνιμη και εποικοδομητική παρουσία του, προς όφελος των κατοίκων του Λυθροδόντα.</p>
      <p>Θα ήθελα, επίσης, να συγχαρώ την ομάδα που εργάστηκε με ζήλο και κόπο, υπό τον συντονισμό του δημοσιογράφου Παύλου Κ. Παύλου, για τη συγγραφή του Λευκώματος, παρέχοντας μέσα από τις σελίδες του τη δυνατότητα να έχουν οι επόμενες γενιές στα χέρια τους την ιστορία και τη δράση του ιστορικού Σωματείου, ως καθοδηγητικό παράδειγμα.</p>
      <p>Απόψε σφραγίζονται τα πρώτα 100 χρόνια πορείας του σωματείου. Εκατό χρόνια γεμάτα αγώνες, θυσίες και κατακτήσεις. Θα ήθελα να ευχηθώ τη συνέχεια μιας περαιτέρω δημιουργικής πορείας, γεμάτης ακόμη περισσότερες κατακτήσεις και όπως και η ελιά είναι αιωνόβια έτσι αιωνόβιο να αποδειχθεί και το σωματείο σας.</p>
    </article>
  </body>
</html>