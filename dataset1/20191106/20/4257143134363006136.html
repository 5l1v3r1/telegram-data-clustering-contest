<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/06/hamis-riasztas-miatt-szallta-meg-a-rendorseg-az-amszterdami-repuloteret"/>
    <meta property="og:site_name" content="infostart"/>
    <meta property="article:published_time" content="2019-11-06T20:37:53+00:00"/>
    <meta property="og:title" content="Hamis riasztás miatt szállta meg a rendőrség az amszterdami repülőteret"/>
    <meta property="og:description" content="Az Air Europa spanyol légitársaság közlése szerint a pilóta véletlenül nyomott meg egy vészjelző gombot, ami miatt nagyszabású rendőrségi akció indult a repülőtéren. Sajtóhírek szerint a pilóta éppen a gépeltérítési kísérlet esetén használatos vészjelzőt nyomta meg."/>
  </head>
  <body>
    <article>
      <h1>Hamis riasztás miatt szállta meg a rendőrség az amszterdami repülőteret</h1>
      <address><time datetime="2019-11-06T20:37:53+00:00">06 Nov 2019, 20:37</time> by <a rel="author">Infostart / MTI</a></address>
      <h3>Az Air Europa spanyol légitársaság közlése szerint a pilóta véletlenül nyomott meg egy vészjelző gombot, ami miatt nagyszabású rendőrségi akció indult a repülőtéren. Sajtóhírek szerint a pilóta éppen a gépeltérítési kísérlet esetén használatos vészjelzőt nyomta meg.</h3>
      <p><a href="https://infostart.hu/kulfold/2019/11/06/incidens-az-amszterdami-repuloteren-rendorok-ozonlottek-el-a-schipholt">Mint arról az Infostart beszámolt</a>, gyanúsnak vélt helyzetet vizsgált a holland katonai rendőrség az amszterdami Schiphol nemzetközi repülőtéren egy utasszállító gépen. Nem sokkal később kiderül, hogy hamis riasztás történt.</p>
      <p>Az Air Europa spanyol légitársaság közlése szerint a pilóta véletlenül nyomott meg egy vészjelző gombot, ami miatt nagyszabású rendőrségi akció indult a repülőtéren. A légitársaság elnézést kért a történtekért.</p>
      <p>"Az Amszterdamból Madridba induló esti járaton véletlenül kapcsolták be a vészjelzőt, ami miatt működésbe léptek a légi kikötő biztonsági előírásai" - áll a közleményben.</p>
      <blockquote>"Hamis riasztás volt, az utasok jól vannak és várják, hogy a gép elindulhasson"</blockquote>
      <p>- fűzte hozzá a légitársaság.</p>
      <p>A katonai rendőrség korábbi közlése szerint az érintett repülőgép utasait és személyzetét biztonságban le leszállították a fedélzetről. "Az utasok és a legénység biztonságban leszálltak a gépről. A vizsgálat folyamatban van" - közölték.</p>
      <p>A NOS holland televízió szerint a repülőtér egy részét kiürítették, elsötétített ablakú járművek érkeztek a D5-ös kapuhoz. Az Algemeen Dagblad pedig arról számolt be, hogy a rendőrség erősen felfegyverzett különleges kommandója érkezett ki a helyszínre, s két mentőhelikoptert is riasztottak.</p>
      <p>A TASZSZ orosz hírügynökség a holland televízióra hivatkozva korábban azt közölte, hogy "a pilóta egy gépeltérítés kísérlete esetén használatos vészjelző gombot nyomott meg".</p>
      <p>
        <i>Nyitókép: pixabay</i>
      </p>
    </article>
  </body>
</html>