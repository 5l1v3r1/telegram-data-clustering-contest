<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545329.html/%D8%B5%DB%8C%D8%AF-%D9%81%D8%A7%D9%86%D9%88%D8%B3-%D9%85%D8%A7%D9%87%DB%8C%D8%A7%D9%86-%D8%AF%D8%B1-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D9%85%D8%AC%D9%88%D8%B2-%D9%86%D8%AF%D8%A7%D8%B1%D8%AF--%D8%A2%D9%85%D8%A7%D8%B1-%D8%AA%D9%88%D9%84%DB%8C%D8%AF-%D9%85%D8%AD%D8%B5%D9%88%D9%84%D8%A7%D8%AA-%D8%B4%DB%8C%D9%84%D8%A7%D8%AA%DB%8C-%DA%A9%D8%B4%D9%88%D8%B1-%D8%AF%D8%B1-%D8%A8%D8%B9%D8%AF-%D8%A7%D8%B2-%D8%A7%D9%86%D9%82%D9%84%D8%A7%D8%A8-40-%D8%A8%D8%B1%D8%A7%D8%A8%D8%B1-%D8%A7%D9%81%D8%B2%D8%A7%DB%8C%D8%B4-%D8%AF%D8%A7%D8%B4%D8%AA%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T20:07:00+00:00"/>
    <meta property="og:title" content="صید فانوس ماهیان در خلیج فارس مجوز ندارد/ آمار تولید محصولات شیلاتی کشور در بعد از انقلاب 40 برابر افزایش داشته است"/>
    <meta property="og:description" content="وزیر جهاد کشاورزی با تأکید بر این که در خلیج‌فارس هیچ گونه مجوز صید فانوس ماهیان صادر نشده است گفت: این مجوز برای دریای عمان است و حدود ۹۰ کشتی با مالکیت ایرانی در دریای عمان مجوز صید این گونه ماهیان را دارند."/>
  </head>
  <body>
    <article>
      <h1>صید فانوس ماهیان در خلیج فارس مجوز ندارد/ آمار تولید محصولات شیلاتی کشور در بعد از انقلاب 40 برابر افزایش داشته است</h1>
      <h2>وزیر جهاد کشاورزی:</h2>
      <address>
        <time datetime="2019-11-06T20:07:00+00:00">06 Nov 2019, 20:07</time>
      </address>
      <p>وزیر جهاد کشاورزی با تأکید بر این که در خلیج‌فارس هیچ گونه مجوز صید فانوس ماهیان صادر نشده است گفت: این مجوز برای دریای عمان است و حدود ۹۰ کشتی با مالکیت ایرانی در دریای عمان مجوز صید این گونه ماهیان را دارند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمود حجتی در جلسه علنی امروز مجلس شورای اسلامی در پاسخ به نماینده سؤال‌کننده توضیحاتی را درباره سؤال علت اعطای مجوز صید به صورت صنعتی به کشتی‌های با مالکیت چین در آب‌های خلیج فارس و دریای عمان ارائه داد.</p>
      <p>وزیر جهاد کشاورزی، کاری که در زمینه شیلات و آبزی‌پروری در طول ۴۰ سال گذشته انجام شده است را یکی از افتخارات نظام جمهوری اسلامی ایران دانست و اضافه کرد: آمار تولید محصولات شیلاتی کشور در قبل از انقلاب حدود ۳۰ هزار تن بوده است که امروز با ۴۰ برابر افزایش به بیش از یک میلیون و ۲۰۰ هزار تن در صید و صیادی و آبزی‌پروری در آب‌های جنوب و شمال و داخل سرزمین رسیده است.</p>
      <p>وی با قدردانی از فعالان صنعت شیلات کشور خاطرنشان کرد: علی‌رغم تمام مشکلات و محدودیت‌هایی که وجود داشته است، صیادان و آبزی‌پروران در این زمینه بسیار تلاش کرد‌ه‌اند، اما ظرفیت‌های مغفول زیادی داریم که جای توسعه دارد و هنوز از آنها استفاده نکرده‌ایم، خصوصاً در آب‌های ساحلی و در دریا که نزدیک به یک میلیون تن حداقل برآوردی است که برای کشت ماهی در قفس وجود دارد و امروز متجاوز از ۴۵۰ تن قفس در دریای شمال و جنوب داریم و روز به روز در حال توسعه است.</p>
      <p>حجتی با اشاره به این که آبزی‌پروری در جنوب و در گمیشان در حال توسعه است، ادامه داد: در کشت میگو در دریا ظرفیت بالایی داریم؛ این محصولات هم بهداشتی است و هم بازار جهانی دارد؛ توفیقاتی هم در ارتباط با کشورهای دوست در زمینه صادرات داشته‌ایم که آخرین آن کشور چین بود که می توانیم محصولات شیلاتی به ویژه میگو را مستقیماً به این کشور صادر کنیم؛ روسیه نیز بازار بزرگی است که باید به آنها بپردازیم.</p>
      <p>وی در ارتباط با سؤال نماینده اظهار داشت: صید فانوس‌ ماهیان از ظرفیت های خدادادی است که در حدود ۲ میلیون تن پیش‌بینی ذخایر این گونه در عمق ۲۰۰ تا ۴۰۰ متر دریای عمان وجود دارد. این گونه، تبدیل به پودر ماهی می‌شود و پودر ماهی در آبزی‌پروری به ویژه پرورش میگو و ماهیان خاویاری که از طرح‌های توسعه ای است، کاربرد دارد و در صورت توسعه آبزی پروری تقاضا برای پودر ماهی که الان ۱۰۰ هزار تن است، افزایش خواهد یافت و می‌توانیم از این ذخایر برای رفع نیاز کشور بهره بگیریم.</p>
      <p>وزیر جهاد کشاورزی با تأکید بر این که در خلیج‌فارس هیچ گونه مجوز صید فانوس ماهیان صادر نشده است و این مجوز برای دریای عمان است، گفت: فانوس ماهیان میان‏زی هستند و عمق منهای ۲۰۰ تا منهای ۴۰۰ متری دریا محل زیست آنهاست و کشتی‌ها، روش‌ها و مهارت‌های مخصوص برای صید این گونه لازم است.</p>
      <p>به گزارش فارس، حجتی با اشاره به این که حدود ۱۲۰ کشتی تاکنون برای این صید مجوز گرفته‌اند، اظهار کرد: آنچه که درباره صید کشتی‌های چینی مطرح می‌شود آن است که در شیلات قرار داشتند که کشتی‌های می‌توانند مجوز صیادی دریافت کنند که پرچم ایران داشته باشند. در این فرآیند ۱۰ تا ۱۵ کشتی که مالکیت چینی و پرچم ایران داشتند، موفق به دریافت مجوز صید در دریای عمان شدند.</p>
      <p>حجتی با بیان این که اجازه نصب پرچم را سازمان بنادر و دریانوردی می‌دهد، یادآور شد: در کارگروهی که شورای امنیت کشور تعیین کرد، مقرر شد کشتی‌ها یا باید مالکیت ایرانی داشته باشند و یا اجاره به شرط تملیک باشند که این موضوع در مورد برخی کشتی‌ها مشخص شد که این خصوصیت را نداشتند و مجوزهای آنها لغو شد.</p>
      <p>حجتی گفت: حدود ۹۰ کشتی در دریای عمان مجوز صید دارند و مالکیت آنها ایرانی است، به خاطر پیچیدگی صید این ماهی در گذشته حدود ۵۰۰ نفر از افراد خارجی به عنوان خدمه کشتی‌ها حضور داشتند که الان به کمتر صد نفر رسیده است.</p>
      <p>وزیر جهاد کشاورزی ادامه داد: در رسانه‌ها و مطبوعات موضوع صید از کف دریا توسط کشتی‌های چینی بیان می‌شود که این درست نیست چرا که این ماهی عمدتاً در میان دریا یافت می‌شوند و صید آن به صورت ترال میان است و امکان صید کف دریا نیست. طبق قراردادها عمده ماهی که صید می‌شود هم از لحاظ کنترل، هم نوع صید و هم فاصله از ساحل که به صیادان آسیب نرسد، ملاحظه شده است و ۸۰ درصد صید این کشتی‌ها، فانوس ماهیان است و ۲۰ درصد آن صید ضمنی بوده که طبیعت این نوع برداشت است.</p>
      <p>وی افزود: نیروی انتظامی، سازمان بنادر و نیروی دریایی سپاه فاصله کشتی‌ها از ساحل و بقیه موارد را کنترل می‌کنند، حدود ۱۲ کشتی متخلف هم شناسایی شده‌اند و مجوز آنها لغو شده است.</p>
      <p>
        <b>سازمان‌های بین‌المللی بر مجوز صیدها نظارت می‌کنند</b>
      </p>
      <p>وزیر جهاد کشاورزی گفت: این مجوزهایی که گفته می‌شود هم مراجع بین‌المللی آن را تأیید کرده‌اند و همین طور آثاری که در محیط زیست ایجاد می‌کند و شما اشاره می‌کنید، ما همه ملاحظات را در نظر می‌گیریم و بعد میزان ظرفیت‌ها آزاد می‌شود.</p>
      <p>حجتی ادامه داد: یعنی اگر گفته می‌شود ۲ میلیون و ۳۰۰ هزار تن ظرفیت برداشت فانوس ماهیان در دریای عمان وجود دارد، تا ۳۰۰ هزار تن اجازه برداشت داده شده است و آسیبی به جایی وارد نمی‌شود.</p>
      <p>وی افزود: در موضوع کشت ماهی در دریا دو میلیون تن ظرفیت امکان‌سنجی شده است یک میلیون تن قطعی است و سازمان محیط زیست امروز به ما اجازه ۴۰۰ هزار تنی را داده است و ما در چارچوب ظرفیت‌ها عمل می‌کنم.</p>
      <p>حجتی گفت: در ارتباط با آبزیان و مسائل صید و صیادی در داخل دریاها در چارچوبی که مراکز توصیه می‌کنند، عمل می‌کنیم. سازمان‌های بین‌المللی هم ناظر هستند و تحت‌نظر پروتکل‌ها عمل می‌کنند.</p>
      <p>وی خاطرنشان کرد: ما هنوز در ۲۰ یا ۳۰ هزار تن هستیم و تا ۲۰۰ هزار تن هنوز فاصله داریم که اجازه مسجل داده شده است، هر وقت به آن کرانه‌ها رسیدیم، آن موقع نگرانی نمایندگان درست و صحیح است.</p>
      <p>انتهای پیام/</p>
    </article>
  </body>
</html>