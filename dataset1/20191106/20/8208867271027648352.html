<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/06/news/amsterdam_situazione_sospetta_su_un_aereo_in_aeroporto_schiphol-240427043/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T20:17:00+00:00"/>
    <meta property="og:title" content="Falso allarme Amsterdam: nessun dirottamento ad aeroporto Schiphol"/>
    <meta property="og:description" content="Tweet della compagnia: attivato, per errore, un allarme che avvia protocolli sui dirottamenti"/>
  </head>
  <body>
    <article>
      <h1>Aeroporto Schiphol di Amsterdam: solo un falso allarme, nessun dirottamento</h1>
      <h2>Tweet della compagnia: attivato, per errore, un allarme che avvia protocolli sui dirottamenti</h2>
      <address>
        <time datetime="2019-11-06T20:17:00+00:00">06 Nov 2019, 20:17</time>
      </address>
      <p>"Falso allarme sul volo Amsterdam-Madrid". Lo annuncia la compagnia Air Europa sul suo profilo Twitter. Momenti di grande paura all'aeroporto di Schiphol, quando si è temuto un tentativo di dirottamento di un aereo della Air Europa. Per fortuna, invece, si è trattato di un falso allarme, attivato per errore dal pilota, come ha reso noto in seguito la stessa compagnia aerea.<br/><br/>L'allerta è scattata intorno alle 19.30 nello scalo olandese, uno dei più trafficati d'Europa. Il pilota di un volo in partenza per Madrid ha premuto il pulsante che attiva l'allarme dirottamento. Immediate sono scattate le procedure d'emergenza a terra, con diverse ambulanze accorse sul posto, insieme con i reparti speciali della polizia, che nel frattempo ha diramato un avviso cosiddetto Grip 3, che indica un livello di rischio per "un elevato numero di persone".<br/><br/>Notizie su un possibile dirottamento sono subito rimbalzate sui social, facendo temere il peggio, perché più fonti hanno confermato l'attivazione dell'allarme dirottamento dall'aeroplano, quando a bordo c'erano circa 27 persone tra passeggeri ed equipaggio. Creando agitazione fino ai piani alti del governo: "Sta succedendo qualcosa, spero che finisca bene", ha fatto sapere il premier Mark Rutte, costantemente aggiornato sulla situazione in corso. Un meeting alla Camera bassa è stato sospeso e un giornalista del quotidiano locale Telegraaf ha spiegato che il ministro della giustizia e sicurezza Ferdinand Bernhard Joseph Grapperhaus "aveva altro per la testa", evidentemente concentrato su quello che stava succedendo ad Amsterdam.<br/><br/>Alle 20.30 il primo sospiro di sollievo quando la polizia ha reso noto che tutti i passeggeri e l'equipaggio sono stati sbarcati dall'aereo in sicurezza. Pochi minuti dopo, l'Air Europa ha chiarito tutta la vicenda, ammettendo la propria responsabilità: "Falso allarme. Nel volo Amsterdam-Madrid, questa sera, è stato attivato, per errore, un allarme che avvia protocolli sui dirottamenti. Non è successo nulla, tutti i passeggeri aspettano di volare presto. Siamo spiacenti".<br/><br/>Anche l'aeroporto di Schiphol, che aveva chiuso il gate D, ha poi fatto sapere che l'operatività dello scalo è stata ripristinata.<br/> </p>
    </article>
  </body>
</html>