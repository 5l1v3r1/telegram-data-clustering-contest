<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682705/syriza-gia-diloseis-chrysochodi-kyniki-omologia-tis-apotychias-ti"/>
    <meta property="og:site_name" content="enikos.gr"/>
    <meta property="article:published_time" content="2019-11-06T20:16:00+00:00"/>
    <meta property="og:title" content="ΣΥΡΙΖΑ για δηλώσεις Χρυσοχοΐδη: Κυνική ομολογία της αποτυχίας της κυβέρνησης στο προσφυγικό"/>
    <meta property="og:description" content="Για “κυνική επιβεβαίωση της καταστροφικής ανεπάρκειας της κυβέρνησης του κ. Μητσοτάκη..."/>
  </head>
  <body>
    <article>
      <h1>ΣΥΡΙΖΑ για δηλώσεις Χρυσοχοΐδη: Κυνική ομολογία της αποτυχίας της κυβέρνησης στο προσφυγικό</h1>
      <address>
        <time datetime="2019-11-06T20:16:00+00:00">06 Nov 2019, 20:16</time>
      </address>
      <p>Για “κυνική επιβεβαίωση της καταστροφικής ανεπάρκειας της κυβέρνησης του κ. Μητσοτάκη στη διαχείριση του προσφυγικού” κάνει λόγο ο <a href="http://www.enikos.gr/politics/682482/syriza-na-aposyrthei-i-diataxi-gia-ta-trapezika-stelechi-ti-apant">ΣΥΡΙΖΑ </a>αναφερόμενος στις <a href="http://www.enikos.gr/politics/682660/chrysochodis-mi-diacheirisimi-i-katastasi-me-tis-metanasteftikes-">σημερινές δηλώσεις του υπουργού Προστασίας του Πολίτη </a>και την “ομολογία του ότι 'η κατάσταση στα νησιά είναι πέρα από κάθε διαχείριση΄”.</p>
      <p>Το κόμμα της αξιωματικής αντιπολίτευσης σημειώνει πως “η κυβέρνηση του ΣΥΡΙΖΑ κατάφερε να διαχειριστεί ένα σύνθετο ζήτημα με όρους ανθρωπιάς αλλά και αποτελεσματικότητας, ακόμα και όταν οι ροές ήταν πολλαπλάσιες των σημερινών. Γεγονός που ο ίδιος ο κ. Χρυσοχοΐδης είχε αναγνωρίσει όταν επισκέφθηκε τη Μόρια και τόνισε τη ‘θετική εντύπωση από την πληρότητα με την οποία αντιμετωπίζουν οι υπηρεσίες της χώρας το προσφυγικό’”.</p>
      <p>Στρέφει, δε, τα πυρά του κατά της ΝΔ, καταλογίζοντάς της αδράνεια και ξενοφοβική ρητορεία: “Μετά από τέσσερις μήνες χαρακτηριστικής αδράνειας, η κυβέρνηση παραδέχεται ότι οι ροές οφείλονται σε γεωπολιτικούς λόγους. Βρίσκεται όμως πλέον αντιμέτωπη με τα αποτελέσματα της ξενοφοβικής της ρητορείας, με την οποία υποδαύλισε τις αντιδράσεις που βλέπουμε σήμερα από ακραίους κύκλους αλλά και από δικούς της δημάρχους”.</p>
      <p>Ο ΣΥΡΙΖΑ καλεί, επίσης, την Ευρώπη να σταθεί στο ύψος των περιστάσεων “και να συνδράμει συνολικά και συλλογικά απέναντι στις πολιτικές των κλειστών συνόρων που προωθούν οι ομογάλακτοι της ΝΔ”, ενώ κατηγορεί την ελληνική κυβέρνηση ότι "με την κραυγαλέα κατάργηση βασικών κανόνων του προσφυγικού δικαίου, οδηγεί τη χώρα στη διεθνή απομόνωση, έχοντας ήδη προκαλέσει σοβαρές αντιδράσεις διεθνών οργανισμών για τα ανθρώπινα δικαιώματα”.</p>
      <p>“Ο ΣΥΡΙΖΑ ως κυβέρνηση ακολούθησε έναν άλλο δρόμο: της διεθνοποίησης του ζητήματος, του σεβασμού στο διεθνές δίκαιο, της υποδοχής και εγκατάστασης των προσφύγων με σχέδιο. Η επιχειρησιακή αποτελεσματικότητα και οι αξίες του ανθρωπισμού είναι οι αναγκαίες προϋποθέσεις για τη διαχείριση ενός τόσο σύνθετου ζητήματος”, καταλήγει η ανακοίνωση της Κουμουνδούρου.</p>
      <related>
        <h4>σχετικά άρθρα</h4>
        <a href="http://www.enikos.gr/politics/682660/chrysochodis-mi-diacheirisimi-i-katastasi-me-tis-metanasteftikes-%0A%20%20%20%20%0A"/>
        <a href="http://www.enikos.gr/politics/682650/bakogianni-gia-to-barmpekiou-exo-apo-to-kyt-diavaton-kapoioi-diko%0A%20%20%20%20%0A"/>
        <a href="http://www.enikos.gr/politics/682625/filis-ston-realfm-978-akomi-kai-tin-teleftaia-stigmi-pistevo-oti-%0A%20%20%20%20%0A"/>
        <a href="http://www.enikos.gr/politics/682616/kaklamanis-ston-realfm-978-gia-barmpekiou-exo-apo-prosfygikes-dom%0A%20%20%20%20%0A"/>
        <a href="http://www.enikos.gr/politics/682610/baraz-syskepseon-sto-maximou-gia-to-forologiko-nomoschedio-kai-to%0A%20%20%20%20%0A"/>
        <a href="http://www.enikos.gr/politics/682592/petsas-gia-to-barmpekiou-exo-apo-to-kyt-diavaton-astocho-otidipot%0A%20%20%20%20%0A"/>
        <a href="http://www.enikos.gr/politics/682482/syriza-na-aposyrthei-i-diataxi-gia-ta-trapezika-stelechi-ti-apant%0A%20%20%20%20%0A"/>
        <a href="http://www.enikos.gr/politics/682471/syriza-gia-diloseis-athanasiou-epivevaionei-ti-vathia-xenofoviki-%0A%20%20%20%20%0A"/>
        <a href="http://www.enikos.gr/politics/682528/diefkriniseis-giannouli-gia-ti-dilosi-peri-barmpekiou%0A%20%20%20%20%0A"/>
      </related>
    </article>
  </body>
</html>