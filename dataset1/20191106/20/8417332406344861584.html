<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/06/Babcock-setter-inn-ekstra-ambulansefly-og-starter-forhandlinger-med-pilotene-20338544.ece"/>
    <meta property="og:site_name" content="adressa.no"/>
    <meta property="article:published_time" content="2019-11-06T20:53:27+00:00"/>
    <meta property="og:title" content="Babcock setter inn ekstra ambulansefly og starter forhandlinger med pilotene"/>
    <meta property="og:description" content="Luftambulanseoperatøren Babcock setter inn et ekstra kortbanefly med eget mannskap for å bedre beredskapen i nord. De møter også pilotene til forhandlinger."/>
  </head>
  <body>
    <article>
      <h1>Babcock setter inn ekstra ambulansefly og starter forhandlinger med pilotene</h1>
      <address><time datetime="2019-11-06T20:53:27+00:00">06 Nov 2019, 20:53</time> by <a rel="author">(NTB) NTB</a></address>
      <p>Luftambulanseoperatøren Babcock setter inn et ekstra kortbanefly med eget mannskap for å bedre beredskapen i nord. De møter også pilotene til forhandlinger.</p>
      <aside><a href="https://www.adressa.no/nyheter/innenriks/2019/11/06/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/06/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/06/javascript:void(0);">Del denne artikkelen på e-post</a></aside>
      <p>Tidligere onsdag svarte helseminister Bent Høie (H) etter spørsmål i Stortinget at beredskapen i luftambulansetjenesten i Nord-Norge ikke er god nok. Ifølge helseministeren er beredskapen på 90 prosent, fire måneder inn i den nye leverandørens kontrakt.</p>
      <p>– Vi er ikke fornøyd med dagens situasjon. Vi har innført krav om daglig rapportering fra Luftambulansetjenesten HF, sa Høie.</p>
      <h3>Flere nye tiltak</h3>
      <p>Heller ikke Babcock er fornøyd med sin leveranse, og setter nå inn flere tiltak for å bedre situasjonen.</p>
      <p>I tillegg til å sette inn et ekstra kortbanefly, vil selskapet torsdag og fredag møte pilotene til forhandlinger om en ny avtale, som kan åpne for å benytte ledige piloter på baser hvor det mangler bemanning.</p>
      <p>Da NHO Luftfart og Norsk Flygerforbund i juni 2018 forhandlet fram avtalen som garanterte alle pilotene hos tidligere operatør jobb i Babcock etter overtakelsen, var det et krav fra Norsk Flygerforbund at alle pilotene skulle få beholde basen de hadde hos tidligere operatør.</p>
      <h3>Vil øke tilgjengeligheten</h3>
      <p>På Gardermoen, har Babcock derfor en overtallighet på sju piloter, samtidig som selskapet mangler til sammen sju piloter på basene i Kirkenes, Alta og Brønnøysund.</p>
      <p>– Vi har lenge sett at dette ville bli en utfordring, men på grunn av avtalen som ble inngått i 2018 kan ikke de sju tilgjengelige pilotene på Gardermoen uten videre brukes på andre baser. Dette rammer dessverre den totale tilgjengeligheten på ambulansefly, sier sjef for flyoperasjoner i Babcock, Hans Skog-Andersen.</p>
      <p>For å løse pilot-mangelen på enkelte baser går Babcock derfor i forhandlinger om tariffavtalen.</p>
      <p>– Vi håper vi kommer fram til en løsning som gjør at vi kan benytte pilotene på en måte som øker tilgjengeligheten på ambulanseflyene fremover, sier Skog-Andersen.</p>
      <p>Det ekstra kortbaneflyet vil være på plass i Finnmark fra og med mandag kommende uke. Operatøren vil i tillegg benytte flere av sine piloter som i dag har base i Sverige for å styrke den norske luftambulansetjenesten.</p>
      <p>Ekstraflyet vil være i beredskap 12 timer i døgnet, og som et tillegg til den øvrige beredskapen.</p>
      <p>(©NTB)</p>
    </article>
  </body>
</html>