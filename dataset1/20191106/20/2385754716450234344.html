<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596092/o-neos-igetis-tou-islamikou-kratous-einai-teleios-agnostos"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T20:39:00+00:00"/>
    <meta property="og:title" content="«Ο νέος ηγέτης του Ισλαμικού Κράτους είναι τελείως άγνωστος»"/>
    <meta property="og:description" content="Ο νέος αρχηγός της οργάνωσης Ισλαμικό Κράτος, ο οποίος διαδέχθηκε τον Αμπού Μπακρ αλ Μπαγκντάντι μετά τον θάνατό του σε μια αμερικανική επιχείρηση, είναι..."/>
  </head>
  <body>
    <article>
      <h1>«Ο νέος ηγέτης του Ισλαμικού Κράτους είναι τελείως άγνωστος»</h1>
      <address><time datetime="2019-11-06T20:39:00+00:00">06 Nov 2019, 20:39</time> by <a rel="author">sigmalive</a></address>
      <p>Ο νέος αρχηγός της οργάνωσης Ισλαμικό Κράτος, ο οποίος διαδέχθηκε τον Αμπού Μπακρ αλ Μπαγκντάντι μετά τον θάνατό του σε μια αμερικανική επιχείρηση, είναι ένας «τελείως άγνωστος», δήλωσε σήμερα ένας υψηλόβαθμος Αμερικανός αξιωματούχος.</p>
      <p>Η οργάνωση ανακοίνωσε την περασμένη εβδομάδα ότι ο διάδοχος του Μπαγκντάντι είναι ο Αμπού Ιμπραήμ αλ Χασέμι αλ Κουράσι, απειλώντας τις ΗΠΑ με αντίποινα για τον θάνατο του ηγέτη του, στα τέλη Οκτωβρίου στη Συρία.</p>
      <p>Κατόπιν, ο πρόεδρος των ΗΠΑ Ντόναλντ Τραμπ διαβεβαίωσε, σε ένα tweet, ότι η Ουάσιγκτον γνωρίζει «ακριβώς ποιος είναι».</p>
      <p>Όμως, σύμφωνα με τον Αμερικανό αξιωματούχο, ο οποίος μίλησε σήμερα σε δημοσιογράφους υπό καθεστώς ανωνυμίας, η ανάλυση των κοινωνικών δικτύων δείχνει ότι ακόμα και οι υποστηρικτές του Ισλαμικού Κράτους δεν γνωρίζουν πολλά για τον νέο επικεφαλής της τζιχαντιστικής οργάνωσης.</p>
      <p>«Θα λέγαμε ότι αυτός ο άνδρας είναι ένας τελείως άγνωστος» σημείωσε.</p>
      <p>«Από τα λίγα που ξέρουμε για εκείνον, δεν έχουμε εντυπωσιαστεί. Και είτε βρίσκεται στο Ιράκ είτε στη Συρία, πιστεύουμε ότι δεν θα βρίσκεται για πολύ ακόμα σε αυτόν τον κόσμο» προειδοποίησε.</p>
      <p>Ο Αμερικανός αξιωματούχος δεν θέλησε να πει περισσότερα, ιδίως εάν ο Αμπού Ιμπραήμ αλ Χασέμι αλ Κουράσι είχε κρατηθεί, όπως ο προκάτοχός του, από τις αμερικανικές δυνάμεις.</p>
    </article>
  </body>
</html>