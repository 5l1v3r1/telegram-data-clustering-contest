<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/politics/panagiotopoulos-i-medousa-9-apodeiknyei-tin-isxyri-thelisi-gia-koini-poreia-elladas-aigyptou-kyprou/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T20:39:58+00:00"/>
    <meta property="og:title" content="Παναγιωτόπουλος : Η «ΜΕΔΟΥΣΑ 9» αποδεικνύει την ισχυρή θέληση για κοινή πορεία Ελλάδας – Αιγύπτου – Κύπρου"/>
    <meta property="og:description" content="Δήλωσε ο υπουργός Αμυνας"/>
  </head>
  <body>
    <article>
      <h1>Παναγιωτόπουλος : Η «ΜΕΔΟΥΣΑ 9» αποδεικνύει την ισχυρή θέληση για κοινή πορεία Ελλάδας – Αιγύπτου – Κύπρου</h1>
      <h2>Δήλωσε ο υπουργός Αμυνας</h2>
      <address><time datetime="2019-11-06T20:39:58+00:00">06 Nov 2019, 20:39</time> by <a rel="author">ΤοΒΗΜΑ Team</a></address>
      <p>Η ΜΕΔΟΥΣΑ 9 αποδεικνύει στην πράξη την κοινή βούληση και την ισχυρή θέληση και των τριών χωρών για μια κοινή πορεία ως εγγυητές και πάροχοι της ασφάλειας και της σταθερότητας στην ευρύτερη περιοχή, δήλωσε ο υπουργός Αμυνας Νίκος Παναγιωτόπουλος.</p>
      <h3>Οι τρεις υπουργοί Αμυνας στην τελική φάση της ΜΕΔΟΥΣΑ 9</h3>
      <p>Ο υπουργός Εθνικής Αμυνας Νικόλαος Παναγιωτόπουλος, ο υπουργός Αμυνας της Κύπρου Σάββας Αγγελίδης και ο υπουργός Αμυνας της Αιγύπτου Μοχάμεντ Αχμέντ Ζάκι παρακολούθησαν την τελική φάση της κοινής διακλαδικής άσκησης Ελλάδας – Κύπρου – Αιγύπτου «ΜΕΔΟΥΣΑ 9», που πραγματοποιήθηκε στον θαλάσσιο χώρο ανοικτά της Κρήτης, αρχικά από το αιγυπτιακό ελικοπτεροφόρο «ANWAR EL SADAT» και στη συνέχεια από τη Φρεγάτα «Ψαρά».</p>
      <p>
        <a href="https://www.in.gr/2019/11/07/politics/proanakritiki-gia-novartis-ti-etoimazoun-polakis-tzanakopoulos-sti-synedriasi/">Προανακριτική για Novartis : Τι ετοιμάζουν Πολάκης – Τζανακόπουλος στη συνεδρίαση</a>
      </p>
      <p>Την άσκηση παρακολούθησαν, επίσης, ο αρχηγός ΓΕΕΘΑ πτέραρχος Χρήστος Χριστοδούλου, ο αρχηγός ΓΕΝ αντιναύαρχος Νικόλαος Τσούνης ΠΝ, ο αρχηγός ΓΕΑ αντιπτέραρχος (Ι) Γεώργιος Μπλιούμης, ο αρχηγός ΓΕΣ Γεώργιος Καμπάς και ο αρχηγός Στόλου αντιναύαρχος Στυλιανός Πετράκης ΠΝ.</p>
      <h4>Ισχυρή θέληση για κοινή πορεία</h4>
      <p>«Έλληνες, Κύπριοι και Αιγύπτιοι, για αρκετές ημέρες μέχρι τη σημερινή τελική φάση εκτέλεσαν μαζί μία πλειάδα ασκήσεων, επιχείρησαν μαζί, συντονίστηκαν μαζί και έδειξαν την εξαιρετική κατάσταση ετοιμότητας και το αξιόμαχο των Ενόπλων Δυνάμεων και των τριών χωρών» δήλωσε αρχικά μετά το τέλος της άσκησης ο κ. Παναγιωτόπουλος και συνέχισε λέγοντας: «Η Ασκηση αυτή αποδεικνύει στην πράξη την κοινή βούληση και την ισχυρή θέληση και των τριών χωρών για μια κοινή πορεία ως εγγυητές και πάροχοι της ασφάλειας και της σταθερότητας στην ευρύτερη περιοχή.»</p>
      <figure>
        <img src="https://www.in.gr/wp-content/uploads/2019/11/MEDOUSA1-600x400-1-600x400.jpg"/>
      </figure>
      <p>Επιπρόσθετα ο υπουργός Εθνικής Αμυνας στάθηκε στο βαθμό δυσκολίας που είχε η συγκεκριμένη άσκηση λέγοντας χαρακτηριστικά:«Είδαμε ελληνικά ελικόπτερα να απονηώνονται από το αιγυπτιακό ελικοπτεροφόρο, είδαμε άνδρες των Ειδικών Δυνάμεων και των τριών χωρών να κάνουν κοινή άσκηση, κοινές προσπάθειες. Είδαμε αεροσκάφη της Πολεμικής Αεροπορίας της Ελλάδας, αλλά και της Αιγύπτου, να επιχειρούν και να συντονίζονται στο δικό τους κομμάτι της άσκησης, μαζί. Είδαμε πάνω από δύο χιλιάδες στελέχη των Ενόπλων Δυνάμεων και των τριών χωρών σε μία κοινή συντονισμένη και άρα δύσκολη ως προς το συντονισμό, αλλά τελικά επιτυχημένη προσπάθεια.»</p>
      <p>Κλείνοντας ο κ. Παναγιωτόπουλος αφού υπογράμμισε πως αξίζουν συγχαρητήρια σε όλους τους εμπλεκόμενους τόνισε ότι: «Νομίζω ότι όλοι μπορούμε να ελπίζουμε σε ένα πιο ασφαλές, σε ένα καλύτερο μέλλον, όταν αυτές οι τρεις χώρες έχουν αποφασίσει από κοινού ότι θα εργαστούν μαζί και θα πορευτούν από κοινού για να διασφαλίσουν την ειρήνη, την ασφάλεια και τη σταθερότητα στην περιοχή μας».</p>
      <figure>
        <img src="https://www.in.gr/wp-content/uploads/2019/11/MEDOUSA3-600x400-1-600x400.jpg"/>
      </figure>
      <p>Από την πλευρά του ο υπουργός Αμυνας της Κύπρου κ. Σάββας Αγγελίδης δήλωσε: «Με τη σειρά μου θέλω να συγχαρώ κατ’ αρχήν όλους όσοι έχουν λάβει μέρος σε αυτή τη Διακλαδική Ασκηση, της οποίας ο βαθμός δυσκολίας είναι τεράστιος λαμβάνοντας υπόψη τη διαφορά της γλώσσας και της πρακτικής που ακολουθείται στις Ένοπλες Δυνάμεις των τριών χωρών. Έχουμε αποδείξει όμως, ότι ενωμένοι μπορούμε να πετύχουμε πολλά και πιστεύω ότι το μήνυμα που έχει σταλεί είναι το μήνυμα της ενότητας, η οποία χρειάζεται έτσι ώστε να προωθήσουμε την ειρήνη, τη σταθερότητα και την ευημερία στην περιοχή μας.</p>
      <p>»Επίσης, με την ευκαιρία αυτή, θέλω κατ’ αρχήν να ευχαριστήσω θερμά και για τη φιλοξενία και να πω ότι αυτά που έχουμε συζητήσει χθες σε πολιτικό επίπεδο τα έχουμε δει σήμερα να εφαρμόζονται στην πράξη. Αυτά ουσιαστικά δίνουν σε εμάς δύναμη για να συνεχίσουμε το έργο μας που δεν είναι άλλο από το να προωθήσουμε τις αρχές και τις αξίες τις οποίες διαχειριζόμαστε με μοναδικό, όπως έχω πει, σκοπό να καταλήξουμε στην σταθερότητα και στην ειρήνη στην περιοχή μας».</p>
      <figure>
        <iframe src="https://www.youtube.com/embed/WJOfGhS1670" width="640" height="360" data-service="Youtube" scrolling="no"/>
      </figure>
      <p>
        <a href="https://www.tovima.gr/2019/11/07/politics/mathiou-palmer-zimiogonos-kai-proklitiki-i-epektasi-ton-tourkikon-geotriseon-stin-elliniki-yfalokripida-kai-aoz/">Μάθιου Πάλμερ : «Ζημιογόνος και προκλητική» η επέκταση τουρκικών γεωτρήσεων σε ελληνική υφαλοκρηπίδα και ΑΟΖ</a>
      </p>
    </article>
  </body>
</html>