<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/jobb/2019/11/tim-nilo-blir-partner-i-askeladden---noen-muligheter-kommer-bare-en-gang-i-livet/"/>
    <meta property="og:site_name" content="Kampanje"/>
    <meta property="article:published_time" content="2019-11-06T20:47:16+00:00"/>
    <meta property="og:title" content="Tim Nilo blir partner i Askeladden: - Noen muligheter kommer bare én gang i livet"/>
    <meta property="og:description" content="Skal jobbe med markedsføring for selskapet bak Cutters og Dr. Dropin."/>
  </head>
  <body>
    <article>
      <h1>Tim Nilo blir partner i Askeladden: - Noen muligheter kommer bare én gang i livet</h1>
      <address><time datetime="2019-11-06T20:47:16+00:00">06 Nov 2019, 20:47</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>Skal jobbe med markedsføring for selskapet bak Cutters og Dr. Dropin.</b>
      </p>
      <p>Fra 1. januar neste år blir Tim Nilo (31) partner i Askeladden &amp; Co. Det er klart etter at Nilo for kort tiden siden valgte å slutte i det Publicis-eide mediebyrået Zenith. I Askeladden skal Nilo ha det overordnede ansvaret for markedsføringen av alle forbrukerkonseptene til selskapsfabrikken.</p>
      <p>- Noen muligheter kommer bare en gang i livet. Askeladden representerer det mest spennende som skjer innen forbrukermarkedet i norsk næringsliv, sier Tim Nilo.</p>
      <p>- Dette er grunnen til at du sluttet i Zenith?</p>
      <p>- Ja, det er det, sier han til Kampanje.</p>
      <p>
        <b>Les også: <a href="https://kampanje.com/link/0bc04623b0db41a68b20e584936f19bf.aspx">Tim Nilo slutter i Zenith – Publicis finner ny sjef i Aller Media</a></b>
      </p>
      <p><b>- Vært et hobbyprosjekt</b><br/>Han sier han kjenner Martin Schütt, co-founder og managing partner i Askeladden &amp; Co og at han de siste årene har fungert som en aktiv investor og «rådgiver på bakrommet» for konseptene som Askeladden &amp; Co har rullet ut.</p>
      <p>- Vi kjenner hverandre godt fra studietiden og tidligere prosjekter vi har jobbet på. Også har Askeladden vært hobbyprosjektet mitt de siste tre årene. Jeg har ved siden av jobben i Zenith vært rådgiver på marketing på alle konseptene, og jeg har også vært på aksjonærsiden siden begynnelsen, sier han.</p>
      <p>Siden oppstarten i 2017 har Askeladden &amp; Co vært tett involvert i skaleringen av for eksempel frisørkjeden Cutters og legeklinikk-kjeden Dr. Dropin. Askeladdens modell er å starte nye selskaper innen tradisjonelle tjenestenæringer med mål om å fornye forretningsmodellene og ambisjonen er å starte mellom tre og fem selskaper hvert år. </p>
      <p>- Hva må man tenke på når man skal markedsføre slike utfordrerselskaper?</p>
      <p>- Før det første så må du ikke glemme merkevarebyggingen. Selv om du har et umiddelbart behov for å få folk til å teste tjenestene du lanserer så må du klar å kombinere performance og merkevarebyggende aktiviteter.  Gründerselskaper ser ikke alltid betydningen av merkevarebyggingen og top of mind og får dermed ikke ut hele potensiale i tjenesten på grunn av kortsiktighet. Du må også tenke på langsiktighet, sier Nilo som blir én av ni partnere.</p>
      <p>- Så selv om du er en tidligere Facebook-ansatt så blir det ikke <i>all in</i> på sosiale medier?</p>
      <p>- Facebook er god på alle nivåene i marketingtrakta og en av fordelene er at de som en prestasjonsbasert plattform tillater deg å bygge kjennskap og vurdering på en liten målgruppe. Når du starter med én lokasjon, vil de kanalene hvor du kan målrette være et naturlig valg også for merkevarebyggingen, sier han. </p>
      <p><b>Askeladden-topp: – Unik kompetanse<br/></b>Før Nilo var byråleder i det Publicis-eide mediebyrået Zenith, jobbet han syv år i ulike kommersielle roller i Facebook-systemet. Askeladden &amp; Co-sjefen har følgende å si om det nyeste tilskuddet i partnergruppen.</p>
      <p>- Det er fantastisk å få med Tim Nilo på laget. Han har en unik kompetanse innenfor både annonseteknologi og tradisjonell markedsføring. Vi kjenner ikke til noen i bransjen som kan vise til lignende resultater, sier Schütt.</p>
      <p>
        <b>Les også: <a href="https://kampanje.com/link/6df7a7a864d64c90a8f5c51176a76077.aspx">Han har vært med på Cutters-eventyret. Nå vil Martin Schütt knuse gründermyter</a></b>
      </p>
      <p>I tillegg til Cutters og Dropin står selskapet bak massasjekjeden Squeeze, Verd Begravelse, underholdningskonseptet Paint´n Sip og velværeklinikken Olio. På plan står lansering av både tannhelsetjenesten Blid og pizzakjeden Digg.</p>
      <p>- Har du selv brukt tjenestene til Askeladden?</p>
      <p>- Ja, alle sammen bort sett fra begravelsesbyrået og det håper jeg at slipper med det første, smiler Nilo.</p>
    </article>
  </body>
</html>