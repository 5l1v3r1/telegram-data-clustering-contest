<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/ekonomika/20191106-yaroslavskyj-zelenskomu-v-harkovi-zbyrayut-vsih-a-plachu-ya-odyn/"/>
    <meta property="og:site_name" content="ФАКТИ"/>
    <meta property="article:published_time" content="2019-11-06T20:22:55+00:00"/>
    <meta property="og:title" content="Ярославський – Зеленському в Харкові: Збирають всіх, а плачу я один"/>
    <meta property="og:description" content="Під час представлення нового голови Харківської ОДА відбувся яскравий діалог між президентом України Володимиром Зеленським та бізнесменом Олександром Ярославським."/>
  </head>
  <body>
    <article>
      <h1>Ярославський – Зеленському в Харкові: Збирають всіх, а плачу я один</h1>
      <address>
        <time datetime="2019-11-06T20:22:55+00:00">06 Nov 2019, 20:22</time>
      </address>
      <p>Під час представлення нового голови Харківської ОДА відбувся яскравий діалог між президентом України Володимиром Зеленським та бізнесменом Олександром Ярославським.</p>
      <p>Предметом розмови став стан підприємств держконцерну Укроборонпром, 10% яких зосереджено на Харківщині.</p>
      <p>Генеральний директор цього концерну <b>Айварас Абромавічус</b> у своєму виступі поскаржився на холод у цехах заводів.</p>
      <p>Володимир Зеленський, звертаючись до нового губернатора Харківщини<b> Олексія Кучера</b>, запропонував зібрати бізнес.</p>
      <blockquote>– Я от побачив Олександра Ярославського – ніхто більше не попався.</blockquote>
      <p>Згодом президент звернувся до самого бізнесмена, який, зокрема, відомий тим, що кілька років тому врятував від зупинки легендарний Харківський тракторний завод.</p>
      <blockquote>– У мене запитання. Є завод тисяча вісімсот дев’яносто якогось року, там страшні умови. Я розумію, що підприємство державне. Можна вам зібрати бізнес-асоціації на Харківщині та просто дати людям нормальні умови?<br/>А ми зі своєї сторони, як держава, повинні це робити дуже швидко перед зимою. Якщо можна вирішити це питання, і на це є ваша громадянська воля, – продовжує Володимир Зеленський.</blockquote>
      <p>Олександр Ярославський нагадав, що зараз на оборонних заводах та ж ситуація, що була на ХТЗ до покупки їм цього підприємства. Але держава не допомагала, а заважала.</p>
      <blockquote>– Я там платив зарплату на заводі, який простоював. Ми билися, билися, поки не запустили виробництво. Прийша СБУ і директору почали придумувати якісь божевільні підсудні статті. Я його рік у підвалах ховав.<br/>Зате сьогодні майже три тисячі людей мають зарплату, роботу. А це підприємство ми б могли втратити точно так само, – розповідає Олександр Ярославський.</blockquote>
      <p>Володимир Зеленський погодився на 100 % та пообіцяв, що до Ярославського більше жодна СБУ не прийде.</p>
      <blockquote>– Але зараз нам хоча б допомогти можете? Ми можемо щодо стратегічних планів потім зустрічатися, розмовляти. Можна бізнесменів зібрати? – звернувся Зеленський до Ярославського.</blockquote>
      <p>Бізнесмен відповів, що він вже сам зібрався.</p>
      <blockquote>– Не треба мене збирати. Багато бізнесменів не треба. То футбол, то ще щось, в підсумку я лишаюся. Збирають всіх, а сплачую я один. Коли ви мене помітили, я зрозумів, що я попав.</blockquote>
      <p>Після чого Олександр Ярославський таки пообіцяв допомогти президенту України та уряду.</p>
      <blockquote>– Звичайно, допоможемо. Питання закрито, не треба ні законопроектів, ні агітацій, нічого.</blockquote>
      <p>Правда, жартома зауважив, що 10% Укроборонпрому не потягне. А Володимир Зеленський в свою чергу сказав, що буде часто приїжджати на Харківщину, якщо тут так все вирішується дуже швидко.</p>
      <p>Нагадаємо, раніше ми писали про те, як пройшов<a href="https://fakty.com.ua/ua/ukraine/20191106-golova-oda-ta-narada-shhodo-ukroboronpromu-yak-projshov-vizyt-zelenskogo-do-harkova/"> візит Зеленського до Харкова</a>.</p>
    </article>
  </body>
</html>