<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/w-centrum-kijowa-pekla-rura-z-goraca-woda,983487.html"/>
    <meta property="og:site_name" content="TVN24"/>
    <meta property="article:published_time" content="2019-11-06T20:37:23+00:00"/>
    <meta property="og:title" content="Kłęby pary, strugi wody, auta w wielkich wyrwach. &quot;Asfalt roztopił się jak ser na ogniu&quot;"/>
    <meta property="og:description" content="Centrum Kijowa zostało sparaliżowane we wtorek w wyniku awarii sieci ciepłowniczej. Na skrzyżowaniu dwóch ruchliwych ulic pękła rura z gorącą wodą. Jezdnia się zapadła, w powstałe wyrwy wpadły dwa ..."/>
  </head>
  <body>
    <article>
      <h1>Kłęby pary, strugi wody, auta w wielkich wyrwach. "Asfalt roztopił się jak ser na ogniu"</h1>
      <address><time datetime="2019-11-06T20:37:23+00:00">06 Nov 2019, 20:37</time> by <a rel="author">tas//rzw</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/9d4ba0ed-4565-4d29-af47-dd3c68c9d1bd-480p.mp4"/>
        <figcaption>Do powstałych w jezdni wyrw wpadły dwa samochody<cite>Foto: ENEX | Video: ENEX</cite></figcaption>
      </figure>
      <h3>Centrum Kijowa zostało sparaliżowane we wtorek w wyniku awarii sieci ciepłowniczej. Na skrzyżowaniu dwóch ruchliwych ulic pękła rura z gorącą wodą. Jezdnia się zapadła, w powstałe wyrwy wpadły dwa samochody. Naprawa sieci ma potrwać do piątku.</h3>
      <p>"Przeklęte skrzyżowanie" - komentował wtorkową awarię portal kyiv.depo.ua. Napisał, że "asfalt w miejscu pęknięcia rury roztopił się jak ser na ogniu", a "skrzyżowanie ulic Szoty Rustawelego i Saksahanskiego przypomina garnek z ukropem".</p>
      <h3>W Kijowie pękła rura</h3>
      <related>
        <a href="https://www.tvn24.pl/wiadomosci-ze-swiata,2/awaria-w-smolensku-gigantyczny-gejzer-sparalizowal-centrum,318297.html"/>
      </related>
      <p>Do awarii sieci ciepłowniczej w Kijowie doszło we wtorek po godzinie 16 czasu lokalnego (godz. 15 w Polsce). W  powstałe w jezdni wyrwy wpadły dwa samochody.</p>
      <p>Państwowa firma Kyivteploenergo, odpowiadająca za dostawy ciepłej wody i energii, podała, że pękła rura o średnicy 700 milimetrów. Naprawa awarii ma potrwać do piątku.</p>
      <p>Firma zapewniła też, że kierowcy samochodów, które zapadły się wraz z jezdnią, nie odnieśli obrażeń, ale świadek zdarzenia opowiadał, że widział poparzone nogi jednego z mężczyzn.</p>
      <p>Kursujące w okolicy trolejbusy i autobusy zmieniły trasę. Na ulicach utworzyły się korki.</p>
      <p>Ukraińskie media przypomniały, że podobna awaria na skrzyżowaniu ulic Szoty Rustawelego i Saksahanskiego zdarzyła się rok temu.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/szosty-rok-wojny-zabito-ponad-3330-cywilow-rannych-zostalo-okolo-9-tysiecy,982685.html"/>
        <a href="https://www.tvn24.pl/wiadomosci-ze-swiata,2/zglosil-rozmowe-trumpa-i-zelenskiego-sygnalista-gotowy-odpowiedziec-na-pytania-kongresu,982661.html"/>
        <a href="https://www.tvn24.pl/wiadomosci-ze-swiata,2/wicepremier-ukrainy-zapowiada-wielkie-cwiczenia-nato-na-morzu-czarnym,982310.html"/>
        <a href="https://www.tvn24.pl/wiadomosci-ze-swiata,2/czarnobyl-przestal-odstraszac-ludzi-rekordowa-liczba-turystow-w-strefie-smierci,982309.html"/>
        <a href="https://www.tvn24.pl/wiadomosci-ze-swiata,2/czas-sfer-wplywow-minal-drzwi-do-czlonkostwa-ukrainy-w-nato-pozostaja-otwarte,981881.html"/>
      </related>
    </article>
  </body>
</html>