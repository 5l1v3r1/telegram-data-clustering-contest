<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545331.html/%D8%B9%D8%B1%D8%A8%D8%B3%D8%AA%D8%A7%D9%86--%DA%AF%D9%81%D8%AA-%D9%88%DA%AF%D9%88-%D8%A8%D8%A7-%DB%8C%D9%85%D9%86-%D8%B1%D8%A7-%D8%B1%D8%B3%D9%85%D8%A7--%D8%AA-%DB%8C%DB%8C%D8%AF-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T20:16:00+00:00"/>
    <meta property="og:title" content="عربستان، گفت‌وگو با یمن را رسماً تأیید کرد"/>
    <meta property="og:description" content="یک مسئول سعودی اذعان کرد، کشورش برای پایان دادن به جنگ پنج ساله علیه یمن، با صنعاء در حال گفت‌وگوست."/>
  </head>
  <body>
    <article>
      <h1>عربستان، گفت‌وگو با یمن را رسماً تأیید کرد</h1>
      <h2>خبرگزاری فرانسه:</h2>
      <address>
        <time datetime="2019-11-06T20:16:00+00:00">06 Nov 2019, 20:16</time>
      </address>
      <p>یک مسئول سعودی اذعان کرد، کشورش برای پایان دادن به جنگ پنج ساله علیه یمن، با صنعاء در حال گفت‌وگوست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ یک مسئول سعودی روز چهارشنبه (امروز) اذعان کرد که کشورش برای تمام کردن جنگ علیه یمن که آن را از حدود پنج سال پیش آغاز کرده، با صنعاء در حال گفت‌وگو است.</p>
      <p>خبرگزاری فرانسه به نقل از این مسئول سعودی که نامش را ذکر نکرد نوشت: «ما از سال ۲۰۱۶ کانالی باز با حوثی‌ها [جنبش انصارالله] داریم و این تماس‌ها را برای حمایت از صلح در یمن ادامه می‌دهیم».</p>
      <p>عربستان سعودی با مشارکت امارات و حمایت آمریکا، فرانسه و انگلیس، جنگ علیه یمن را از فروردین سال ۱۳۹۴ آغاز کرده و یمن را از هوا و زمین و دریا در محاصره قرار داده است.</p>
      <p>به گزارش فارس، ریاض تا پیش از حمله تلافی‌جویانه یمن به تأسیسات نفتی وابسته به شرکت آرامکو (بزرگ‌ترین شرکت نفتی جهان) هر گونه پیشنهاد و درخواست صنعاء برای مذاکره و پایان دادن به جنگ را رد می‌کرد اما بعد از این حمله، و ناتوانی سامانه‌های پدافندی آمریکایی ریاض برای حمایت از تأسیسات حیاتی خود، دولت سعودی را واداشت که گزینه‌های پایان تجاوز به یمن را بررسی کند.</p>
      <p>حمله تلافی‌جویانه یمن به شرکت نفتی آرامکو بامداد شنبه ۲۳ شهریورماه ۱۳۹۸ رخ داد. همان روز «یحیی سریع» سخنگوی ارتش و کمیته‌های مردمی یمن تأیید کرد، یگان پهپادی یمن با ۱۰ پهپاد پالایشگا‌ه‌های «بقیق» و «خریص» شرکت آرامکو در منطقه «شرقیه» عربستان سعودی را در چارچوب حق طبیعی و مشروع در پاسخگویی به جنایات ائتلاف متجاوز و محاصره پنج ساله یمن هدف قرار داده است.</p>
      <p>این حمله ضربه سختی به اعتبار نظامی آمریکا و همچنین ضربه دردناکی به تولید نفت عربستان سعودی زد. طبق گزارش‌های خبری حدود تولید روزانه شش میلیون نفت سعودی متوقف شده و هنوز موفق نشده آن را از سر بگیرد.</p>
      <p>انتهای پیام/</p>
    </article>
  </body>
</html>