<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/beskyldte-ap-for-milliardaer-misunnelse---na-snur-han/71788205"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T20:57:00+00:00"/>
    <meta property="og:title" content="Beskyldte Ap for milliardær-misunnelse - nå snur han"/>
    <meta property="og:description" content="Høyre-topp sa at misunnelse lå bak ønsket om å øke skatten på oppdrettsnæringa. - Det dummeste jeg har hørt, sier Ap-politiker."/>
  </head>
  <body>
    <article>
      <h1>Beskyldte Ap for milliardær-misunnelse - nå snur han</h1>
      <h2>Høyre-topp sa at misunnelse lå bak ønsket om å øke skatten på oppdrettsnæringa. - Det dummeste jeg har hørt, svarer Ap-politiker.</h2>
      <address><time datetime="2019-11-06T20:57:00+00:00">06 Nov 2019, 20:57</time> by <a rel="author">Steinar Solås Suvatne</a></address>
      <p>Både Stortinget og venstresida er <a href="https://www.dagbladet.no/nyheter/splittet-av-omstridt-gigantskatt/71780175">splittet i spørsmål om en eventuell ny beskatning av den svært lønnsomme oppdrettsnæringa</a>.</p>
      <p>Regjeringen bestilte en utvalgsrapport som anbefaler en ny beskatning, men Høyre er sterk motstander. I <a href="https://tv.nrk.no/serie/politisk-kvarter-tv/201911/NNFA07110619/avspiller">Politisk kvarter</a> på NRK tirsdag morgen sa Tom-Christer Nilsen (H) at ønsket om å beskatte laksemilliardærene handler om misunnelse.</p>
      <p>Etter påminnelse om at debatten handler om «relativt rike oppdrettere som ikke betaler grunnrenteskatt», svarte Nilsen retorisk:</p>
      <p>
        <b>«<i>Ja, så det er misunnelse vi snakker om</i>».</b>
      </p>
      <p>«<i>Jeg tror misunnelse er et element i diskusjonen (...) Problemet er ikke at folk blir rike i dette landet. Det at noen tjener penger i dette landet gjør at vi får investeringer</i>», la Høyre-politikeren til.</p>
      <h3>Går tilbake på utsagn</h3>
      <p>Overfor Dagbladet sier Nilsen at han tok litt «vel mye Møllers tran» på morgenkvisten.</p>
      <p>
        <b>- Det er synd dersom dette skal avspore en viktig debatt. Jeg mener ikke at verken utvalgets utredning eller hoveddelen av debatten er bygget på misunnelse, ei heller kommunenes ønske om sin rettmessige del, sier han.</b>
      </p>
      <p>
        <i>- Hvorfor sa du at det handlet om misunnelse, da?</i>
      </p>
      <p>- Bakgrunnen for kommentaren var at det ble stadig fokusert utelukkende på hvor rike selskapene og de som eier dem er, og at de derfor bør ha en høyere skattesats. Men hoveddelen av det disse selskapene tjener går tilbake til investeringer i næringsliv og arbeidsplasser, og skaper aktivitet i distriktene.</p>
      <h3>Rike oppdrettskonger</h3>
      <p>Den samlede formuen til de 18 største lakseeierne i landet var i fjor på ni milliarder kroner, ifølge Klassekampen. Rikest er Gerhard Meidell Alsaker fra Tysnes i Hordaland, med en likningsformue på 1,58 milliarder og inntekt på 52,9 millioner.</p>
      <p>
        <i>- Vi snakker om at enkelte er blitt milliardærer som følge av oppdrett?</i>
      </p>
      <p>- Det at noen selskaper tjener mer enn andre, er ikke i seg selv et argument for at de skal ha høyere skattesats, men selvsagt betaler de da høyere skatt enn en som går med lite overskudd. Vi er faktisk avhengig av å ha bedrifter og eiere som går med overskudd for at de skal betale skatt og bygge arbeidsplasser i distriktene, og sørger for at vi har noen å leve av i framtida, sier Nilsen.</p>
      <h3>- Det dummeste jeg har hørt</h3>
      <p>Cecilie Myrseth (Ap) var lite imponert over misunnelse-argumentet fra Høyre.</p>
      <p>
        <b>- Han hadde visst drukket ei hel flaske Møllers tran og viste Høyres sanne ansikt, sier hun til Dagbladet.</b>
      </p>
      <p>
        <i>- Du er ikke litt misunnelig på milliardærene, bare litt?</i>
      </p>
      <p>- Det er noe av det dummeste jeg har hørt. At fellesskapet vil ha noe igjen for bruk av fellesskapets ressurser, er slik det norske samfunnet er bygget opp. Jeg er ganske sikker på at det fortsatt vil være rike mennesker i Norge også i framtida. Det er vi ikke imot. Men i motsetning til Høyre er rettferdig fordeling det viktigste vi som politikere kan bidra til og sikre.</p>
      <h3>Sju milliarder</h3>
      <p>Havbruksskatteutvalget la mandag fram sin utredning.</p>
      <p>Flertallet i utvalget mener oppdrettsnæringa bør betale mer skatt av utbyttet fra den eksklusive retten til å bruke fellesskapets naturressurser.</p>
      <p>
        <b>En ny lakseskatt - omtalt som grunnrenteskatt - er i forslaget satt til 40 prosent. Det vil gi staten sju milliarder i skatteinntekter hvert år.</b>
      </p>
      <p>Ideen om å øke skattetrykket på oppdrettsnæringen er omstridt. Regjeringspartiene Høyre, Frp og Venstre er alle mot å innføre lakseskatt, men har latt utvalget fortsette sitt arbeid.</p>
    </article>
  </body>
</html>