<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902706/vanhaezebrouck-wil-beter-club-brugge-zien-ik-was-ontgoocheld-in-hen-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-06T20:15:00+00:00"/>
    <meta property="og:title" content="Vanhaezebrouck wil sterker Club Brugge zien: &quot;Ik was ontgoocheld in hen&quot;"/>
    <meta property="og:description" content="Club Brugge begint zo dadelijk aan zijn wedstrijd tegen PSG. Hein Vanhaezebrouck hoopt alvast dat Club op verplaatsing beter speelt dan thuis. De 0-5 in eigen stadion was een teleurstelling voor hem."/>
  </head>
  <body>
    <article>
      <h1>Vanhaezebrouck wil sterker Club Brugge zien: "Ik was ontgoocheld in hen"</h1>
      <address>
        <time datetime="2019-11-06T20:15:00+00:00">06 Nov 2019, 20:15</time>
      </address>
      <p>
        <b>Club Brugge begint zo dadelijk aan zijn wedstrijd tegen PSG. Hein Vanhaezebrouck hoopt alvast dat Club op verplaatsing beter speelt dan thuis. De 0-5 in eigen stadion was een teleurstelling voor hem.</b>
      </p>
      <p>"Ik ben benieuwd naar de prestatie van Club, want ik was toch ontgoocheld over wat ze in eigen huis lieten zien", vertelt hij bij <i>Het Nieuwsblad.</i> "Als je ziet dat Dijon, als rode lantaarn in Frankrijk, thuis wél de bal kon afpakken van PSG, de keeper aan het werk zette, negentig minuten lang fysiek overeind bleef en met 2-1 won, dan vind ik dat Club meer had moeten tonen.</p>
      <p>"Club is beter dan Dijon, hè. Maar het verloor kansloos met 0-5, terwijl er met Mbappé eigenlijk maar één ster bij was, en dat slechts dertig minuten. Twee jaar geleden met Anderlecht verloren we ook met 0-4 tegen PSG - au grand complet met ook Neymar en Cavani -, maar eigenlijk was het geweldig wat mijn groep toen deed, omdat we nog maar tien dagen met een totaal andere filosofie voetbalden", aldus Vanhaezebrouck.</p>
      <p>Die wedstrijd is echter al lang vergeten. "Olivier Deschacht zei me zondag nog: Coach, weet je nog… Ongelofelijk hoeveel kansen we toen creëerden, hoe we druk zetten, hoe we PSG vastzetten. Ik zeg: Ja Oli, maar achteraf kijken de mensen daar niet naar, alleen het resultaat blijft bij."</p>
      <aside>Lees meer<br/><a href="https://www.voetbalprimeur.be/nieuws/902622/opstelling-psg-club-brugge.html?itm_source=www.voetbalprimeur.be&amp;itm_medium=highlighted-content">OPSTELLING: Clement brengt deze elf namen op het veld tegen PSG<br/></a><a href="https://www.voetbalprimeur.be/nieuws/902636/live-club-brugge-gaat-op-zoek-bij-psg-in-de-champions-league.html?itm_source=www.voetbalprimeur.be&amp;itm_medium=highlighted-content"> LIVE: Navas voorkomt gelijkmaker vanop elf meter in de Champions League</a></aside>
    </article>
  </body>
</html>