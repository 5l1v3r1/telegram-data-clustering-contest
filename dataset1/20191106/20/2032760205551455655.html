<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88874"/>
    <meta property="og:site_name" content="Denník politika"/>
    <meta property="article:published_time" content="2019-11-06T20:35:01+00:00"/>
    <meta property="og:title" content="Slovenskí akademici rozširujú spoluprácu na projekte v Číne, ťažiť z toho môžu aj naše firmy"/>
    <meta property="og:description" content="6.11.2019 (Webnoviny.sk) – Slovenskí akademici rozširujú svoju spoluprácu na urbanizačnom projekte v Číne. Na pôde šanghajskej East China Normal University (ECNU) totiž v stredu podpísali zástupcovia Inštitútu pre udržateľný mestský a komunitný rozvoj so sídlom v Pekingu a Hongkongu, Spectra centra excelentnosti Európskej únie pri Slovenskej technickej univerzite (STU) v Bratislave a profesor Khald El Adli, ktorý je expertom Organizácie spojených národov (OSN) v oblasti udržateľného mestského plánovania, memorandum o porozumení."/>
  </head>
  <body>
    <article>
      <h1>Slovenskí akademici rozširujú spoluprácu na projekte v Číne, ťažiť z toho môžu aj naše firmy</h1>
      <address><time datetime="2019-11-06T20:35:01+00:00">06 Nov 2019, 20:35</time> by <a rel="author">Webnoviny</a></address>
      <p>6.11.2019 (Webnoviny.sk) – Slovenskí akademici rozširujú svoju spoluprácu na urbanizačnom projekte v Číne. Na pôde šanghajskej East China Normal University (ECNU) totiž v stredu podpísali zástupcovia Inštitútu pre udržateľný mestský a komunitný rozvoj so sídlom v Pekingu a Hongkongu, Spectra centra excelentnosti Európskej únie pri Slovenskej technickej univerzite (STU) v Bratislave a profesor Khald El Adli, ktorý je expertom Organizácie spojených národov (OSN) v oblasti udržateľného mestského plánovania, memorandum o porozumení.</p>
      <h3>Pracovná návšteva Rašiho v Číne</h3>
      <p>Profitovať by z neho mohli aj slovenskí podnikatelia. Podpis memoranda bol pritom súčasťou programu pracovnej návštevy vicepremiéra pre investície a informatizáciu Richarda Rašiho v Číne.</p>
      <p><i>„Podpisujeme memorandum o vytvorení pobočky Spectra centra exelentnosti Európskej únie, ktorá znamená otvorenie nielen spolupráce pre akademický sektor, ale aj spolupráce pre komunálny sektor a takisto pre podnikateľov. Pevne verím, že sa ná podarí v krátkom čase na báze plánovania priestorového rozvoja v zmysle smart a eco city zaangažovať aj slovenské firmy do spolupráce tu v Číne,“</i> povedal v stredu v Šanghaji pri podpise memoranda Maroš Finka z bratislavskej STU.</p>
      <h3>Ostrov ako príklad ekologickej smart spoločnosti</h3>
      <p>Slovenskí odborníci pritom v oblasti urbánnej ekológie, priestorového plánovania a udržateľného rozvoja miest spolupracujú takmer dekádu. Zameriavajú sa pritom najmä na ostrov Chongming pri Šanghaji</p>
      <p><i>„Spolupráca za osem rokov vyrástla zo spolupráce v polohe výučby, do spolupráce v oblasti výskumu,“</i> povedal Finka s tým, že cieľom je urobiť tento ostrov príkladom ekologickej smart spoločnosti 21. storočia.</p>
      <p>V nasledujúcich 10 rokoch by sa tak mali podľa Finka odborníci zamerať najmä na transformáciu ostrova Chongming a takto v podstatne na jeho prípravu na suburbanizáciu Šanghaja práve do tejto oblasti. V praxi by tak v jednotlivých oblastiach ostrova mali testovať a vyhodnocovať rôzne prístupy v rozvoji miest.</p>
      <p><i>„Plánom je vytvoriť niekoľko živých laboratórií, ktoré ukážu možnosti ekologicky únosnej transformácie ostrova smerom k smart spoločnosti,</i>“ dodal zástupca bratislavskej STU Maroš Finka.</p>
      <h3>Raši prediskutoval aj spoluprácu s Čínou</h3>
      <p>Podpredseda vlády SR pre investície a informatizáciu Richard Raši sa aj o tomto memorande počas svojej návštevy šanghajskej univerzity ECNU bavil s jej najvyššími predstaviteľmi.</p>
      <p>Stretol sa tiež s bývalým zástupcom generálneho tajomníka OSN Sha-Zukangom. Ten je členom správnej rady univerzity ECNU a inicioval spracovanie Agendy 2030 pre udržateľný rozvoj.</p>
      <p>Práve Agenda 2030 a jej implementácia v Číne a na Slovensku bola aj hlavnou témou stretnutia vicepremiéra Rašiho s Sha-Zukangom. Podpredseda vlády pre investície a informatizáciu SR hovoril o slovenských prioritách, ako aj o dokumente Vízia a stratégia rozvoja Slovenska do roku 2030.</p>
      <p>Okrem toho prediskutovali aj spoluprácu medzi Slovenskom a Čínou v implementácii agendy, konkrétne v oblasti rozvoja miest.</p>
      <p>Viac k témam: <a href="https://www.webnoviny.sk/tag/agenda-2030/"><u>Agenda 2030</u></a>, <a href="https://www.webnoviny.sk/tag/slovenska-technicka-univerzita-v-bratislave/"><u>Slovenská technická univerzita v Bratislave</u></a><br/>Zdroj: Webnoviny.sk – <a href="https://www.webnoviny.sk/slovenski-akademici-rozsiruju-spolupracu-na-projekte-v-cine-tazit-z-toho-mozu-aj-nase-firmy/"><u>Slovenskí akademici rozširujú spoluprácu na projekte v Číne, ťažiť z toho môžu aj naše firmy</u></a> © SITA Všetky práva vyhradené.</p>
    </article>
  </body>
</html>