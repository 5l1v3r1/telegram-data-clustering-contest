<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/mizhnarodni-rezervi-ukrajini-u-zhovtni-zmenshilisya-do-214-mlrd-638205.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T20:16:50+00:00"/>
    <meta property="og:title" content="Міжнародні резерви України у жовтні зменшилися до 21,4 млрд"/>
    <meta property="og:description" content="За даними Нацбанку, у жовтні 2019 року уряд виплатив за боргами зовнішнім кредиторам 632,3 мільйона доларів"/>
  </head>
  <body>
    <article>
      <h1>Міжнародні резерви України у жовтні зменшилися до 21,4 млрд</h1>
      <address>
        <time datetime="2019-11-06T20:16:50+00:00">06 Nov 2019, 20:16</time>
      </address>
      <h4>За даними Нацбанку, у жовтні 2019 року уряд виплатив за боргами зовнішнім кредиторам 632,3 мільйона доларів</h4>
      <p>Протягом жовтня 2019 року рівень міжнародних резервів України скоротився на 0,2% до 21,4 мільярда доларів.</p>
      <p>Такі дані наводить <a href="https://bank.gov.ua/news/all/mijnarodni-rezervi-ukrayini-stanovili-214-mlrd-dol-ssha-za-pidsumkami-jovtnya">Національний банк України.</a></p>
      <p>«У жовтні вони майже не змінилися, зменшившись всього на 0,2%. Значні обсяги погашень за державним боргом були компенсовані зовнішніми надходженнями, а також валютними інтервенціями Національного банку та операціями з управліннями міжнародними резервами», — йдеться у повідомленні НБУ.</p>
      <p>За даними Нацбанку, у жовтні 2019 року уряд виплатив за боргами зовнішнім кредиторам 632,3 мільйона доларів, з яких 475,5 мільйона доларів — за облігаціями внутрішньої державної позики, які випустили в іноземній валюті.</p>
      <p>Водночас на валютному ринку України спостерігалася надлишкова пропозиція валюти через високі показники експорту зернових. Завдяки цьому, НБУ викупив з ринку 193,9 мільйона доларів для поповнення резервів.</p>
      <p>«Такий обсяг міжнародних резервів покриває 3,4 місяця майбутнього імпорту, що є достатнім для виконання зобов’язань України та поточних операцій Уряду і Національного банку», — додають у Нацбанку.</p>
      <p>Нагадаємо, що у вересні міжнародні резерви України зменшилися на 2,6% – до 21,43 мільярда доларів.</p>
      <related>
        <a href="https://glavcom.ua/country/health/moz-perelik-bezkoshtovnih-likiv-u-likarnyah-publikuvatimut-onlayn-552735.html"/>
        <a href="https://glavcom.ua/economics/finances/nacbank-kupiv-na-mizhbanku-ponad-64-mln-dolariv-534666.html"/>
        <a href="https://glavcom.ua/news/uryad-udoskonaliv-poryadok-nadannya-pakunku-malyuka-556663.html"/>
      </related>
    </article>
  </body>
</html>