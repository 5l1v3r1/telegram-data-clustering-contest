<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620262/%D8%A7%D8%B3%D8%AA%D8%A7%D8%AF-%D8%AF%D8%A7%D9%86%D8%B4%DA%AF%D8%A7%D9%87-%D8%B4%DB%8C%D8%B1%D8%A7%D8%B2-%D8%AF%D8%A7%D9%86%D8%B4%D9%85%D9%86%D8%AF-%D8%A8%D8%B1%D8%AA%D8%B1-%D8%A2%DA%A9%D8%A7%D8%AF%D9%85%DB%8C-%D8%B9%D9%84%D9%88%D9%85-%D8%AC%D9%87%D8%A7%D9%86-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T20:40:00+00:00"/>
    <meta property="og:title" content="استاد دانشگاه شیراز دانشمند برتر آکادمی علوم جهان شد"/>
    <meta property="og:description" content="دانشگاه شیراز اعلام کرد: حمیدرضا پورقاسمی عضو هیات علمی این دانشگاه به عنوان تنها استاد ایرانی و یکی از پنج دانشمند برتر زیر ۴۰ سال آکادمی علوم دنیا (TWAS-CASAREP) در سال ۲۰۱۹ انتخاب شد."/>
  </head>
  <body>
    <article>
      <h1>استاد دانشگاه شیراز دانشمند برتر آکادمی علوم جهان شد</h1>
      <address>
        <time datetime="2019-11-06T20:40:00+00:00">06 Nov 2019, 20:40</time>
      </address>
      <p>
        <i>دانشگاه شیراز اعلام کرد: حمیدرضا پورقاسمی عضو هیات علمی این دانشگاه به عنوان تنها استاد ایرانی و یکی از پنج دانشمند برتر زیر ۴۰ سال آکادمی علوم دنیا (TWAS-CASAREP) در سال ۲۰۱۹ انتخاب شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پورقاسمی هم اکنون به عنوان دانشیار بخش مهندسی منابع طبیعی و محیط زیست در دانشکده کشاورزی دانشگاه شیراز مشغول تدریس و پژوهش است.</p>
      <p>آکادمی علوم دنیا (TWAS) با هدف پیشرفت علم در کشورهای درحال توسعه در سال ۱۹۸۳ در Trieste کشور ایتالیا با گروهی از دانشمندان ممتاز دنیا و به افتخار پروفسورعبدالسلام برنده جایزه نوبل از کشور پاکستان بنیان گذاری شد.</p>
      <figure>
        <img src="https://aftabnews.ir/files/fa/news/1398/8/15/356234_104.jpg"/>
      </figure>
      <p>این آکادمی، دارای یک هزار و ۱۱۶ عضو از ۹۰ کشور دنیاست که ۷۳ عضو آن از کشورهای درحال توسعه هستند.</p>
      <p>اعضای TWAS از دانشمندان زیر ۴۰ سال و بر اساس فعالیت های پژوهشی انتخاب و معرفی می شوند.</p>
      <p>این گزارش می‌افزاید: پس از داوری اولیه، ۱۰ دانشمند جوان معرفی و سپس کمیته TWAS از بین ۱۰ پژوهشگر معرفی شده، پنج نفر نهایی را انتخاب و آنها را به مدت پنج سال تحت حمایت های پژوهشی قرار می دهد.</p>
      <p>بر اساس این گزارش، پژوهشگران برتر در ۱۰ گروه علمی با یکدیگر رقابت می‌کنند که دارای تخصص های مختلف اعم از کشاورزی، شیمی، ریاضیات، فیزیک، اقتصاد، علوم پزشکی، بیولوژی مولکولی- سلولی، سیستم های بیولوژیک، علوم مهندسی، علوم زمین و نجوم هستند.</p>
      <p>پژوهشگر برتر کشور در بخش کشاورزی (سال ۱۳۹۵)، مجری و همکار در ۷ طرح پژوهشی، پژوهشگر جوان دانشگاه شیراز (۱۳۹۷)، پژوهشگر برتر دانشکده کشاورزی دانشگاه شیراز (۱۳۹۶)، استاد نمونه آموزشی دانشکده کشاورزی دانشگاه شیراز (۱۳۹۶)، چاپ سه کتاب در انتشارات معتبر بین المللی Elsevier و Springer ، ۱۲۰ مقاله ISI در مجلات معتبر بین المللی، ۴۵ مقاله در مجلات ISC ، داور ۵۱ مجله بین المللی و ۲۲ مجله ملی و راهنمایی و مشاوره ۴۴ رساله دکتری و پایان نامه کارشناسی ارشد؛ در کارنامه علمی و پژوهشی دکترحمیدرضا پورقاسمی، این استاد پرتلاش دانشگاه شیراز مشاهده می شود.</p>
      <p>پیش از این دکتر بهرام همتی نژاد، استاد دانشگاه شیراز جایزه جوان TWAS را دریافت کرده بود.</p>
      <p>پروفسور افسانه صفوی، پروفسور کرامت اله ایزدپناه و پروفسور حبیب فیروزآبادی از اساتید دانشگاه شیراز هستند که هم اکنون در آکادمی علوم جهان عضویت دارند.</p>
      <p>
        <b>رمز موفقیت استاد دانشگاه شیراز چه بود؟</b>
      </p>
      <p>به گفته پورقاسمی، این استاد دانشگاه در حال حاضر و مطابق با گزارش سایت Google Scholar، دارای H-Index ۴۷ با تعداد کل استنادات ۶۶۵۰ است که بیانگر جایگاه علمی عالی یک محقق جوان در دنیا محسوب می شود.</p>
      <p>وی درباره موفقیت خود به خبرنگار ایرنا گفت: تمامی افتخارات حاصله در پنج سال گذشته را مدیون حمایت های دانشگاه شیراز و علیرضا افشاریفر و محسن عدالت روسای دانشکده کشاورزی این دانشگاه می دانم‌؛ قطعا اگر حمایتهای این عزیزان از اعضای هیات علمی جوان نبود، این توفیقات حاصل نمی‌شد.</p>
      <p>پورقاسمی ادامه داد: در کنار این حمایتها، داشتن انگیزه و هدف متعالی در آموزش و پژوهش و همراهی همسر گرامیام نقش بسزائی در موفقیتهای اینجانب داشته و همچنان امیدوارم با تلاش و پیگیری های مستمر بتوانم گام مثبتی در راستای اعتلای نام مقدس جمهوری اسلامی ایران و دانشگاه شیراز در عرصه‌های جهانی بردارم.</p>
    </article>
  </body>
</html>