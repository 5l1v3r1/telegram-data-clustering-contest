<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118976-ministarstvo-odbrane-reagovalo-na-kritiku-komesarke-saveta-evrope-za-ljudska-prava?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-06T20:40:03+00:00"/>
    <meta property="og:title" content="Ministarstvo odbrane reagovalo na kritiku komesarke Saveta Evrope za ljudska prava"/>
    <meta property="og:description" content="Ministarstvo odbrane je povodom izjave komesarke Saveta Evrope za ljudska prava Dunje Mijatović večeras saopštilo da se &quot;u Srbiji knjige ne zabranjuju&quot;.Komesarka Saveta Evrope za ljudska prava, Dunja Mijatović, kritikovala je danas Ministarstvo odbrane Srbije zbog organizovanja promocije knjige &quot;Tuzlanska kapija režirana tragedija&quot; u kojoj se, kako je ukazala, &quot;falsifikuju činjenice o zločinu&quot; koji se 1995. dogodio u BiH. &quot;Ministarstvo odbrane izražava žaljenje jer je uvažena komesarka propustila da se oglasi kada je oslobodjen Naser Orić, dokazani ubica Srba, baš kao što nije uvidela potrebu da osudi i traži odgovornost za izjavu Emira Suljagića direktora Memorijalnog centra Potočari u Srebrenici u kojoj kaže da je 'Jasenovac četnička izmišljotina' i da su 'Časni bošnjaci iz Handžar divizije propustili priliku da reše četnike, zato nam je to ostavljeno u amanet' &quot;, navodi se na sajtu ministarstva.Ministarstvo navodi da je &quot;šteta što Dunja Mijatović ne traži da se sazna ko je u Srebrenici pokušao da ubije Aleksandra…"/>
  </head>
  <body>
    <article>
      <h1>Ministarstvo odbrane reagovalo na kritiku komesarke Saveta Evrope za ljudska prava</h1>
      <address>
        <time datetime="2019-11-06T20:40:03+00:00">06 Nov 2019, 20:40</time>
      </address>
      <p><b>Ministarstvo odbrane je povodom izjave komesarke Saveta Evrope za ljudska prava Dunje Mijatović večeras saopštilo da se "u </b><b>Srbiji knjige ne zabranjuju".</b><br/><br/>Komesarka Saveta Evrope za ljudska prava, Dunja Mijatović, kritikovala je danas Ministarstvo odbrane Srbije zbog organizovanja promocije knjige "Tuzlanska kapija režirana tragedija" u kojoj se, kako je ukazala, "falsifikuju činjenice o zločinu" koji se 1995. dogodio u BiH.<br/>"Ministarstvo odbrane izražava žaljenje jer je uvažena komesarka propustila da se oglasi kada je oslobodjen Naser Orić, dokazani ubica Srba, baš kao što nije uvidela potrebu da osudi i traži odgovornost za izjavu Emira Suljagića direktora Memorijalnog centra Potočari u Srebrenici u kojoj kaže da je 'Jasenovac četnička izmišljotina' i da su 'Časni bošnjaci iz Handžar divizije propustili priliku da reše četnike, zato nam je to ostavljeno u amanet' ", navodi se na sajtu ministarstva.<br/><br/>Ministarstvo navodi da je "šteta što Dunja Mijatović ne traži da se sazna ko je u Srebrenici pokušao da ubije Aleksandra Vučića ili ko je lagao da se na Kosovu Šiptari truju jednonacionalnim otrovom iz Srbije".<br/><br/>"Umesto da traga za istinom, Dunja Mijatović napada Ministarstvo odbrane zato što se u Domu Vojske raspravljalo o knjizi koju nije izdalo Ministarstvo odbrane. Svaki pokušaj drugačijeg vidjenja gradjanskog rata u BiH je veliki zločin ako dolazi od Srba. Ministarstvo odbrane na to neće pristati i zato je omogućilo da autor knjige i ljudi koji su učestvovali u istraživanju čitavog slučaja iznesu svoj stav", navode iz tog ministarstva.<br/><br/>U tekstu objavljenom i na sajtu Ministarstva odbrane, navodi se i da su "Srbi mnogo puta bili i još uvek jesu žrtve dvostrukih standarda i često im se i sudilo i sudi za tudje zločine. Srbija neće zabranjivati knjige, to je tradicija nekih drugih naroda", te su preporučili komesarki da pročita knjigu koju je kritikovala.<br/><br/>Lokalne grupe za ljudska prava i bošnjački zvaničnici takodje su kritikovali Ministarstvo odbrane Srbije zbog sinoćne promocije knjige Ilije Brankovića "Tuzlanska kapija režirana tragedija" u Domu Vojske Srbije.<br/><br/>Mediji u BiH navode da se u toj knjizi osporava presuda Suda BiH kojom je Novak Djukić osudjen na 20 godina zatvora.</p>
    </article>
  </body>
</html>