<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://valenciaplaza.com/william-christie-debuta-a-les-arts-amb-la-finta-giardiniera-de-mozart-en-versio-semiescenificada"/>
    <meta property="og:site_name" content="Cultur Plaza"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="William Christie debuta a les Arts amb ‘La finta giardiniera’, de Mozart, en versió semiescenificada"/>
    <meta property="og:description" content="És l’únic concert que Christie ha programat a Espanya per a 2019 amb els solistes de Le Jardin des Voix, el seu projecte per a joves cantants"/>
  </head>
  <body>
    <article>
      <h6 class="kicker">DIUMENGE 10 DE NOVEMBRE</h6>
      <h1>William Christie debuta a les Arts amb ‘La finta giardiniera’, de Mozart, en versió semiescenificada</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">Culturplaza</a></address>
      <p>
        <b>És l’únic concert que Christie ha programat a Espanya per a 2019 amb els solistes de Le Jardin des Voix, el seu projecte per a joves cantants</b>
      </p>
      <p>VALÈNCIA. <b>William Christie</b> debuta al Palau de les Arts amb <i>La finta giardiniera</i>, de Mozart, aquest diumenge, 10 de novembre, a les 18.00 hores. La Sala Principal acull aquesta única funció de la primera òpera còmica del geni de Salzburg, que es representa en versió semiescenificada. El respectat clavecinista, director d’orquestra, musicòleg i professor visita el centre d’arts amb la seua formació, <b>Les Arts</b><b> Florissants</b>, que celebra enguany el 40 aniversari i es considera l’‘ensemble’ de referència en la recuperació i interpretació de música barroca i clàssica amb instruments antics.</p>
      <p>El repartiment de l’obra està integrat per solistes de <b>Le Jardin des Voix</b>, l’acadèmia de cant per a joves artistes de Les Arts Florissants, que dirigeixen <b>William Christie i Paul Agnew</b>. <b>Mariasole Mainini </b>(Sandrina), <b>Lauren Lodge-Campbell </b>(Serpetta), <b>Deborah Cachet</b> (Arminda), <b>Théo Imart </b>(Ramiro), <b>Moritz Kallenberg</b> (Il contino Belfiore),<b> Rory Carver</b> (Il podestà) i <b>Sreten Manojlovic</b> (Nardo) conformen l’elenc. La seua actuació suposa, a més, l’única visita dels talents de Le Jardin des Voix programada a Espanya per a 2019. <b>Sophie Daneman</b> dirigeix aquesta versió semiescenificada de <i>La finta giardiniera</i>, amb escenografia d’<b>Adeline Caron</b> i vestuari de<b> Pauline Juille</b>, que es va estrenar aquest passat estiu en el festival Dans les Jardins de William Christie.</p>
      <p>Mozart va compondre a penes amb 18 anys <i>La finta giardiniera</i>, òpera bufa en tres actes amb llibret de <b>Giuseppe Petrosellini</b>. Estrenada el 13 de gener de 1775 al Salvatortheater de Munic amb gran èxit, es tracta de la primera òpera còmica del geni de Salzburg. Comèdia d’enganys, encontres i desavinences entre tres parelles amb moments de gran noblesa musical. L’acció transcorre en una hisenda als afores de Milà a mitjan segle XVIII. Per a estar a prop del seu estimat, el comte Belfiore, la marquesa Violant Onesti decideix fer-se passar per una jove jardinera, Sandrina, per a buscar treball a la cort del ‘podestà’ de la hisenda. El seu criat Nardo fingeix ser el seu germà.</p>
      <p>Clavecinista, director, musicòleg i professor, <b>William Christie</b> és pioner en el redescobriment i acostament de la música barroca francesa al gran públic. Originari de Buffalo i format en les universitats de Harvard i Yale, la seua carrera va agafar un gir decisiu quan va formar Les Arts Florissants. Al capdavant d’aquest conjunt, en 1987 va aconseguir la seua consagració pública amb la producció d’‘Atys’, de Lully, a l’Opéra-Comique de París, projecte seguit de molts altres èxits centrats en el repertori barroc francés i europeu. Interessat per aprofundir en la seua tasca com a formador, William Christie, junt amb Les Arts Florissants, va crear en 2002 Le Jardin des Voix, una acadèmia biennal per a joves cantants.</p>
      <related>
        <h4>Noticias relacionadas</h4>
        <a href="https://valenciaplaza.com/la-tabernera-del-puerto-zarzuela-grande-en-les-arts"/>
        <a href="https://valenciaplaza.com/los-directores-de-la-tabernera-del-puerto-se-encuentran-con-el-publico"/>
        <a href="https://valenciaplaza.com/10-minutos-con-mario-gas"/>
      </related>
    </article>
  </body>
</html>