<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697096/%D9%85%D8%B1%D9%85%D8%AA-%D8%B9%D9%85%D8%A7%D8%B1%D8%AA-%D9%82%D8%A7%D8%AC%D8%A7%D8%B1%DB%8C-%D8%AF%D8%B1-%D9%82%D9%84%D8%A8-%D8%AA%D9%87%D8%B1%D8%A7%D9%86-%D8%B4%D8%B1%D9%88%D8%B9-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="مرمت «عمارت قاجاری» در قلب تهران شروع شد"/>
    <meta property="og:description" content="حالا علی محمد سعادتی شهردار منطقه ۱۲ شهرداری تهران خبرهای خوشی از مرمت و احیای این خانه تاریخی در آینده نزدیک داده است."/>
  </head>
  <body>
    <article>
      <h1>مرمت «عمارت قاجاری» در قلب تهران شروع شد</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <p>
        <b>حالا علی محمد سعادتی شهردار منطقه ۱۲ شهرداری تهران خبرهای خوشی از مرمت و احیای این خانه تاریخی در آینده نزدیک داده است.</b>
      </p>
      <p>شهردار منطقه ۱۲ شهر تهران از آغاز تخلیه نخاله‌ها و آشغال‌ها از عمارت کوچه برازجان-شیرازی در محله عودلاجان خبر داد و گفت: به زودی این عمارت مرمت خواهد شد.</p>
      <p>به گزارش فارس، کمی قبل بود که برخی از علاقه‌مندان به حفظ بناهای تاریخی شهر تهران نسبت به عمارت کوچه برازجان - شیرازی در محله عودلاجان میانی گلایه‌هایی داشته و حال و روز این ساختمان قدیمی را نامناسب عنوان کردند.</p>
      <p>علاقه‌مندان حفظ بناهای تاریخی در گلایه خود نوشتند: «دوسال قبل که در مورد این بنای قاجاری مطلبی منتشر کردیم حال و روز بهتری داشت، هرچند مسکن معتادان و کارتن خوابها شده بود و در اغلب اتاقهایش رخت و لباس و بساط خواب بی‌خانمان‌ها گسترده بود، اما وضعیت بهتری از این روزها داشت. شاید سبب ان تلاش ساکنان بی خانمان برای حفظ تنها سرپناه خود بود.»</p>
      <p>این علاقه‌مندان به بناهای تاریخی در بخشی دیگر از گلایه خود نوشتند: «مدتی پیش شهردار منطقه ۱۲ به اتفاق همراهان بازدیدی از این بنا داشتند و در صفحه اینستاگرامی‌شان مطالبی درج کردند، بسیار امیدوار شدیم که برای احیای دوباره این بنای ارزشمند قدم‌هایی برداشته خواهد شد.</p>
      <p>اما از آن زمان تا کنون چندین بار به این بنا سرزدیم ولی هربار شرایط این عمارت زیبا که در میان خرابه های عودلاجان به حال خود رها شده بدتر و بدتر از پیش به چشم می‌اید.سقفها به سبب باران درحال فرو ریختن و دیوارها در شرایط بدی هستند. بخشهای سالم بنا، عامدانه تخریب و حتی آثار حفاران متوهم که دیوارها را نقب زده اند به امید گنج!! به چشم میاید.</p>
      <p>امیدواریم در گردونه فراموشی، بیش از پیش دچار ویرانی نشود. به وزارت و وزیر میراث فرهنگی امیدی نیست.عجیب در خواب عمیق فرو رفته اند.شاید شهردار دغدغه مند این منطقه جور خواب الودگی متولیان میراث فرهنگی را بر دوش بگیرند و استین بالا بزند.»</p>
      <p>
        <b>آغاز مرمت عمارت کوچه برازجان - شیرازی به زودی</b>
      </p>
      <p>حالا علی محمد سعادتی شهردار منطقه ۱۲ شهرداری تهران خبرهای خوشی از مرمت و احیای این خانه تاریخی در آینده نزدیک داده است.</p>
      <p>وی گفت: از چند روز قبل کار تخلیه نخاله و آشغالهایی که در این خانه تاریخی ریخته شده بود توسط عوامل خدمات شهری شهرداری منطقه ۱۲ شهر تهران آغاز شده است.</p>
      <p>سعادتی گفت: پس از تخلیه کامل آشغال‌ها این نوید را به دوست‌داران خانه‌های تاریخی می‌دهیم که به زودی در یک برنامه منظم و مدون کار بازسازی این بنای تاریخی آغاز خواهد شد.</p>
    </article>
  </body>
</html>