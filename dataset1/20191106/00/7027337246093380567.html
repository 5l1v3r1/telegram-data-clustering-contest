<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697148/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D9%BE%D8%B1%D8%AF%D8%A7%D8%AE%D8%AA-%D9%85%D8%B7%D8%A7%D9%84%D8%A8%D8%A7%D8%AA-%D9%88%DB%8C%D9%84%D9%85%D9%88%D8%AA%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="آخرین وضعیت پرداخت مطالبات ویلموتس"/>
    <meta property="og:description" content="سختگوی فدراسیون فوتبال گفت: تلاش‌های زیادی انجام شده تا پول سرمربی تیم ملی به حسابش واریز شود."/>
  </head>
  <body>
    <article>
      <h1>آخرین وضعیت پرداخت مطالبات ویلموتس</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/15/1034261_279.jpg"/>
      </figure>
      <p>سختگوی فدراسیون فوتبال گفت: تلاش‌های زیادی انجام شده تا پول سرمربی تیم ملی به حسابش واریز شود.</p>
      <p>به گزارش خبرگزاری تسنیم، امیرمهدی علوی در مورد پرداخت مطالبات مارک میلموتس گفت: فدراسیون فوتبال تلاش‌های زیادی برای پرداخت پول قرارداد ویلموتس انجام داده و خوشبختانه در روز‌های اخیر با همکاری وزارت ورزش و جوانان این تامین اعتبار صورت گرفت. این پول به حساب یک بانک در خارج از کشور واریز شد تا مراحل لازم طی شود. در انتقال این پول از بانک مربوط به حساب مقصد مشکلاتی پیش آمد که در حال بررسی وحل است.</p>
      <p>وی افزود: فدراسیون فوتبال امروز (چهارشنبه) از طریق ارکان بین‌الملل و حوزه‌های دیگر تلاش‌های خود را انجام داد و بخش عمده‌ای از مراحل انتقال پول به حساب ویلموتس طی شده است تا این اتفاق رخ دهد.</p>
      <p>علوی در پاسخ به این سوال که گویا در چند وقت اخیر ویلموتس کارش را جدی نگرفته و به نوعی تیم ملی را رها کرده است، عنوان کرد: در این مدت که ویلموتس در ایران نبود، دستیاران او آقایان وحید هاشمیان و فریرا بازی‌های لیگ را رصد کرده‌اند. روز گذشته هاشمیان از نزدیک بازی استقلال و صنعت نفت آبادان را تماشا کرد و امروز هم بازی تیم جوانان ایران و قرقیزستان را دید. سرمربی تیم ملی نیز خودش پیگیر اردوهای تیم ملی است. ضمن اینکه فدراسیون فوتبال در این مدت نهایت تلاش خود را انجام داد تا مشکل واریزی پول به طور کامل حل و این کار در کمترین زمان ممکن انجام شود.</p>
      <p>سخنگوی فدراسیون فوتبال در واکنش به این سوال که چه تضمینی است بانک مربوط پول را به حساب ویلموتس بریزد و اتفاقات قبل تکرار نشود خاطرنشان کرد: تلاش‌های لازم در این زمینه انجام شده که پول به حساب سرمربی تیم ملی واریز شود.</p>
      <p>وی راجع به میزبانی اردن از بازی عراق و ایران در تاریخ بیست‌وسوم آبان‌ماه، خاطرنشان کرد: رئیس فدراسیون فوتبال عراق رسما اعلام کرد که اردن میزبان بازی با ایران خواهد بود. اگرچه فیفا هنوز به طور رسمی این موضوع را به فدراسیون فوتبال کشورمان اعلام نکرده و احتمالا فردا به وقت تهران این اتفاق رخ دهد.</p>
    </article>
  </body>
</html>