<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/vladan-milojevic-nisam-populista-nisam-vidovit-cutimo-i-radimo/341826"/>
    <meta property="og:site_name" content="MozzartSport"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="Vladan Milojević: Nisam populista, nisam vidovit, ćutimo i radimo"/>
    <meta property="og:description" content="„Mnogo ćemo izgubiti ako ne izvučemo pouke za budućnost“, kaže trener Zvezde posle poraza od Totenhema"/>
  </head>
  <body>
    <article>
      <h1>Vladan Milojević: Nisam populista, nisam vidovit, ćutimo i radimo</h1>
      <h2>„Mnogo ćemo izgubiti ako ne izvučemo pouke za budućnost“, kaže trener Zvezde posle poraza od Totenhema</h2>
      <address>
        <time datetime="2019-11-06T00:00:00+00:00">06 Nov 2019</time>
      </address>
      <p>U Londonu pet, u Beogradu četiri. Kad se pogledaju rezultati izgleda da se Crvena zvezda ni za šta nije pitala protiv Totenhema, međutim, posebno u prvom poluvremenu duela u Srbiji, naš prvak je imao dve idealne šanse i da ih je realizovao, uveravaju crveno-beli, možda bi se druga pesma pevala.</p>
      <p>Ovako, umesto ode radosti, tužbalica na stadionu „Rajko Mitić“, ali nezadovoljnih u taboru Zvezde – nema.<br/>„<b>Totenhem je fantastilčna ekipa, brza, jaka u duelima... Pokušali smo da joj pariramo, želeli smo da joj  skratimo prostore, uvučemo u našu igru, dođemo do šansi...“,</b> sleže ramenima <b>Vladan Milojević</b>.</p>
      <figure>
        <img src="https://mozzartsport.com/upload/CKEditor/06.11.2019./FK%20CZ.png"/>
      </figure>
      <p>I šanse su se ukazale, ali najpre <b>Milan Pavkov</b> pri rezultatu 0:0, pa <b>Van la Para</b> u stativu kad je bilo 0:1 nisu uspeli da pogode cilj.<br/>„<b>Desilo se... Fudbal je to. Idemo dalje. Nemam šta da zamerim igrača, jedino me brinu povrede. Posle prvog dela morao sam da posegnem za prinudnom izmenom, što nas je malo poremetilo. Ipak je ovo nivo više. Rezultat nije dobar, ali ono što jeste u visokim porazima je što ćemo mnogo izgubiti ako ne izvučemo pouke za budućnost“.</b></p>
      <p>Posle utakmica četvrtog kola u Grupi B, Crvena zvezda je ostala na trećem mestu, ispred Olimpijakosa i dalje drži subinu evropskog proleća u svojim rukama.<br/>„<b>Nisam populista, ne volim da obećavam. Nisam ni vidovit. Okrećemo se narednim utakmicama, rekao sam da nam je prvenstvo prioritet, teška nas utakmica čeka u nedelju sa Javorom. Ima vremena do Bajerna. Daćemo sve od sebe. Sve što smo uradili je ogromno iskustvo, drago mi je što je došla ovako velika ekipa u Beograd, videli smo na delu sjajne igrače, težimo da se takvim timovima približimo. Drago mi je što možemo da igramo protiv boljih od sebe, jer – da se ne lažemo – nemamo ovakve utkamice u Superligi, ne možemo da postignemo nivo trčanja i intenziteta kao u Ligi šampiona. A da ćemo dati sve od sebe  - to nam je obaveza“.</b></p>
      <p>Igru crveno-belih, uprkos porazu, pred kamerama TV Arenasport, pohvalio je i <b>Mauriso Poketino</b>. Lane su lepe reči o <b>Milojeviću</b> i njegovim saradnicima govorili <b>Tuhel</b>, <b>Klop</b>, <b>Anćeloti</b>...<br/>„<b>Rastemo, dobijamo komplimente, dosta je pozitivnih utisaka sa druge strane za sve što smo učinili. Možda još nismo, ali kad sve ovo bude prošlo postaćemo svesni šta smo napravili. Ne interesuju me budžeti klubova, pričam o kvalitetu ekipa s kojima smo igrali, a nama je protiv Totenhema u prvih 11 bilo osam igrača iz naše lige. Među njima i Njegov Petrović, biser srpskog fudbala, ostaviće traga i u evropskom, dobio je priliku da se pokaže. Istu imamo i mi, ali moramo da treniramo, radimo da ćutimo“.</b></p>
      <p>Na kraju, šef stručnog štaba Crvene zvezde pohvalio je navijače na Marakani.<br/>„I<b> njima je poraz teško pao, ali za podršku zaslužuju veliko bravo“, </b>dodao je <b>Vladan Milojević</b>.</p>
      <figure>
        <img src="https://mozzartsport.com/upload/CKEditor/06.11.2019./novi%20%20svi.jpg"/>
      </figure>
      <p>
        <b>
          <i>Pogledajte novu epizodu serije Ekipizza...</i>
        </b>
      </p>
      <figure>
        <iframe src="https://www.youtube.com/embed/0R14eYXxcBw" width="425" height="349" data-service="Youtube" scrolling="no"/>
      </figure>
      <p>
        <b>FOTO</b>
        <i>: Star sport</i>
      </p>
    </article>
  </body>
</html>