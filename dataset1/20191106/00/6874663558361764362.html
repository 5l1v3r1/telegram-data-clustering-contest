<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773202,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="ברגע האחרון: רפורמת המס על מכוניות היברדיות עשויה לעבור בדיקה מחדש"/>
    <meta property="og:description" content="בינואר הקרוב צפוי מס הקנייה המוטל על מכוניות היברידיות עממיות לזנק מ-30% ל-45%, במסגרת עדכונים במתווה המס הירוק; בעקבות שאילתא שהציגו חברי הכנסת מיקי חיימוביץ ויזהר שי לסגן שר האוצר יצחק כהן, הודיע האחרון כי יבחן מחדש את נושא ביטול הטבת המס הקיימת"/>
  </head>
  <body>
    <article>
      <h1>ברגע האחרון: רפורמת המס על מכוניות היברדיות עשויה לעבור בדיקה מחדש</h1>
      <h2>בינואר הקרוב צפוי מס הקנייה המוטל על מכוניות היברידיות עממיות לזנק מ-30% ל-45%, במסגרת עדכונים במתווה המס הירוק; בעקבות שאילתא שהציגו חברי הכנסת מיקי חיימוביץ ויזהר שי לסגן שר האוצר יצחק כהן, הודיע האחרון כי יבחן מחדש את נושא ביטול הטבת המס הקיימת</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">תומר הדר</a></address>
      <p>האם רפורמת <a href="https://www.calcalist.co.il/local/articles/0,7340,L-3764178,00.html">מס הקנייה</a>, שיוטל בקרוב על המכוניות ההיברידיות, תעבור בדיקה מחדש? כזכור, בינואר הקרוב צפוי מס הקנייה המוטל על מכוניות היברידיות עממיות לזנק מ-30% ל-45%, במסגרת עדכונים במתווה המס הירוק.</p>
      <p> </p>
      <figure>
        <img src="https://images1.calcalist.co.il/PicServer3/2019/08/05/925380/1NL.jpg"/>
        <figcaption>טויוטה קורולה היברידית</figcaption>
      </figure>
      <p>המכונית ההיברידית הנמכרת ביותר בישראל כיום היא טויוטה קורולה, כאשר גם יונדאי איוניק וקיה נירו נחשבות לדגמים רבי מכר (איוניק היתה המכונית הנמכרת בישראל בשנה שעברה). העלאת מס הקניה על המכוניות ההיברידיות צפויה לייקר את מחיריהן בשיעור של כ-3,000 עד 6,000 שקל החל מינואר הקרוב.</p>
      <p>למעשה, כבר כעת נערכים יבואני הרכב המייבאים מכוניות היברידיות לקראת ההתייקרות הצפויה, ומצטיידים מראש ברכבים שישוחררו ממכס בדצמבר ולאחר מכן "יטפטפו" אל השוק במהלך חודשי השנה הראשונים.</p>
      <p>אולם כאמור, כעת יתכן שהרפורמה תשתנה. כך, בעקבות שאילתא שהציגו חה"כ מיקי חיימוביץ ויזהר שי הבוקר במליאת הכנסת בפני סגן שר האוצר יצחק כהן, הודיע סגן השר מפורשות כי יבחן מחדש את נושא ביטול הטבת המס על הרכב ההיברידי. לדברי כהן, "אנשי מקצוע אומנם בדקו את הנושא, אך אני בהחלט אבקש בנושא עבודה יותר מעמיקה".</p>
      <p>להערכת גורמים בענף הרכב, שינוי של המתווה הצפוי למתווה שיהווה מעין "פשרה" בנושא גובה מס הקנייה על המכוניות ההיברידיות כבר לא יוכל למנוע את הגעתן של אלפי מכוניות שהוזמנו מראש ומיועדות להיכנס לנמלי ישראל במהלך השבועות הקרובים.</p>
    </article>
  </body>
</html>