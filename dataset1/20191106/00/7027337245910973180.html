<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697047/%D9%88%D8%A7%DA%A9%D9%86%D8%B4-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D8%A8%D9%87-%D9%81%D8%B4%D8%A7%D8%B1-%D8%AD%D8%AF%D8%A7%DA%A9%D8%AB%D8%B1%DB%8C-%D8%A7%D8%AF%D8%A7%D9%85%D9%87-%D8%AE%D9%88%D8%A7%D9%87%DB%8C%D9%85-%D8%AF%D8%A7%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="واکنش آمریکا به کاهش تعهدات برجامی ایران: به فشار حداکثری ادامه خواهیم داد"/>
    <meta property="og:description" content="سخنگوی وزارت امور خارجه آمریکا بامداد چهارشنبه به اعلام ایران برای برداشتن گام چهارم کاهش تعهدات برجامی خود واکنش نشان داد."/>
  </head>
  <body>
    <article>
      <h1>واکنش آمریکا به کاهش تعهدات برجامی ایران: به فشار حداکثری ادامه خواهیم داد</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/15/1034117_504.jpg"/>
      </figure>
      <p>سخنگوی وزارت امور خارجه آمریکا بامداد چهارشنبه به اعلام ایران برای برداشتن گام چهارم کاهش تعهدات برجامی خود واکنش نشان داد.</p>
      <p>به گزارش خبرگزاری فارس، سخنگوی وزارت امور خارجه آمریکا در واکنش به اعلام ایران برای برداشتن گام چهارم کاهش تعهدات برجامی خود گفت که اعلام ایران برای افزایش غنی‌سازی گامی بزرگ در مسیری اشتباه است.</p>
      <p>به گزارش رویترز، وی همچنین مدعی شد که ایران از طریق غنی سازی اورانیوم، به اخاذی می‌پردازد.</p>
      <p>سخنگوی وزارت امور خارجه آمریکا اضافه کرد که واشنگتن به طور کامل از تلاش‌های آژانس بین‌المللی انرژی اتمی درباره ایران حمایت کرده و منتظر گزارش این نهاد بین‌المللی در خصوص تحولات درباره برنامه هسته‌ای ایران می‌ماند.</p>
      <p>سخنگوی وزارت امور خارجه آمریکا اضافه کرد: «واشنگتن به سیاست فشار حداکثری علیه ایران ادامه خواهد داد تا این کشور از رفتارهای بی ثبات کننده خود از جمله گام‌های حساس مربوط به برنامه هسته‌ایش را متوقف کند.»</p>
      <p>«حسن روحانی»، رئیس‌جمهور اسلامی ایران روز سه‌شنبه با اعلام گام چهارم برجامی ایران اظهار داشت: «گامی که از فردا آغاز می‌کنیم در فردو خواهد بود و می‌دانید که طبق برجام بیش از هزار سانتریفیوژ در فردو داریم. در برجام قرار بود این سانتریفیوژها بچرخند اما گاز به آنها تزریق نکنیم که بنده امروز در دستوری به سازمان انرژی اتمی می‌گویم که از فردا گازدهی را در فردو آغاز کنیم و این گام ممکن است سر و صدا کند؛ همه اینها را می‌دانیم، حساسیت آنها را می‌دانیم و حساسیت آنها را نسبت به فوردو و سانتریفیوژها می‌دانیم.»</p>
      <p>«علی‌اکبر صالحی»، معاون رئیس‌جمهور اسلامی ایران و رئیس سازمان انرژی اتمی تصریح کرده که ایران از روز چهارشنبه در فردو و با حضور بازرسان آژانس دست به غنی‌سازی تا سقف 5 درصد خواهد زد.</p>
      <p>اقدامات ایران در کاهش تعهدات برجامی ذیل سازوکار بندهای 36 و 37 توافق هسته‌ای وین صورت می‌گیرند.</p>
    </article>
  </body>
</html>