<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/ludnica-u-bolonji-pefi-i-vims-sprecili-senzaciju-rafalom-trojki-teo-sa-penala-overio-pobedu/341819"/>
    <meta property="og:site_name" content="MozzartSport"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="Ludnica u Bolonji: Pefi i Vims sprečili senzaciju rafalom trojki, Teo sa penala overio pobedu"/>
    <meta property="og:description" content="Novi trijumf ekipe iz Bolonje i posle neizvesne završnice"/>
  </head>
  <body>
    <article>
      <h1>Ludnica u Bolonji: Pefi i Vims sprečili senzaciju rafalom trojki, Teo sa penala overio pobedu</h1>
      <h2>Novi trijumf ekipe iz Bolonje i posle neizvesne završnice</h2>
      <address>
        <time datetime="2019-11-06T00:00:00+00:00">06 Nov 2019</time>
      </address>
      <p> </p>
      <p><b>Kad Virtus igra, ludnica je zagarantovana! Sećamo se kako je Miloš Teodosić pre samo nedelju dana utišao Monako uz zvuk sirene, a sada je kapiten Srbije to učinio uz pomoć Stefana Markovića i Kajla Vimsa protiv tvrdoglavog Ulma! Bio je Virtus na pragu drugog poraza u grupi, ali je rafalnom paljbom sprečen takav scenario, uz mirnu Teodosićevu egzekuciju s penala. Na kraju 92:91 u korist domaćina</b>.</p>
      <p>Kakva je to utakmica bila! Ulm je strašno mučio domaćina i sa tri dalekometna hica u uvodnih četiri minuta poslednje četvrtine otišao na velikih 10 poena viška (77:67), ali je onda usledila potpuno luda serija Virtusa 12:2 posle koje je rezultat glasio 79:79 na tri minuta pre kraja. Važnu ulogu imao je <b>Miloš Teodosić</b>, ali je ključnih pet poena vezao upravo pomenuti <b>Vims</b>.</p>
      <p>Raspucani <b>Grant Džeret </b>je uspeo da vrati trojku i vrati gostima vođstvo, posle čega ga je poklopio <b>Marković</b> s trećim pogotkom s distance. Posle razmene vatre u režiji <b>Hekmana</b> i <b>Vimsa</b> ponovo se na strelištu našao <b>Marković</b> koji je jođ jednom zablistao i doveo Virtus na poen viška pred poslednjih minut. <b>Vims</b> se nadovezao s novom trojkom za 90:86, ali se gosti nisu predavali. <b>Kilijan Hejs</b> je režirao dramu koju je s penala razrešio <b>Teodosić</b>.</p>
      <p>Virtus je utakmicu završio s čak petoricom dvocifrenih košarkaša! <b>Vims </b>je predvodio listu strelaca s 16 poena, <b>Teodosić </b>je ubacio poen manje (4/13 iz igre, 3/10 za tri) i osam asistencija, dok je Marković imao 12 poena, sve sa distance (4/8 za tri)! Kod gostiju ubedljivo najbolji bio je <b>Grent</b> <b>Džeret</b> sa 20 poena (2/5 za tri), uz pet skokova i tri asistencije. <b>Kilijan Hejs</b> i <b>Andreas Obst</b> imali su po 13, a <b>Patrik Hekman</b> 12 poena.</p>
      <p>
        <b>EVROKUP - 6. kolo</b>
      </p>
      <p>
        <i>
          <u>
            <b>GRUPA A</b>
          </u>
        </i>
      </p>
      <p><b>Utorak</b><br/>Andora - Monako 95:68<br/>/Hana 16 - Bakner 16/</p>
      <p>
        <b>Sreda</b>
      </p>
      <p>Promiteas - Makabi Rišon 88:77<br/>/Beb 20 – Hamilton 20/</p>
      <p>Virtus - Ulm 92:91<br/>/Vims 16 - Džeret 20/</p>
      <figure>
        <img src="https://mozzartsport.com/upload/CKEditor/06.11.2019./virtusulm.jpg"/>
      </figure>
      <p>
        <i>
          <u>
            <b>GRUPA B</b>
          </u>
        </i>
      </p>
      <p><b>Utorak</b><br/>Lokomotiva Kubanj - Ritas 82:87<br/>/Kulagin 18 - Kairis 16/</p>
      <p>Partizan - Venecija 69:83<br/>/Tomas 18 - Vot 27/</p>
      <p>
        <b>Sreda</b>
      </p>
      <p>Limož – Tofaš 91:82<br/>/Kriston 19 – Lodžeski 21/</p>
      <figure>
        <img src="https://mozzartsport.com/upload/CKEditor/06.11.2019./toma%C5%A1%20limo%C5%BE.jpg"/>
      </figure>
      <p>
        <i>
          <u>
            <b>GRUPA C</b>
          </u>
        </i>
      </p>
      <p><b>Sreda</b><br/>Uniks Kazanj – Breša 77:63<br/>/Mekolum 20 – Vitali 14/</p>
      <p>Darušafaka - Cedevita 72:76<br/>/Braun 17 - Krušlin 17/</p>
      <p> </p>
      <p>Huventud – Nanter 79:77<br/>/Dimitrijević 23 – Baterfild 16/</p>
      <figure>
        <img src="https://mozzartsport.com/upload/CKEditor/06.11.2019./huventudnanter.jpg"/>
      </figure>
      <p>
        <i>
          <u>
            <b>GRUPA D</b>
          </u>
        </i>
      </p>
      <p><b>Utorak</b><br/>Galatasataj - Trento 76:81<br/>/Herison 18 - Forej 19/</p>
      <p>Arka - Oldenburg 61:73<br/>/Župarga 19 - Sirs 16/</p>
      <p><b>Sreda</b><br/>Budućnost - Unikaha 81:82<br/>/Kobs 26 - Tupan 17/</p>
      <figure>
        <img src="https://mozzartsport.com/upload/CKEditor/06.11.2019./budu%C4%8Dnsto.jpg"/>
      </figure>
      <p>
        <i>
          <b>*** kvote su podložne promenama</b>
        </i>
      </p>
      <p>(FOTO: <b><a href="https://twitter.com/Virtusbo">twitter.com/Virtusbo</a></b>)</p>
    </article>
  </body>
</html>