<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773171,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="אפקט הריבית: הראל מפרסמת אזהרת רווח - תפריש 900 מיליון שקל ברבעון השלישי"/>
    <meta property="og:description" content="חברת הביטוח צפויה לרשום ברבעון הפסד של 260-200 מיליון שקל; סביבת הריבית הנמוכה מחייבת את חברות הביטוח להגדיל את עתודות ההון שלהן - 600 מיליון שקל מההפרשה נובעים מביטוחי הסיעוד המושפעים בחדות מהריבית הנמוכה; מגדל וכלל ביטוח יידרשו גם הן להפרשות גבוהות, בעיקר בשל תיק ביטוח החיים שלהן"/>
  </head>
  <body>
    <article>
      <h1>אפקט הריבית: הראל מפרסמת אזהרת רווח - תפריש 900 מיליון שקל ברבעון השלישי</h1>
      <h2>חברת הביטוח צפויה לרשום ברבעון הפסד של 260-200 מיליון שקל; סביבת הריבית הנמוכה מחייבת את חברות הביטוח להגדיל את עתודות ההון שלהן - 600 מיליון שקל מההפרשה נובעים מביטוחי הסיעוד המושפעים בחדות מהריבית הנמוכה; מגדל וכלל ביטוח יידרשו גם הן להפרשות גבוהות, בעיקר בשל תיק ביטוח החיים שלהן</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">רחלי בינדמן</a></address>
      <p><a href="https://www.calcalist.co.il/stocks/home/0,7340,L-3959-585018,00.html?quote=%D7%94%D7%A8%D7%90%D7%9C%20%D7%94%D7%A9%D7%A7%D7%A2%D7%95%D7%AA">הראל</a>מפרסמת אזהרת רווח לקראת פרסום דוחות הרבעון השלישי של 2019, על רקע סביבת הריבית הנמוכה  - חברת הביטוח תבצע הפרשה של 900 מיליון שקל לפני מס לחיזוק עתודות ההון של החברה, 600 מיליון שקל מתוכם בשל ביטוחי הסיעוד של החברה.</p>
      <p>כתוצאה מכך החברה צפויה לרשום הפסד כולל של 260-200 מיליון שקל ברבעון השלישי. עם זאת, בתשעת החודשים הראשונים של 2019 תרשום הראל רווח כולל של כ-450 מיליון שקל. הראל הודיעה לאחרונה על הפסקה של שיווק ביטוחי הסיעוד הפרטיים, בדומה לחברות אחרות בסקטור, בצל סביבת הריבית כאמור. </p>
      <p>ריבית יורדת מחייבת את חברות הביטוח להגדיל ולחזק את עתודות ההון שלהם על חשבון הרווחים הניתנים לחלוקה כדיבידנד, בשל ההנחה כי התשואה על ההון העומדת כנגד ההתחייבויות הביטוחיות תרד בסביבת ריבית נמוכה.</p>
      <p>ברבעון האחרון עקום הריבית חסר סיכון ירד בכמה עשיריות אחוז. אם בעבר היו מקבלים על אג"ח ל-20 שנה, כ-2% היום נדרשות החברות להסתפק ב-1.6% ופחות.</p>
      <p>תחום הסיעוד מושפע מסביבת הריבית כי אורך ההתחייבות של ביטוחי הסיעוד גדול מאד שכן מצטרפים לביטוח בגיל צעיר ומבוטחים סביב 40 שנה עד שנהיים סיעודיים. הרגולציה מחייבת להוון את ההתחייבויות למבוטחים לפי ריבית חסרת סיכון. ככל שההתחייבות ארוכה יותר, והריבית נמוכה יותר - יש להגדיל את ההתחייבות.</p>
      <p>אחרי הדיווח של הראל, צפויות חברות הביטוח המתחרות להוציא אזהרת רווח דומה. מגדל וכלל יידרשו  לבצע הפרשות משמעותיות מאד (גם אם פחות מהראל), בשל ביטוחי הסיעוד אך בעיקר בגלל תיק ביטוחי החיים הגדול שלהן (למגדל תיק ביטוח סיעודי לא קטן). למנורה לעומת זאת אין כמעט ביטוחי חיים וסיעוד יחסית קטן ולכן תיפגע הכי פחות.  </p>
      <figure>
        <img src="https://images1.calcalist.co.il/PicServer3/2017/07/06/740008/1NL.jpg"/>
        <figcaption>מישל סיבוני מנכ"ל הראל <br/>צילום: יונתן זינדל/פלאש 90</figcaption>
      </figure>
    </article>
  </body>
</html>