<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773181,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="אין להשיג: מחסור בקציצות ביונד מיט ברחבי הארץ"/>
    <meta property="og:description" content="הקציצה הצמחית דמוית ההמבורגר נעלמה פתאום מהמסעדות. חלקן הורידו את המנה מהתפריט. &quot;יש מחסור בכל הארץ&quot;, אומרים באחת מרשתות ההמבורגרים המובילות. היבואנית: &quot;הסיבות למחסור: מכולה שנתקעה בנמל והביקוש ההולך וגדל&quot;"/>
  </head>
  <body>
    <article>
      <h1>אין להשיג: מחסור בקציצות ביונד מיט ברחבי הארץ</h1>
      <h2>הקציצה הצמחית דמוית ההמבורגר נעלמה פתאום מהמסעדות. חלקן הורידו את המנה מהתפריט. "יש מחסור בכל הארץ", אומרים באחת מרשתות ההמבורגרים המובילות. היבואנית: "הסיבות למחסור: מכולה שנתקעה בנמל והביקוש ההולך וגדל"</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">מירב קריסטל</a></address>
      <p>לאן נעלם ההמבורגר הטבעוני של <a href="https://www.calcalist.co.il/world/articles/0,7340,L-3772685,00.html">ביונד מיט</a>? לקוחות שמו לב שקיים מחסור בקציצה דמויית הבשר המבוססת על חלבון אפונה, במסעדות וברשתות.</p>
      <p>לקוחה "בחודש האחרון יש חוסר כמעט בכל המסעדות בתל אביב", סיפרה לקוחה טבעונית. "זו מנה מבוקשת ויש מסעדות שהעלו את המחיר שלה וכעת פשוט אין להשיג".</p>
      <figure>
        <img src="https://images1.calcalist.co.il/PicServer3/2019/06/23/915157/5L.jpg"/>
        <figcaption>ביונד מיט <br/>צילום: MIKE BLAKE</figcaption>
      </figure>
      <p>במסעדת פאט קאו בת"א אמרו שהמנה ירדה מהתפריט באפליקציה להזמנת מזון wolt, לעת עתה. "המוצר מגיע מספק בארה"ב, ובגלל החגים נוצרה בעיה", הסבירו שם. ברשת מוזס אמרו, כי "יש מחסור בכל הארץ". במסעדה בצפון הארץ הוסיפו, כי "אין להשיג, היבואן לא מביא לכן זה ירד מהתפריט. יש עומס מכולות בנמלים, זו הסיבה".</p>
      <p>ואכן, המחסור נוצר לאחר שמכולה עם המוצר הגיעה לנמל בסוכות והתעכבה בו מאז. נמסר כי סיום המחסור צפוי בשבוע הבא. לאחרונה פורסם כי סחורות רבות תקועות בנמלים משום שמשרד הבריאות יצר צוואר בקבוק אחרי החגים, בשל ריבוי מכולות, מיעוט ימי עבודה ומחסור בעובדים. בין היתר, החריף כך המחסור בחמאה ובמקדונלד'ס נוצר חוסר במיונז.</p>
      <figure>
        <img src="https://images1.calcalist.co.il/PicServer3/2019/06/22/914893/AFP_310627-01-09550376_l.jpg"/>
        <figcaption>המבורגר טבעוני של המותג ביונד מיט <br/>צילום: איי אף פי</figcaption>
      </figure>
      <p><a href="https://www.calcalist.co.il/markets/articles/0,7340,L-3772608,00.html">ההמבורגר של ביונד מיט </a>הוא פריט יקר יחסית למנות בשריות ולמנות טבעוניות. למשל, במוזס מתמחרים מנה טבעונית ב-56 שקל בעוד שהמבורגר ביונד מיט מתומחר ב-69 שקל. המבורגרים בשריים ברשת הם בדרך כלל זולים יותר. בסוסו אנד סאנס ארוחת ביונד מיט עולה 79 שקל לעומת 65 שקל ו-59 שקל לארוחות הכוללות סוגים אחרים של המבורגר טבעוני. ארוחה הכוללת המבורגר רגיל נמכרת ב-75-65 שקל.</p>
      <p>לפי יבואנית ביונד מיט, חברת קעיא, "המחסור מתבטא לצערנו בכל המסעדות בארץ. הוא נובע משתי סיבות: האחת - עיכוב של מכולות בנמל והשנייה - ביקוש הולך וגדל לביונד מיט בארץ. יותר מסעדות מבקשות להכניס את המוצר לתפריט. בעוד חודשיים גם נצא באריזה קמעונאית שתימכר ברשתות השיווק".</p>
    </article>
  </body>
</html>