<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lav.it/news/tar-toscana-caccia"/>
    <meta property="og:site_name" content="LAV"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="TAR Toscana vieta la caccia e decreta la chiusura anticipata, per alcune specie"/>
    <meta property="og:description" content="Vittoria! TAR Toscana accoglie in larga parte nostro ricorso con @Enpaonlus, Lac, @LipuOnlus e @WWFitalia contro calendario venatorio @regionetoscana, sospendendone l'efficacia in varie parti. #BASTASPARARE!"/>
  </head>
  <body>
    <article>
      <h1>TAR Toscana vieta la caccia e decreta la chiusura anticipata, per alcune specie</h1>
      <address>
        <time datetime="2019-11-06T00:00:00+00:00">06 Nov 2019</time>
      </address>
      <figure>
        <img src="https://www.lav.it/uploads/home/15dc2e02e0aafe.png"/>
        <figcaption>TAR Toscana vieta la caccia e decreta la chiusura anticipata, per alcune specie</figcaption>
      </figure>
      <blockquote>Con ordinanza del 5 novembre, il TAR Toscana ha quasi interamente accolto il ricorso delle associazioni Enpa, Lac, Lav, Lipu e Wwf Italia contro il calendario venatorio della Regione Toscana, sospendendone l'efficacia in varie parti.</blockquote>
      <p>
        <mark><b>Il Tar vieta così la caccia al moriglione e alla pavoncella</b>, due specie in cattivo stato di conservazione, per le quali la richiesta di sospensione della caccia, ignorata dalla Regione, era giunta, oltre che dalle associazioni, dal Ministero dell'Ambiente e persino dalla Commissione Europea.<b> </b><b>Il TAR ha inoltre ordinato la chiusura anticipata della caccia alle specie per le quali il calendario venatorio toscano ha previsto la preapertura</b> (tortora selvatica, gazza, ghiandaia e cornacchia grigia), così da rispettare l'arco temporale massimo previsto dalla Legge nazionale 157/92.</mark>
      </p>
      <p><b>Questa nuova sconfitta della Regione Toscana, deve finalmente spingere a cambiare registro</b> un'amministrazione la cui costante tendenza filovenatoria è in netto contrasto con il dovere prioritario, nonché con il vincolo normativo, di tutelare davvero la natura e fare tutto il necessario perché non ne venga compromessa la conservazione.</p>
      <blockquote>Lo dice la Legge italiana, lo dice la Direttiva Europea “Uccelli”, lo dicono le convenzioni internazionali: la protezione viene per prima. Non è più possibile ignorarlo, né per la Toscana né per chiunque.</blockquote>
    </article>
  </body>
</html>