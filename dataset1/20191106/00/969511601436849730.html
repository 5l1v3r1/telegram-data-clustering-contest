<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/bode-despre-cfr-marfa-maine-se-discuta-la-bruxelles-ajutorul-de-stat-de-363-de-milioane-de-euro-18549298"/>
    <meta property="og:site_name" content="BusinessMagazin"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="Bode, despre CFR Marfă: Mâine se discută la Bruxelles ajutorul de stat de 363 de milioane de euro"/>
    <meta property="og:description" content="Lucian Bode, Ministrul Transporturilor, a declarat că în cursul zilei de joi, Consiliul Concurenţei va discuta la Bruxelles ajutorul de 363 de milioane de euro acordat de stat companiei CFR Marfă. Acesta a mai spus că pierderile planificate pentru 2019 la CFR Marfă sunt de 95 de milioane de lei."/>
  </head>
  <body>
    <article>
      <h1>Bode, despre CFR Marfă: Mâine se discută la Bruxelles ajutorul de stat de 363 de milioane de euro</h1>
      <address><time datetime="2019-11-06T00:00:00+00:00">06 Nov 2019</time> by <a rel="author" href="https://www.businessmagazin.ro/autor/laura-albu" target="_blank">Laura Albu</a></address>
      <h3>Bode, despre CFR Marfă: Mâine se discută la Bruxelles ajutorul de stat de 363 de milioane de euro</h3>
      <p>Lucian Bode, Ministrul Transporturilor, a declarat că în cursul zilei de joi, Consiliul Concurenţei va discuta la Bruxelles ajutorul de 363 de milioane de euro acordat de stat companiei CFR Marfă. Acesta a mai spus că pierderile planificate pentru 2019 la CFR Marfă sunt de 95 de milioane de lei.</p>
      <p>"Suntem într-o situaţie extrem de critică. Avem mâine, prin Consiliul Concurenţei, o discuţie la Bruxelles cu privire la acel ajutor de stat de 363 milioane euro acordat, conversia datoriilor în acţiuni în momentul privatizării. Compania este pe pierderi, 148 milioane în 2018 şi în 2019 are pierderi planificate de 95 milioane lei. Nu a fost reevaluat patrimoniul. În momentul în care a fost evaluat era undeva la 4,5 miliarde lei, dar nu aş spune că această companie nu valorează mare lucru, ca să nu fiu mai rău în exprimare, pentru că această companie are 907 locomotive. Sigur, lucrează 400, are 30.000 de vagoane, operează cu 13.000. Dar să vedem ce se întâmplă şi cu plăţile pe care le au de făcut pentru taxa de utilizare a infrastructurii. Au datorii de peste un miliard de lei către CFR SA, dar plătesc foarte mult şi prin taxa non TUI, ei plătesc o sumă de bani pentru locomotive şi vagoane pe care nu le utilizează", a declarat ministrul.</p>
      <p>Lucian Bode a enumerat printre soluţii reevaluarea patrimoniului şi eşalonarea datoriilor la ANAF.</p>
      <p>"Soluţii sunt: reevaluarea patrimoniului, plăţi către CFR SA, să discutăm la ANAF eşalonarea pe o perioadă a datoriilor, sigur putem discuta şi despre varianta intrării în insolvenţă. A mai fost în discuţie o variantă cu acel holding cu CFR SA, dar clar avem nevoie de o reorganizare a acestei companii. Au active viabile, este o companie strategică, e o prioritate pentru noi", a explicat Bode.</p>
    </article>
  </body>
</html>