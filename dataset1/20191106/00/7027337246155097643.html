<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697113/%D8%A8%D8%A7%D8%B4%DA%AF%D8%A7%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D9%87-%D8%B1%D8%A3%DB%8C-%D9%85%D8%AD%D8%B1%D9%88%D9%85%DB%8C%D8%AA-%D8%A7%D8%AD%D9%85%D8%AF%D8%B2%D8%A7%D8%AF%D9%87-%D8%A7%D8%B9%D8%AA%D8%B1%D8%A7%D8%B6-%D9%86%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="باشگاه پرسپولیس به رأی محرومیت احمدزاده اعتراض نمی‌کند"/>
    <meta property="og:description" content="احمدزاده در ابتدا پس از شهرآورد با رأی کمیته انضباطی سه جلسه محروم شد و بعد از بازی با شاهین شهرداری بوشهر و با گزارش داور یک جلسه دیگر کمیته انضباطی او را محروم کرد و در صورت تکرار این اتفاقات احتمالاً آرای دیگری برای این بازیکن صادر خواهد شد."/>
  </head>
  <body>
    <article>
      <h1>باشگاه پرسپولیس به رأی محرومیت احمدزاده اعتراض نمی‌کند</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <p>
        <b>احمدزاده در ابتدا پس از شهرآورد با رأی کمیته انضباطی سه جلسه محروم شد و بعد از بازی با شاهین شهرداری بوشهر و با گزارش داور یک جلسه دیگر کمیته انضباطی او را محروم کرد و در صورت تکرار این اتفاقات احتمالاً آرای دیگری برای این بازیکن صادر خواهد شد.</b>
      </p>
      <p>مسئولان باشگاه پرسپولیس برخلاف دفعات قبل این بار اعتراضی به رأی کمیته انضباطی در خصوص محرومیت این بازیکن ندارند.</p>
      <p>به گزارش فارس، پس از اخراج فرشاد احمدزاده در بازی تیم‌های شاهین شهرداری بوشهر و پرسپولیس روز گذشته و با رأی کمیته انضباطی این بازیکن به جز محرومیت پس از اخراج یک جلسه هم با رأی این کمیته محروم شد تا در نیمی از مسابقات این فصل پرسپولیس این بازیکن حضور نداشته باشد.</p>
      <p>احمدزاده در ابتدا پس از شهرآورد با رأی کمیته انضباطی سه جلسه محروم شد و بعد از بازی با شاهین شهرداری بوشهر و با گزارش داور یک جلسه دیگر کمیته انضباطی او را محروم کرد و در صورت تکرار این اتفاقات احتمالاً آرای دیگری برای این بازیکن صادر خواهد شد.</p>
      <p>در پی این اتفاقات و پس از بازی با شاهین شهرداری بوشهر کمیته انضباطی باشگاه پرسپولیس برای احمدزاده جریمه مالی در نظر گرفت و این در حالی است که خیلی‌ها منتظر واکنش باشگاه پرسپولیس نسبت به این رأی بودند اما پیگیری‌ها نشان می‌دهد که این باشگاه اقدامی برای این مسأله نخواهد کرد.</p>
      <p>با وجود اینکه پس از سه جلسه محرومیت احمدزاده پس از شهرآورد، باشگاه پرسپولیس به این رأی معترض شد اما پیگیری‌های خبرنگار ورزشی خبرگزاری فارس‌ از مسئولان این باشگاه نشان می‌دهد که آنها این بار قصد اعتراض به رأی کمیته انضباطی را ندارند. با این شرایط این بازیکن باید در هفته یازدهم لیگ برتر هم خارج از لیست تیمش برای بازی قرار بگیرد.</p>
    </article>
  </body>
</html>