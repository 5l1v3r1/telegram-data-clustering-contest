<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697076/%DA%AF%D8%A7%D9%85-%DA%86%D9%87%D8%A7%D8%B1%D9%85-%D8%A7%DB%8C%D8%B1%D8%A7%D9%86-%D8%AF%D8%B1-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85-%D8%A8%D8%B1%D8%AF%D8%A7%D8%B4%D8%AA%D9%87-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="گام چهارم ایران در کاهش تعهدات برجام برداشته شد"/>
    <meta property="og:description" content="روز سه‌شنبه ۱۴ آبان‌ رئیس جمهور به سازمان انرژی اتمی کشور دستور داد تا از ۱۵ آبان، گام چهارم کاهش تعهدات برجامی که گازدهی به ۱۰۴۴ سانتریفیوژ فعال در سایت غنی‌سازی فردو است را آغاز کند."/>
  </head>
  <body>
    <article>
      <h1>گام چهارم ایران در کاهش تعهدات برجام برداشته شد</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <p>
        <b>روز سه‌شنبه ۱۴ آبان‌ رئیس جمهور به سازمان انرژی اتمی کشور دستور داد تا از ۱۵ آبان، گام چهارم کاهش تعهدات برجامی که گازدهی به ۱۰۴۴ سانتریفیوژ فعال در سایت غنی‌سازی فردو است را آغاز کند.</b>
      </p>
      <p>گازدهی به سانتریفیوژهای فعال در سایت فردو با حضور بازرسان آژانس بین المللی انرژی اتمی از صبح چهارشنبه 15 آبان آغاز شد.</p>
      <p>به گزارش ایرنا، در اجرای دستور ریاست جمهوری و رئیس شورای عالی امنیت ملی ساعتی پیش مخزن (سیلندر) ۲۸۰۰ کیلویی که حاوی حدود ۲۰۰۰ کیلوگرم گاز هگزا فلوراید اورانیوم (uf6) است تحت نظارت بازرسان آژانس بین اللملی انرژی اتمی پس از انتقال از مجتمع غنی سازی شهید احمدی روشن (نطنز) به مجتمع غنی سازی شهید دکتر علیمحمدی (فردو) در سالن خوراک دهی مجتمع فردو قرار گرفت.</p>
      <p>عملیات انتقال مخزن حاوی گاز هگزا فلوراید اورانیوم به فردو</p>
      <p>روز سه‌شنبه ۱۴ آبان‌ رئیس جمهور به سازمان انرژی اتمی کشور دستور داد تا از ۱۵ آبان، گام چهارم کاهش تعهدات برجامی که گازدهی به ۱۰۴۴ سانتریفیوژ فعال در سایت غنی‌سازی فردو است را آغاز کند.</p>
      <p>بنا به گزارش ایسنا، حسن روحانی در سخنان خود با اشاره به حساسیت‌های طرف مقابل گفت: می‌دانیم که ممکن است آن‌ها سروصدا کنند اما هر وقت آن‌ها به تعهدات خود عمل کردند این گام ما قابل بازگشت خواهد بود.</p>
      <p>وی هم‌چنین تاکید کرد که فعالیت ایران در گام چهارم نیز با نظارت آژانس انرژی اتمی انجام خواهد گرفت.</p>
      <p>رییس جمهور خاطرنشان کرد: گام چهارم ایران مثل سه گام دیگر قابل بازگشت است و اگر آن‌ها به تعهدات خود در اول ژانویه ۲۰۱۷ بازگردند و ما هم بتوانیم نفت‌مان را بفروشیم و از سود بانک‌های خود استفاده کنیم ما هم به این تاریخ برمی‌گردیم.</p>
      <p>بر اساس آخرین گزارش آژانس بین‌المللی انرژی اتمی که در شهریورماه سال جاری منتشر شد، در کارخانه غنی‌سازی سوخت فردو (FFEP) ۱۰۴۴ سانتریفیوژ IR-۱ در یک بال (واحد ۲) قرار داده شده است (بند ۴۶).</p>
    </article>
  </body>
</html>