<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/money/articles/0,7340,L-3773190,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="ביה&quot;ד: הבינלאומי יכיר בוועד בנק אוצר החייל לאחר המיזוג"/>
    <meta property="og:description" content="לפי פסיקת בית הדין האזורי לעבודה בת&quot;א, על הנהלת הבינלאומי לכבד את ההסכמים הקיבוציים שהושגו ע&quot;י ועד עובדי הבנק - בכך נרשם ניצחון לוועד העובדים"/>
  </head>
  <body>
    <article>
      <h1>ביה"ד: הבינלאומי יכיר בוועד בנק אוצר החייל לאחר המיזוג</h1>
      <h2>לפי פסיקת בית הדין האזורי לעבודה בת"א, על הנהלת הבינלאומי לכבד את ההסכמים הקיבוציים שהושגו ע"י ועד עובדי הבנק - בכך נרשם ניצחון לוועד העובדים</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">בילי פרנקל</a></address>
      <p>בית הדין האזורי לעבודה בתל אביב קבע אתמול (ג') כי על הנהלת הבינלאומי לכבד את ההסכמים הקיבוציים שהושגו על ידי ועד עובדי בנק אוצר החייל, לפני המיזוג בין שני הבנקים.</p>
      <p>בכך נרשם ניצחון לוועד עובדי בנק אוצר החייל, <a href="https://www.calcalist.co.il/local/articles/0,7340,L-3750966,00.html">שעתרו נגד הנהלת הבנק </a>כי אינו מכיר בוועד לאחר המיזוג.</p>
      <p>פסק הדין התקבל בהמשך לעתירה שהוגשה על ידי ועד עובדי בנק אוצר החייל, בעקבות <a href="https://www.calcalist.co.il/markets/articles/0,7340,L-3746323,00.html">מיזוג הבנק אל תוך הבינלאומי </a>בתחילת 2019. באי כוחם של העותרים, עו"ד בני כהן וקרן קוטס-אמיתי, טענו כי ההנהלה לא עמדה בסיכומים לפיהם הצדדים ייכנסו למו"מ הסדרת תנאי עובדים והטמעתם בבינלאומי, ואף פגעה בזכויות העובדים המעוגנות הסכמים הקיבוציים.</p>
      <figure>
        <img src="https://images1.calcalist.co.il/PicServer3/2018/11/29/865062/PHOTO-2018-11-29-14-32-08-4_l.jpg"/>
        <figcaption>עובדי בנק אוצר החייל במחאה</figcaption>
      </figure>
      <p>הבנק הבינלאומי טען באמצעות עו"ד נחום פינברג וקרן שליט, כי אין מקום לחייבו להמשיך לקיים את ההסכמים הקיבוציים שהיו נהוגים בבנק אוצר החייל, וכי לאור העובדה שהבנק כבר לא קיים, הרי שלא קיים גם ועד עובדים וההסתדרות אינה יכולה להחיותו באופן מלאכותי.</p>
      <p>בית הדין דחה את טענות הבנק והורה לו לכבד את ההסכמים הקיבוציים שהושגו על ידי ועד העובדים קודם למיזוג במהלך השנה הקרובה.</p>
      <p>בנוסף, הורה בית הדין להנהלה לנהל מו"מ עם ועד עובדי בנק אוצר החייל על זכויותיהם של העובדים המוטמעים בבינלאומי, ולא עם הוועדים הקיימים בבינלאומי.</p>
    </article>
  </body>
</html>