<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697080/%D8%B4%D9%87%D8%B1%D9%88%D9%86%D8%AF%D8%A7%D9%86-%D9%BE%D9%84%D8%A7%DA%A9-%D8%AA%D8%A7%DA%A9%D8%B3%DB%8C%E2%80%8C%D9%87%D8%A7%DB%8C-%D8%BA%DB%8C%D8%B1-%D9%81%D8%B9%D8%A7%D9%84-%D8%AF%D8%B1-%D8%B1%D9%88%D8%B2%D9%87%D8%A7%DB%8C-%D8%A8%D8%A7%D8%B1%D8%A7%D9%86%DB%8C-%D8%B1%D8%A7-%DA%AF%D8%B2%D8%A7%D8%B1%D8%B4-%D8%AF%D9%87%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="شهروندان پلاک تاکسی‌های غیر فعال در روزهای بارانی را گزارش دهند"/>
    <meta property="og:description" content="ناظران سازمان در روزهای بارانی، علاوه بر نظارت میدانی، با پهنه بندی مناطق اقدام به رصد آنلاین پایانه‌ها و خطوط تاکسی می‌کنند."/>
  </head>
  <body>
    <article>
      <h1>شهروندان پلاک تاکسی‌های غیر فعال در روزهای بارانی را گزارش دهند</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <p>
        <b>ناظران سازمان در روزهای بارانی، علاوه بر نظارت میدانی، با پهنه بندی مناطق اقدام به رصد آنلاین پایانه‌ها و خطوط تاکسی می‌کنند.</b>
      </p>
      <p>مدیر عامل سازمان تاکسیرانی شهر تهران از شهروندان خواست تا در صورت مشاهده تاکسی غیرفعال در روزهای بارانی، پلاک خودرو را به سامانه ۱۸۸۸ اطلاع دهند.</p>
      <p>به گزارش میزان، علیرضا قنادان در مورد کمبود تاکسی در روزهای بارانی گفت: تشدید ترافیک شهری از مهمترین مشکلات تاکسیرانان در زمان بارندگی است و در نهایت سبب می‌شود پایانه در ساعاتی از روز، خالی از تاکسی شود؛ چراکه تاکسیران‌ها نیز مانند راننده‌های دیگر، در زمان بارندگی مسیر۲۰ دقیقه‌ای را یک ساعته طی می‌کنند و این ترافیک به روی خدمات دهی آن‌ها تأثیر دارد.</p>
      <p>وی با اشاره به تشدید نظارت‌های میدانی بر تاکسیرانان تصریح کرد: ناظران سازمان در روزهای بارانی، علاوه بر نظارت میدانی، با پهنه بندی مناطق اقدام به رصد آنلاین پایانه‌ها و خطوط تاکسی می‌کنند.</p>
      <p>مدیر عامل سازمان تاکسیرانی شهر تهران با بیان اینکه خدمات رسانی یکسان تاکسی‌ها در روزهای بارندگی از مهمترین اهداف طرح‌های نظارتی و میدانی است، گفت: تیم‌های نظارتی سازمان تاکسیرانی با آغاز فصل پاییز، هر روز از ساعت ۶:۳۰ الی ۲۰:۳۰ در حالت آماده باش هستند.</p>
      <p>قنادان با بیان اینکه با وجود همه نظارت‌ها ممکن است باز هم مشکلاتی ایجاد شود، افزود: شهروندان می‌توانند در صورت مشاهده هرگونه عدم فعالیت از سوی تاکسیران در روزهای بارانی، شماره پلاک خودرو را به سامانه ۱۸۸۸ اعلام کنند.</p>
    </article>
  </body>
</html>