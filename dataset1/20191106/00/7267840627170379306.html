<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavnoe.ua/articles/a12729-uljana-suprun-jakscho-hochemo-buti-zahischenimi-pered-peregovorami-z-rosieju"/>
    <meta property="og:site_name" content="Главное™"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="Уляна Супрун: Якщо хочемо бути захищеними перед переговорами з Росією"/>
    <meta property="og:description" content="Уже скоро нам можуть повідомити про домовленості у так званому “нормандському форматі“. Якщо дійсно хочемо бути захищеними напередодні цих переговорів, маємо подбати про законодавчу базу, яка не дасть можливості злочинцям уникнути відповідальн..."/>
  </head>
  <body>
    <article>
      <h1>Уляна Супрун: Якщо хочемо бути захищеними перед переговорами з Росією</h1>
      <address>
        <time datetime="2019-11-06T00:00:00+00:00">06 Nov 2019</time>
      </address>
      <p>Уже скоро нам можуть повідомити про домовленості у так званому “нормандському форматі“. Якщо дійсно хочемо бути захищеними напередодні цих переговорів, маємо подбати про законодавчу базу, яка не дасть можливості злочинцям уникнути відповідальності.</p>
      <p>Один із таких запобіжників — Закон про воєнних злочинців №0892. Верховна Рада попереднього скликання проголосувала за нього в першому читанні. Тепер справа за нинішніми народними депутатами. Жертви воєнних злочинів та їхні рідні чекають на цей закон уже 6-ий рік війни.</p>
      <p>Кремль досі утримує понад 100 людей — в окупованому Криму та у російських тюрмах. І лише за офіційними даними СБУ на окупованій частині Донбасу утримують ще 227 людей. Їх катують, б‘ють та тримають у нелюдських умовах. Доступ до них не завжди можуть отримати навіть представники Міжнародного комітету Червоного Хреста.</p>
      <p>Люди, яким вдалося вийти з підвалів Донбасу, розповідають абсолютно жахливі факти: їх забивали в дерев‘яні ящики, ґвалтували, тримали зв’язаними, підпалювали, імітували їхні страти, щодо них застосовували електричний струм. Серед тих, хто потрапив у полон на Донбасі, кожен другий цивільний і майже 90% військових стали жертвами катувань.</p>
      <p>Усе це — неординарні злочини чи вбивства. Аби ті, хто вчиняв військові злочини, не змогли уникнути відповідальності за амністією, Україні потрібно привести кримінальне законодавство до міжнародних стандартів. Для цього потрібен закон про військових злочинців.</p>
      <p>Він запровадить відповідальність за злочини проти людяності — наразі це не передбачено нашим Кримінальним кодексом. Цей закон також уточнить трактування військових злочинів. Наразі всі ці люди можуть понести відповідальність лише за вбивство чи катування, що передбачає значно менше покарання, аніж військові злочини.</p>
      <p>Закон № 0892 допоможе називати речі своїми іменами — воєнні злочини воєнними злочинами, а людей, які катували та вбивали військовополонених — військовими злочинцями.</p>
      <p>Очікуємо від народних депутатів ухвалення закону №0892, в умовах монобільшості це абсолютно підйомна задача.</p>
      <p>
        <a href="https://www.facebook.com/ulanasuprun/photos/a.1764564323828127/2482036015414284/?type=3&amp;theater">Оригинал</a>
      </p>
    </article>
  </body>
</html>