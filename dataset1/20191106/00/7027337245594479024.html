<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697150/%DA%A9%D9%85%D8%A7%D9%84%D9%88%D9%86%D8%AF%DB%8C-25-%D8%AA%D9%86-%DA%AF%D8%A7%D8%B2-%D9%87%DA%AF%D8%B2%D8%A7%D9%81%D9%84%D9%88%D8%B1%D8%A7%DB%8C%D8%AF-%D8%A7%D9%88%D8%B1%D8%A7%D9%86%DB%8C%D9%88%D9%85-uf-%DB%B6-%D8%AA%D9%88%D9%84%DB%8C%D8%AF-%DA%A9%D8%B1%D8%AF%D9%87-%D8%A7%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="کمالوندی: 25 تن گاز هگزافلوراید اورانیوم (uf ۶) تولید کرده ایم"/>
    <meta property="og:description" content="سخنگوی سازمان انرژی اتمی گفت: از پسماندهای دوره‌های گذشته در سایت شهید احمدی روشن ۲۵ تن گاز هگزافلوراید اورانیوم (uf ۶) تولید کرده ایم."/>
  </head>
  <body>
    <article>
      <h1>کمالوندی: 25 تن گاز هگزافلوراید اورانیوم (uf ۶) تولید کرده ایم</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/15/1034266_150.jpg"/>
      </figure>
      <p>سخنگوی سازمان انرژی اتمی گفت: از پسماندهای دوره‌های گذشته در سایت شهید احمدی روشن ۲۵ تن گاز هگزافلوراید اورانیوم (uf ۶) تولید کرده ایم.</p>
      <p>به گزارش خبرگزاری مهر، بهروز کمالوندی در گفتگو با بخش خبری ۲۱ شبکه یک سیما اظهارداشت: دو هزار کیلو از این گاز به سایت فردو انتقال یافته و به لوله‌های خوراک سانتریفیوژ تحت نظر بازرسان سازمان بین المللی انرژی اتمی متصل شده است.</p>
      <p>وی گفت: تزریق گاز، خلاء سازی خطوط، رساندن سانتریفیوژها به دوره اسمی، بررسی شیرها، سامانه‌های اتوماسیون و زنجیرهای سانیریفیوژها با سرعت بسیار زیاد و موفقیت آمیز انجام شده است و تا ساعت ۲۴ امشب کار خارج کردن گازهای سبک را تمام می‌کنیم و به مرحله برداشت محصول می‌رسیم.</p>
      <p>سخنگوی سازمان انرژی اتمی با بیان اینکه در دوره خارج کردن گازهای سبک، محصول پسماند را دوباره مخلوط می‌کنیم افزود: از ابتدای نیمه شب امشب، شیرها را باز و محصول را جمع آوری می‌کنیم.</p>
      <p>کمالوندی تصریح کرد: از فردا محصول، نمونه گیری می‌شود و تا شنبه روند پایداری ادامه خواهد یافت و بازرسان آژانس این نمونه‌ها را می‌بینند.</p>
      <p>سخنگوی سازمان انرژی اتمی ادامه داد: حدود ۱۰ تا ۱۱ صبح شنبه به سطح غنی سازی ۴ و نیم درصد و به حد پایدار می‌رسیم.</p>
      <p>وی گفت: در این روز در بازدید خبرنگاران نشست خبری نیز خواهیم داشت.</p>
      <p>کمالوندی افزود: در حوزه غنی سازی، دیروز و روز قبل از آن به ۸ هزار و ۶۰۰ سو ظرفیت تولید دست یافتیم و با ۹۰۰ سو که در فردو به این ظرفیت اضافه می‌شود به ۹ هزار و ۵۰۰ سو خواهیم رسید که این در حدود ظرفیت پیش از برجام که حداکثر ۱۱ هزار سو بود، است.</p>
      <p>سخنگوی سازمان انرژی اتمی افزود: صنعت هسته‌ای کشورمان صنعت شادابی است و دانشمندان ما قله‌های فناوری را فتح کرده اند و در موقعیت بسیار خوبی هستیم.</p>
    </article>
  </body>
</html>