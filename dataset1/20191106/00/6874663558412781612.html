<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773198,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="חברת החשמל: &quot;נסיים את השנה עם יותר מ-5% ייצור של אנרגיות מתחדשות&quot;"/>
    <meta property="og:description" content="כך אמר היום בכנס איציק בלמס, המשנה למנכ&quot;ל החברה, כשהוא מתייחס לצעדים שהיא נוקטת במסגרת הרפורמה שנחתמה לפני כשנה; יו&quot;ר רשות החשמל אסף אילת: &quot;רואים בעולם את התעצמות הצרכנים. כל צרכן יוכל לנהל את עצמו, להתייעל אנרגטית&quot;"/>
  </head>
  <body>
    <article>
      <h1>חברת החשמל: "נסיים את השנה עם יותר מ-5% ייצור של אנרגיות מתחדשות"</h1>
      <h2>כך אמר היום בכנס איציק בלמס, המשנה למנכ"ל החברה, כשהוא מתייחס לצעדים שהיא נוקטת במסגרת הרפורמה שנחתמה לפני כשנה; יו"ר רשות החשמל אסף אילת: "רואים בעולם את התעצמות הצרכנים. כל צרכן יוכל לנהל את עצמו, להתייעל אנרגטית"</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">הילה ציאון</a></address>
      <p>"נסיים את השנה עם יותר מ-5% ייצור של אנרגיות מתחדשות", כך אמר היום (ד') איציק בלמס, המשנה למנכ"ל חברת החשמל, בכנס השנתי של התאגדות מהנדסי החשמל והאלקטרוניקה באילת.</p>
      <p>בלמס התייחס לצעדים שנוקטת חברת החשמל, <a href="https://www.calcalist.co.il/local/articles/0,7340,L-3742657,00.html">במסגרת הרפורמה בחברה שנחתמה לפני כשנה</a>, במסגרתה משקיעה חברת החשמל מיליארדי שקלים לפיתוח רשת הולכה חכמה, אשר אמורה לתמוך בכניסה מסיבית של אנרגיות מתחדשות על מנת לעמוד ביעדי הממשלה.</p>
      <p>זאת, לצעד המתווה שהוחלט, לפיו חברת החשמל תחתוך בחצי את כוח הייצור שלה על ידי מכירת חמש תחנות כוח שברשותה לשוק הפרטי.</p>
      <figure>
        <img src="https://images1.calcalist.co.il/PicServer3/2019/11/06/945594/9_l.jpg"/>
        <figcaption>יצחק בלמס המשנה למנכ"ל חברת חשמל <br/>צילום: אורן דלב</figcaption>
      </figure>
      <p>בכנס התייחסו הנוכחים <a href="https://www.calcalist.co.il/local/articles/0,7340,L-3765480,00.html">למכירת תחנת הכוח הראשונה אלון תבור </a>ביולי האחרון תמורת כ-1.9 מיליארד שקל, אשר צפויה להימסר לרוכשים בעוד כחודש, ולהליך המכרזי שנפתח בימים אלה עבור מכירת תחנת הכוח רמת חובב. גיורא אלמוגי, מנכ"ל תחנת הכוח OPC (התחנה הפרטית הראשונה שהוקמה בישראל), הזכיר כי השתתף במכרז אלון תבור (שבו זכתה קבוצת MRC הסינית-ישראלית) וסיפר כי הוא צפוי להשתתף במכרז לרכישת תחנת הכוח רמת חובב. "ההספק שלנו הוא מעל 2,200 מגה-ואט ויגדל ל-3,000 מגה-ואט כשב-2015 היינו בפחות מ-1,000", פירט בלמס, "יש לנו 7,000 בקשות יזמים לחיבור - 1,500 מגה-ואט לחיבור לרשת בשנה-שנתיים הקרובות. אנחנו משקיעים סדר גודל של מיליון שקל למגה-ואט של אנרגיה מתחדשת - מדובר בהשקעות של מיליארדי שקלים לאורך כל הרשת מהמתח הנמוך ועד המתח העליון".</p>
      <p>"יש בעיות, אתם יודעים מה זה לבנות במדינת ישראל עמוד (הכוונה לקשיים סטטוטוריים – ה.צ) אבל אנחנו מתמודדים", הוא המשיך, "אנחנו בונים את הרשת, מסירים את החסמים. יש מספר אזורים בארץ שהרשת מוצתה ותתפתח בשנתיים-שלוש הקרובות. למשל בבית שאן אי אפשר להכניס גפרור, זה באמת אזור אטרקטיבי מבחינת סולר, אבל אי אפשר. אותו דבר בנגב. אך אני מאמין שנעמוד ביעדים".</p>
      <figure>
        <img src="https://images1.calcalist.co.il/PicServer3/2019/11/06/945596/10_l.jpg"/>
        <figcaption>אסף אילת יו"ר רשות החשמל <br/>צילום: אורן דלב</figcaption>
      </figure>
      <p>מטרת העל של הרפורמה היא הפיכת משק החשמל למשק שדומה יותר במבנהו לענף הסלולר. כלומר, משק שבו יש מגוון של שחקנים שכל אחד מהם יכול להעניק ללקוח שלל שירותים. התחרות הזו אמורה להביא להפחתת תעריף החשמל שמשלם הלקוח הסופי. הפחתה כזו תביא להורדת יוקר המחיה, להפחתת ההוצאות החודשיות של משקי הבית ולירידה בהוצאות של המפעלים. יו"ר רשות החשמל, אסף אילת, התייחס, בין היתר, להשלכות על הצרכן הפרטי, ואמר כי "רואים בעולם את התעצמות הצרכנים. כל צרכן יוכל לנהל את עצמו, להתייעל אנרגטית ובעתיד לקנות אנרגיה מספקים פרטיים ולמכור להם. זה תחום שהולך לגדול ולקבל משקל. משק החשמל בישראל ייראה בעוד חמש שנים שונה מכפי שנראה לפני 15 שנה מבחינה מבנית וטכנולוגית". ד"ר נורית גל, סמנכ"לית רגולציה ברשות החשמל, התייחסה אף היא להשלכות על הצרכן הפרטי וגילתה בכנס כי "ברגעים אלה ממש מאשרים במועצת רשות החשמל פיילוט לתחרות באספקה. אלה צעדים ראשוניים במשק האנרגיה לבחינת התחרות בקצה שרשרת החשמל לצרכנים הפרטיים". עמוס לסקר, יו"ר פורום יצרני החשמל הפרטיים, סיפר כי הוא מסיים את התפקיד בסוף השנה וסיפר על הקשיים שביזמות הפרטית במשק האנרגיה: "היזמות הפרטית בתחום האנרגיה אינה שונה מיזמות בכל תעשייה אחרת - ואז קורה שיצרנים פרטיים מתחילים להרוויח והם הופכים לאויב העם", אמר, "זה תהליך טבעי שקורה בכל תעשייה. פתאום היצרנות הפרטית, במקום לעודד אותה, כך שגם בעשור הבא מעבר למה שסוכם היא תוביל את משק האנרגיה, רואים ששמים מחסומים".</p>
    </article>
  </body>
</html>