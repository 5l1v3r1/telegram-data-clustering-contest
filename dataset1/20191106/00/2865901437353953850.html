<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/tuga-i-bes-u-ajaksu-zbog-sudenja-na-stamford-bridzu-sve-je-pocelo-faulom-nad-blindom-gde-je-var/341755"/>
    <meta property="og:site_name" content="MozzartSport"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="Tuga i bes u Ajaksu zbog suđenja na Stamford Bridžu: Sve je počelo faulom nad Blindom… Gde je VAR?"/>
    <meta property="og:description" content="Holanđani se ne mire lako sa sudijskim odlukama"/>
  </head>
  <body>
    <article>
      <h1>Tuga i bes u Ajaksu zbog suđenja na Stamford Bridžu: Sve je počelo faulom nad Blindom… Gde je VAR?</h1>
      <h2>Holanđani se ne mire lako sa sudijskim odlukama</h2>
      <address>
        <time datetime="2019-11-06T00:00:00+00:00">06 Nov 2019</time>
      </address>
      <p>Pamtiće se sinoćnji remi 4:4 na Stamford Bridžu kao jedan od najzanimljivijih utakmica u istoriji Lige šampiona. Ali Ajaksovim fudbalerima na kraju nije bilo baš zanimljivo…</p>
      <p>Besni su i ogorčeni zbog sudijskih odluka koje su vratile Čelsi u igru i omogućile Plavcima da izbore remi, a umalo i pobede na kraju.  </p>
      <p>Sve se okrenulo u 68. minutu kada su isključeni <b>Dejli</b> <b>Blind</b> i <b>Džoel</b> <b>Veltman</b>, a Čelsi pogodio za 3:4 iz penala. <b>Blindu</b> je drugi žuti karton pokazan zbog faula nad <b>Abrahamom</b>, ali je sudija prethodno pustio prednost u akciji u čijem nastavku je <b>Veltmana</b> lopta pogodila u ruku. Pa je i <b>Veltmanu</b> pokazan drugi žuti karton i isključen je. U jednom napadu je Ajaks sankcionisan penalom i sa dva crvena kartona.<br/><b>“Nikad ništa slično nisam doživeo. Završilo se 4:4 iako mi ni na kraj pameti nije bilo da će tako da se završi. Držao sam ruku uz telo i ako je sudija već hteo da pokaže na penal, mogao je to i bez drugog žutog kartona”,</b> rekao je <b>Veltman</b> posle meča.</p>
      <p>I drugi isključeni “ajaksovac” <b>Dejli</b> <b>Blind</b> je ogorčen suđenjem.<br/><b>“Sedeli smo u svlačionici i gledali ih kako se bore kao lavovi. U jednom trenutku više nismo mogli da gledamo. Veoma sam ponosan na momke. Osećam se kao da smo izbodeni. Gde je VAR kada treba? Sramota. Video sam snimke. I svi su videli da je prvo protivnički igrač mene zakačio. Tu je prvo bio faul. Veltman nije mogao da skolni ruke u drugačiji položaj. Bile su mu uz telo. Šta da radi sa njima? I u prvom meču protiv Čelsija je bilo spornih sudijskih odluka, ali nismo želeli da pričamo o njima. Ne znam šta je u pitanju… Nažalost, Veltman i ja nećemo moći da igramo u sledećem meču protiv Lila, ali imam puno poverenje u momke sa klupe. Ostaje žal što nismo pobedili ovde”,</b> rekao je <b>Blind</b>.</p>
      <p>Ajaksov trener <b>Erik Ten Hag</b> je ljut što sudija <b>Đanluka</b> <b>Roki</b> nije koristio pomoć video tehnologije kod spornih odluka.<br/><b>“Kontrolisali smo utakmicu i onda se sve promenilo u jednom trenutku. Faul je prvo bio nad Blindom i tako je sve počelo. Ako imate VAR, onda treba da ga koristitite. Šta je mogao Veltman da napravi u onom trenutku? Kako drugačije da stane? Svi koji su gledali utakmicu na stadionu ili pred televizorom imaju isto mišljenje. Odluka sudije je sve promenila”.</b></p>
      <p>
        <b>(FOTO: reuters)</b>
      </p>
    </article>
  </body>
</html>