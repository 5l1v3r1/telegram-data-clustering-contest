<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740182"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T00:55:00+00:00"/>
    <meta property="og:title" content="ทรัมป์สั่งยกระดับ &quot;ภารกิจปกป้องน้ำมัน&quot; ในซีเรีย"/>
    <meta property="og:description" content="ประธานาธิบดีโดนัลด์ ทรัมป์ สั่งให้กองทัพสหรัฐขยายขอบเขตของพื้นที่ในปฏิบัติการ 'ปกป้อง' แหล่งน้ำมัน ตลอดแนวภาคเหนือของซีเรีย ซึ่งอาจทำให้เกิดการเผชิญหน้ากับทหารรัสเซียและซีเรีย ซึ่งต้องการกระชับพื้นที่บริเวณนี้"/>
  </head>
  <body>
    <article>
      <h1>ทรัมป์สั่งยกระดับ "ภารกิจปกป้องน้ำมัน" ในซีเรีย</h1>
      <address>
        <time datetime="2019-11-06T00:55:00+00:00">06 Nov 2019, 00:55</time>
      </address>
      <p>
        <b>ประธานาธิบดีโดนัลด์ ทรัมป์ สั่งให้กองทัพสหรัฐขยายขอบเขตของพื้นที่ในปฏิบัติการ "ปกป้อง" แหล่งน้ำมัน ตลอดแนวภาคเหนือของซีเรีย ซึ่งอาจทำให้เกิดการเผชิญหน้ากับทหารรัสเซียและซีเรีย ซึ่งต้องการกระชับพื้นที่บริเวณนี้</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 5 พ.ย.โดยอ้างข้อมูลจากแหล่งข่าวระดับสูงในกระทรวงกลาโหมสหรัฐ เปิดเผยเมื่อวันอังคาร ว่าประธานาธิบดีโดนัลด์ ทรัมป์ มีคำสั่งให้ขยายขอบเขตของปฏิบัติการทางทหารในการ "ปกป้อง" แหล่งน้ำมันในซีเรีย จากเดิมเฉพาะบางจุด เป็นตลอดพื้นที่ทางตะวันออกเฉียงเหนือของซีเรีย ประเมินอย่างคร่าวคิดเป็นรัศมีประมาณ 150 กิโลเมตร จากจังหวัดเดอีร์-เอส-ซอร์ ถึงจังหวัดอัล-ฮัสซาเคห์</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fvoiceofamerica%2Fvideos%2F430097964359148%2F&amp;show_text=0&amp;width=476" width="476" height="476" data-service="Facebook" scrolling="no"/>
      </figure>
      <p>อย่างไรก็ตาม แหล่งข่าวยืนยันว่า "ยังมีรายละเอียดอีกมากมาย" ที่ต้องวิเคราะห์และตรวจสอบ โดยเฉพาะประเด็นทางกฎหมายระหว่างประเทศ ในกรณีที่กองทัพสหรัฐปฏิบัติการทางทหารต่อกองทัพซีเรียและรัสเซียในพื้นที่ ซึ่งต้องการดินแดนบริเวณนี้กลับคืนไปอยู่ภายใต้อธิปไตยของรัฐบาลดามัสกัส ในขณะที่สหรัฐอ้างเหตุผลการ "พิทักษ์" แหล่งน้ำมันทั้งหมดในพื้นที่จาก "การคุกคาม" ของกลุ่มไอเอส และเพื่อไม่ให้ทรัพยากรล้ำค่าเหล่านี้ตกไปอยู่ในมือของบุคคลที่สาม จนกว่ากองกำลังป้องกันตนเองชาวเคิร์ด ( วายพีจี ) จะกลับเข้าสู่พื้นที่ได้อีกครั้ง หลังต้องถอนกำลังตาม "ข้อตกลงที่ซับซ้อนหลายชั้น" ระหว่างสหรัฐกับตุรกี และระหว่างรัสเซียกับตุรกี</p>
      <figure>
        <img src="https://www.dailynews.co.th/admin/upload/20191106/news_NKvRsYFEPS080452_533.jpg?v=20191106115?v=2131"/>
      </figure>
      <p> <br/>ทั้งนี้ ตลอดระยะเวลาที่ผ่านมา สหรัฐอ้างการประจำการทหารในภาคเหนือและพื้นที่บางส่วนทางตะวันออกของซีเรีย ตามกฎหมายด้านกลาโหมฉบับปี 2544 และ 2545 ให้อำนาจแก่กองทัพในการใช้ "มาตรการที่จำเป็น" ต่อฝ่ายใดก็ตามที่เกี่ยวข้องกับเหตุวินาศกรรม 9/11 และเพื่อปกป้องสหรัฐจากภัยคุกคามด้านการก่อการร้ายในอนาคต นอกจากนี้ มีการวิเคราะห์ด้วยว่า คำสั่งขยายขอบเขตการ "ปกป้อง" แหล่งน้ำมันในซีเรียโดยกองทัสหรัฐ เท่ากับว่าจำนวนทหารอเมริกันในบริเวณนั้นจะกลับมาเท่าเดิม คือ "สูงสุด 1,000 นาย".<br/><br/><b>เครดิตภาพ : AFP</b><br/>   </p>
    </article>
  </body>
</html>