<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697129/%D9%85%D8%B9%D8%A7%D9%88%D9%86-%D9%86%D8%AE%D8%B3%D8%AA-%D9%88%D8%B2%DB%8C%D8%B1-%DA%86%DB%8C%D9%86-%D8%A7%D8%B3%D8%AA%D9%82%D9%84%D8%A7%D9%84-%D9%87%D9%86%DA%AF-%DA%A9%D9%86%DA%AF-%D8%AA%D8%AD%D9%85%D9%84-%D9%86%D8%AE%D9%88%D8%A7%D9%87%D8%AF-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="معاون نخست وزیر چین: استقلال هنگ کنگ تحمل نخواهد شد"/>
    <meta property="og:description" content="«هان جونگ» معاون نخست وزیر چین هشدار داد کشورش هرگز استقلال و جدایی طلبی را از سوی هنگ کنگ تحمل نخواهد کرد."/>
  </head>
  <body>
    <article>
      <h1>معاون نخست وزیر چین: استقلال هنگ کنگ تحمل نخواهد شد</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/15/1034234_859.jpg"/>
      </figure>
      <p>«هان جونگ» معاون نخست وزیر چین هشدار داد کشورش هرگز استقلال و جدایی طلبی را از سوی هنگ کنگ تحمل نخواهد کرد.</p>
      <p>روزنامه ساوت چاینا مورنینگ پست هنگ کنگ روز چهارشنبه نوشت این مقام چینی در ملاقات با «کری لام» رییس منطقه هنگ کنگ در پکن خاطر نشان کرد که جدایی طلبان از حد و مرزها و خطوط قرمز عبور کرده اند.</p>
      <p>وی خاطر نشان کرد هیچ کشوری در دنیا خشونت، تخریب، شورش و ناارامی را تحمل نخواهد کرد و چین هم از این امر مستثنی نیست.</p>
      <p>او هشدار داد که پکن استقلال طلبی را در هنگ کنگ برنمی تابد و نمی تواند شاهد این همه خشونت و انشعاب طلبی باشد و همه ارگان های دولتی و اجرایی ، قضایی و قانونگذاری در سراسر هنگ کنگ باید برای برون رفت از این مرحله و پایان دادن به خشونت ها با یکدیگر همکاری کنند.</p>
      <p>معاون نخست وزیر چین گفت که خانم لام از هیچ تلاشی برای پایان دادن به ناآرامی ها از ماه ژوین تا کنون دریغ نکرده است و هشدار داد که چین خشونت را در هنگ کنگ برنمی تابد.</p>
      <p>او تاکید کرد کسانی که در هنگ کنگ دست به اقدامات خشونت آمیز و ویرانگر زده اند، اصل یک چین و حق حاکمیت قانون را در این منطقه نادیده گرفته اند.</p>
      <p>هان صراحتا از ناارامی های اجتماعی در هنگ کنگ انتقاد کرد و گفت وظیفه اساسی همه نهادهای هنگ کنگی پایان دادن به خشونت ها و بازگرداندن ثبات به این منطقه است.</p>
      <p>لام در این دیدار گفت که نزدیک به ۳ هزار نفر در جریان ناآرامی ها دستگیر شده اند و از اینکه یک سوم آنها را جوانان تشکیل می دهند، ابراز تاسف کرد.</p>
    </article>
  </body>
</html>