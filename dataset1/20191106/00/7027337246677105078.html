<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697125/%D8%B1%D8%A6%DB%8C%D8%B3-%D8%A8%D8%A7%D9%86%DA%A9-%D9%85%D8%B1%DA%A9%D8%B2%DB%8C-%D8%B4%D8%A7%D9%87%D8%AF-%D9%85%D9%86%D8%B7%D9%82%DB%8C%E2%80%8C%D8%AA%D8%B1-%D8%B4%D8%AF%D9%86-%D9%82%DB%8C%D9%85%D8%AA-%D8%A7%D8%B1%D8%B2-%D8%AF%D8%B1-%D8%A8%D8%A7%D8%B2%D8%A7%D8%B1-%D8%AE%D9%88%D8%A7%D9%87%DB%8C%D9%85-%D8%A8%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="رئیس بانک مرکزی: شاهد منطقی‌تر شدن قیمت ارز در بازار خواهیم بود"/>
    <meta property="og:description" content="رئیس کل بانک مرکزی با تاکید بر سیاست‌های ارزی کشور، از تأمین روانتر نیازهای وارداتی و منطقی‌تر شدن قیمت ارز در بازار خبر داد."/>
  </head>
  <body>
    <article>
      <h1>رئیس بانک مرکزی: شاهد منطقی‌تر شدن قیمت ارز در بازار خواهیم بود</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/15/1034225_344.jpg"/>
      </figure>
      <p>رئیس کل بانک مرکزی با تاکید بر سیاست‌های ارزی کشور، از تأمین روانتر نیازهای وارداتی و منطقی‌تر شدن قیمت ارز در بازار خبر داد.</p>
      <p>به گزارش خبرگزاری مهر، عبدالناصر همتی با انتشار یادداشتی در صفحه مجازی خود با تاکید بر سیاست های ارزی بانک مرکزی نوشت: قبلاً تأکید کردم، به علت سیاست های ارزی بانک مرکزی و نقش صادرکنندگان غیرنفتی در تأمین ارز سامانه نیما و واردات در مقابل صادرات و نیز مدیریت و راهبری بانک مرکزی برای کنترل بازار اسکناس و ارز شاهد تأمین روانتر نیازهای وارداتی و منطقی تر شدن قیمت ارز در بازار خواهیم بود.</p>
      <p>وی افزود: البته این نکته را هم بارها تأکید کرده ام که در شرایط تحریمی برخی عوامل سیاسی نیز در مقاطعی تأثیر حداقلی در نوسانات ارزی دارند و اخبار به ظاهر مثبت و منفی، هر کدام تا حدودی می توانند بازار ارز را متأثر سازند. با اطلاع و شناختی که از توانایی ها و امکانات و ذخایر ارزی کشور دارم، ثبات نسبی بازار ارز  ادامه خواهد شد.</p>
      <p>رئیس کل بانک مرکزی در ادامه پیام خود آورده است: بانک مرکزی تلاش کرده است به طور مرتب با نرخ مناسب بازار از طریق صرافی های منتخب، امکان لازم برای پاسخگویی به عرضه ارزهای خانگی و صادراتی فراهم آورد. خرید خالص روزانه میلیون ها یورو ارز عرضه شده خانواده ها و فعالین اقتصادی توسط بانک مرکزی ایران نتیجه تداوم این سیاست است.</p>
      <p>همتی همچنین خاطرنشان کرد: ضمناً آنچه تاکنون در خصوص تقویت ارزش پول ملی گفته ام، صرفاً در مورد تأثیر مقاومت مردم و عملکرد یک سال اخیر در برابر فشار حداکثری بوده و به هیچ وجه نافی آنچه تحریم های ظالمانه بر ارزش پول ملی و سطح قیمت ها و فشار بر اقشار آسیب پذیر آورد، نیست.</p>
    </article>
  </body>
</html>