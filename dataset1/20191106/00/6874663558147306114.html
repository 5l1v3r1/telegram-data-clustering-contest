<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773211,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="בוטלה השביתה מחר ברשויות המקומיות"/>
    <meta property="og:description" content="ההורים נושמים לרווחה: מרכז השלטון המקומי הודיע כי השביתה שתוכננה למחר בוטלה לאור הסכמת הממשלה לדרישותיהם. &quot;התקציבים שהושגו מנעו את קריסת הרשויות&quot;, אמר יו&quot;ר מרכז השלטון המקומי"/>
  </head>
  <body>
    <article>
      <h1>בוטלה השביתה מחר ברשויות המקומיות</h1>
      <h2>ההורים נושמים לרווחה: מרכז השלטון המקומי הודיע כי השביתה שתוכננה למחר בוטלה לאור הסכמת הממשלה לדרישותיהם. "התקציבים שהושגו מנעו את קריסת הרשויות", אמר יו"ר מרכז השלטון המקומי</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">אמיר אלון ואדיר ינקו, ynet</a></address>
      <p>מאות אלפי הורים נושמים לרווחה: חצי יממה לאחר <a href="https://www.calcalist.co.il/local/articles/0,7340,L-3773014,00.html">שהשביתה ברשויות המקומיות</a> הייתה אמורה להיפתח, הודיע מרכז השלטון המקומי כי השביתה שתוכננה למחר (ה') בוטלה לאור הסכמת הממשלה לדרישותיהם. איום השביתה הוסר לאחר ששר הפנים אריה דרעי הנחה את מנכ"ל משרדו מרדכי כהן לגבש מתווה לפתרון מענקי האיזון לרשויות לשנת 2020.  </p>
      <figure>
        <img src="https://images1.calcalist.co.il/PicServer3/2016/12/04/684713/16_l.jpg"/>
        <figcaption>שר הפנים אריה דרעי <br/>צילום: דוברות הכנסת</figcaption>
      </figure>
      <p>בדיון אצל מ"מ מנכ"ל משרד ראש הממשלה, רונן פרץ, סוכם כי משרד הפנים יודיע תוך עשרה ימים על מענקי האיזון לשנת 2020, על בסיס תקציב בסך 3.150 מיליארד שקלים. "אני שמח שהגענו להסכם שיאפשר לרשויות המקומיות להתנהל באופן תקין גם בתקופת ממשלת המעבר", אמר השר דרעי. "חשוב שהשביתה נמנעה ונחסך סבל מיותר מתושבי הרשויות ובעיקר להורים ולתלמידים".</p>
      <p>  </p>
      <p>ממרכז השלטון המקומי נמסר כי "הדרישות של ראשי הרשויות המקומיות, שכללו תוספת של מיליונים לבינוי מוסדות חינוך, הגדלת תקציבים ל-190 רשויות עבור מתן שירותים בסיסיים, מתן תקצוב לתוכנית מיגון הצפון להבטחת ביטחון תושבי הצפון, סבסוד התכנית 'חוג לכל ילד' ביישובי הצפון וגיבוש תכנית חומש לסיוע למגזר הערבי, הדרוזי והבדואי נענו במלואן על ידי משרדי הממשלה ובתיווך מנכ"ל משרד ראש הממשלה. לאור הישגים אלו, מודיעות הרשויות המקומיות כי השביתה שתוכננה למחר מבוטלת והשירותים העירוניים ינתנו כרגיל, לרבות במוסדות החינוך, הסעות, שירותי הרווחה ועוד".</p>
      <figure>
        <img src="https://images1.calcalist.co.il/PicServer3/2018/12/30/873266/ECO35341_l.jpg"/>
        <figcaption>ארוחה בגן ילדים <br/>צילום: עטא עוויסאת</figcaption>
      </figure>
      <p>  </p>
      <p>חיים ביבס, יו"ר מרכז השלטון המקומי וראש עיריית מודיעין מכבים רעות, אמר כי "התקציבים שהשגנו מנעו את קריסת הרשויות ויאפשרו לרשויות מהפריפריה, המגזר הערבי והצפון לתת לתושבים שלהם את השירותים הטובים ביותר. אני מודה ומעריך את כל ראשי הרשויות שהיו שותפים למאבק החשוב ופעלו למען כלל תושבי מדינת ישראל".</p>
      <p>  </p>
      <p>פרט לכהן וביס, השתתפו בדיון אצל מנכ"ל משרד ראש הממשלה גם יו"ר מרכז המועצות האזוריות שי חג'ג', סגן יו״ר מרכז שלטון מקומי, בני ביטון ומודר יונס, יו״ר פורום ראשי הרשויות הערביות. חג'ג', המשמש גם כראש המועצה האזורית מרחבים, אמר כי "ראשי הרשויות, העיריות והמועצות, הביאו יחד להישג חשוב עבור תושבי ישראל ומנעו משבר וכאוס".</p>
      <p>יונס, יו"ר הועד הארצי של ראשי הרשויות הערביות וראש מועצת ערערה: "לאחר מאבק של השלטון המקומי, הצלחנו לשמור על התוכנית למגזר הערבי לצד קידום תכנית למיגור האלימות עליה הכריז ראש הממשלה שתמומן מתקציב תוספתי".</p>
    </article>
  </body>
</html>