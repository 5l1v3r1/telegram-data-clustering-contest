<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773218,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="ארקיע מהדקת חגורה: תקצץ בשכר העובדים, יתכן שתבצע פיטורים"/>
    <meta property="og:description" content="גורם המקורב לחברה מסר שמדיניות השמיים הפתוחים, סגירת שדה דב, תהליך קליטת מטוסים חדשים והתייקרות בעליות הטייסים גרמו ל'עליה במשקל' ועכשיו צריך לעשות דיאטה&quot;"/>
  </head>
  <body>
    <article>
      <h1>ארקיע מהדקת חגורה: תקצץ בשכר העובדים, יתכן שתבצע פיטורים</h1>
      <h2>גורם המקורב לחברה מסר שמדיניות השמיים הפתוחים, סגירת שדה דב, תהליך קליטת מטוסים חדשים והתייקרות בעליות הטייסים גרמו ל'עליה במשקל' ועכשיו צריך לעשות דיאטה"</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">דני שדה</a></address>
      <p>חברת ארקיע נכנסת לתהליך התייעלות שצפוי לכלול קיצוץ בשכר העובדים וככל הנראה שגם פיטורים. הקיצוץ יתבצע בשלושת החודשים הקרובים כחלק ממבצע הבראה בחברה. אתמול התקיימה בארקיע ישיבה בין ההנהלה, נציגות העובדים ואנשי ההסתדרות כדי להגיע להבנות; בין היתר, הוסכם שיבוצע קיצוץ בשכר כשלב ראשון ולאחריו הערכת מצב ושקילת צעדים כמו"מ על פיטורים.</p>
      <p>"אנחנו עושים הכל כדי להגיע להבנות עם ההנהלה כי החברה הזו יקרה לנו. אנחנו הולכים להפחתת שכר זמנית ומקווים שהגיע להבנות גם באשר לגודלה של החברה", נמסר מנציגות העובדים. אבי אדרי, מחזיק תיק התחבורה בהסתדרות אמר כי הפחתת השכר של העובדים היא בהסכמה והיא נועדה למנוע פיטורים בשלב זה. "ההסכמה היא על הפחתת שכר לשלושה חודשים ובמקביל נקיים משא ומתן לגבי ההמשך".</p>
      <figure>
        <img src="https://images1.calcalist.co.il/PicServer3/2018/02/04/792085/1NL.jpg"/>
        <figcaption>מטוס ארקיע <br/>צילום: ארקיע</figcaption>
      </figure>
      <p>לפני כחודש סיים אבי נקש, אחד מבעלי ארקיע, את תפקידו כיו"ר החברה; לתפקיד הביאו את גדי טפר שהיה במשך שנים מנכ"ל ארקיע. אולם לאחר חודש ימים הוחלט להעביר אותו מתפקידו; הוא יכהן כדירקטור ובמקומו התמנה לתפקיד יו"ר הדיקטוריון אבי חורמרו, מי שמנהל את פעילות קבוצת נקש בישראל.</p>
      <p>גורם המקורב לארקיע אמר אתמול לממון: "מדיניות השמיים הפתוחים, קו הטיסה שחוסל (שדה דב אילת), התייקרויות בעלויות הטייסים בשל תקנות המנוחה, קליטתם של מטוסים חדשים - כל זה בשנה אחת גרם ל'עליה במשקל', כלומר לגידול בהוצאות ועכשיו אין ברירה אלא להתחיל בדיאטה".</p>
      <p>לפני מספר חודשים, לאחר שהוחלט על סגירת שדה דב הודיע היו"ר דאז נקש כי החברה תצטרך להיכנס להליך התייעלות שבמהלכו יפוטרו עובדים רבים וגם יוצאו משרות מטוסים רבים. זאת משום שאין כל כדאיות כלכלית לחברה להפעיל טיסות לאילת מנתב"ג. שלשום פורסם הדו"ח החודשי של רשות שדות התעופה ממנו עולה כי באוקטובר חלה צניחה של כמעט 35% בפעילות הפנים ארצית של ארקיע. במקביל מתברר כי בפעילות הבינלאומית של החברה חלה צמיחה של 62%. נתונים אלה העלו את ההשערה כי החברה פשוט מסיטה את התנועה של המטוסים לפעילות בינלאומית ובכך יוצרת מצג כאילו אין דרישה לטוס לאילת. גורם בכיר בחברה דחה את הטענות ואמר: "הטענה הזו מתה מזמן. היא היתה אדיוטית והופצה על ידי אינטרסנטים. כל נוסע חשוב לנו אז אנחנו נוותר על נוסעים? אנחנו משקיעים באילת, אבל במקביל גם בבינלאומי".</p>
    </article>
  </body>
</html>