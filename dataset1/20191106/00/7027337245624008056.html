<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697152/%D8%AF%D8%B3%D8%AA%DA%AF%DB%8C%D8%B1%DB%8C-13-%D8%B3%D8%A7%D8%B1%D9%82-%D9%85%D8%B3%D9%84%D8%AD-%D8%AF%D8%B1-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="دستگیری 13 سارق مسلح در سیستان و بلوچستان"/>
    <meta property="og:description" content="فرمانده انتظامی سیستان و بلوچستان گفت: ۱۳ نفر از عاملان سرقت‌های به عنف و مسلحانه با تلاش شبانه روزی پلیس در جنوب شرق کشور دستگیر و ۹ فقره سرقت نیز کشف شد."/>
  </head>
  <body>
    <article>
      <h1>دستگیری 13 سارق مسلح در سیستان و بلوچستان</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/15/1034268_361.jpg"/>
      </figure>
      <p>فرمانده انتظامی سیستان و بلوچستان گفت: ۱۳ نفر از عاملان سرقت‌های به عنف و مسلحانه با تلاش شبانه روزی پلیس در جنوب شرق کشور دستگیر و ۹ فقره سرقت نیز کشف شد.</p>
      <p>به گزارش خبرگزاری مهر به نقل از پایگاه خبری پلیس، سردار محمد قنبری اظهار داشت: پلیس آگاهی با همکاری دیگر رده‌های عملیاتی سطح استان سیستان و بلوچستان در بررسی پرونده‌های سرقت‌های به عنف و مسلحانه طی یک هفته گذشته ۱۳ نفر از عاملان این سرقت‌ها را شناسایی و تحت مراقبت قرار دادند.</p>
      <p>وی افزود: در این راستا مأموران انتظامی در شهرستان‌های زاهدان، نیکشهر، دلگان و زابل با هماهنگی‌های قضائی طی یک هفته گذشته این سارقان را دستگیر کردند.</p>
      <p>فرمانده انتظامی سیستان و بلوچستان ادامه داد: در جریان دستگیری این سارقان و در بازرسی از مخفیگاه آنان سه دستگاه تلفن همراه مسروقه، مقادیری وجه نقد به همراه سه قبضه اسلحه کلت کمری با سه تیغه خشاب و ۱۰عدد فشنگ جنگی و چندین قبضه قمه و سلاح سرد کشف شد.</p>
      <p>وی گفت: متهمان در بازجوئی‌های به عمل آمده به یک فقره سرقت مسلحانه خودرو، پنج فقره سرقت به عنف تلفن همراه، ۲ فقره سرقت به عنف منزل و یک فقره سرقت به عنف موتورسیکلت اعتراف کردند.</p>
      <p>سردار قنبری با اشاره به ادامه تحقیقات از متهمان برای کشف دیگر جرائم احتمالی تصریح کرد: پلیس سیستان و بلوچستان بر تداوم اجرای طرح‌های ارتقاء امنیت اجتماعی بویژه در برخورد با جرایم خشن و سرقت‌های مسلحانه برای افزایش رفاه اجتماعی شهروندان با حداکثر توان خود ادامه خواهد داد و در این مسیر از هیچ تلاشی دریغ نخواهد کرد.</p>
    </article>
  </body>
</html>