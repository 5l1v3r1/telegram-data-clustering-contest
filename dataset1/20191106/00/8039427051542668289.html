<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=947219"/>
    <meta property="og:site_name" content="Andhrajyothy"/>
    <meta property="article:published_time" content="2019-11-06T00:37:38+00:00"/>
    <meta property="og:title" content="పసిడి కొనట్లేదెక్కువ!"/>
    <meta property="og:description" content="ADVT"/>
  </head>
  <body>
    <article>
      <h1>పసిడి కొనట్లేదెక్కువ!</h1>
      <address>
        <time datetime="2019-11-06T00:37:38+00:00">06 Nov 2019, 00:37</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>బంగారానికి భారీగా తగ్గిన గిరాకీ .. జూలై- సెప్టెంబరులో 32% క్షీణత</b>
        </li>
        <li>
          <b>అధిక ధర, ఆర్థిక మాంద్యం ఎఫెక్ట్‌ .. డబ్ల్యూజీసీ తాజా నివేదిక విడుదల</b>
        </li>
      </ul>
      <p><b>న్యూఢిల్లీ: </b>భారతీయులకు బంగారంపై మోజెక్కువ. పసిడి వినియోగంలో చైనా తర్వాత స్థానం మనదే. కానీ, ఈ మధ్య కాలంలో పరిస్థితులు మారాయి. భారత్‌లో బంగారానికి డిమాండ్‌ భారీగా తగ్గిందని ప్రపంచ స్వర్ణ మండలి (డబ్ల్యూజీసీ) అంటోంది. జూలై-సెప్టెంబరు త్రైమాసికంలో పసిడి గిరాకీ 32 శాతం క్షీణించి 123.9 టన్నులకు పడిపోయిందని తాజా నివేదికలో వెల్లడించింది. ఈ ఏడాదిలో ధర అనూహ్యంగా పెరగడంతోపాటు ఆర్థిక మాంద్యం పరిస్థితులే ఇందుకు ప్రధాన కారణమని పేర్కొంది. సెప్టెంబరు త్రైమాసికంలో భారత్‌లోకి పసిడి దిగుమతులు సైతం 66 శాతం తగ్గి 80.5 టన్నులకు పడిపోయాయి. గతంలో దిగుమతి చేసుకున్న, రీసైక్లింగ్‌ చేసిన బంగారంతోనే ఆభరణ వర్తకుల అవసరాలు గట్టెక్కడంతో దిగుమతులు భారీగా తగ్గాయని డబ్ల్యూజీసీ తెలిపింది. సెప్టెంబరు క్వార్టర్‌లో 24 క్యారెట్ల పసిడి ధర రూ.39,000 ఎగువ స్థాయిలో కదలాడింది. ప్రస్తుతం ఈ స్థాయిలకు దిగువన ట్రేడవుతోంది.</p>
      <p> </p>
      <p>
        <b>9 నెలల్లో 496 టన్నులు</b>
      </p>
      <p>ఈ ఏడాదిలో మొదటి 9 నెలల్లో (జనవరి-సెప్టెంబరు) గోల్డ్‌ డిమాండ్‌ 496.11 టన్నులకు పడిపోయింది. 2018లో ఇదే కాలానికి గిరాకీ 523.9 టన్నులకు నమోదైంది. గత సంవత్సరం మొత్తానికి 760.4 టన్నులుగా ఉంది. ఈ ఏడాది జనవరి-సెప్టెంబరు కాలానికి బంగారం దిగుమతులు 502.9 టన్నులకు పరిమితమయ్యాయి. గత ఏడాది ఇదే సమయానికి 587.3 టన్నులు దిగుమతైంది. గతేడాది మొత్తానికి 755.7 టన్నులు దిగుమతి చేసుకున్నాం.</p>
      <p> </p>
      <p>
        <b>ఈ త్రైమాసికంలోనూ అధిక ధరలే..</b>
      </p>
      <p>అక్టోబరు-డిసెంబరు త్రైమాసికంలోనూ ధరలు గరిష్ఠ స్థాయిలోనే ఉండనున్నాయని డబ్ల్యూజీసీ అంటోంది. కస్టమర్లు ప్రస్తుత స్థాయి ధరలకు అలవాటు పడేందుకు మరింత సమయం పట్టవచ్చు. గ్రామీణ మార్కెట్లో కొనసాగుతున్న ఒత్తిడి కారణంగా వినియోగదారుల సెంటిమెంట్‌ అంతగా మెరుగుపడలేదు. ధన్‌తేరస్‌, దీపావళి సమయంలో డిమాండ్‌ కాస్త పెరిగినప్పటికీ గత ఏడాదితో పోలిస్తే మాత్రం తక్కువే. పెళ్లిళ్ల సీజన్‌ ప్రారంభం కావడంతో ప్రస్తుత త్రైమాసికంలో కొనుగోళ్లు కాస్త పెరగవచ్చు.</p>
      <p> </p>
      <p>
        <b>ఆల్‌టైం గరిష్ఠానికి గోల్డ్‌ ఈటీఎఫ్‌ పెట్టుబడులు</b>
      </p>
      <p>సెప్టెంబరు చివరినాటికి గోల్డ్‌ ఎక్స్ఛేంజ్‌ ట్రేడెడ్‌ ఫండ ్ల(ఈటీఎ్‌ఫ)లో పెట్టుబడులు సరికొత్త ఆల్‌టైం గరిష్ఠ స్థాయి 2,855.3 టన్నులకు చేరుకుందని డబ్ల్యూజీసీ వెల్లడించింది. అంతర్జాతీయంగా ఆర్థిక అనిశ్చిత పరిస్థితులు నెలకొనడంతో మదుపర్లు భద్రమైన పెట్టుబడి సాధనంగా బంగారాన్ని ఎంచుకుంటున్నారని అంటోంది. సెప్టెంబరు క్వార్టర్‌లో భారత్‌, చైనాలో గిరాకీ తగ్గినప్పటికీ ప్రపంచవ్యాప్తంగా గోల్డ్‌ డిమాండ్‌ మాత్రం 3 శాతం పెరగడం గమనార్హం.</p>
      <p> </p>
      <p>
        <b>మూడేళ్ల కనిష్ఠానికి డిమాండ్‌</b>
      </p>
      <p>2019 సంవత్సరం మొత్తానికి గోల్డ్‌ డిమాండ్‌ మూడేళ్ల కనిష్ఠ స్థాయి 700-750 టన్నులకు తగ్గవచ్చని, 2018తో పోలిస్తే 8 శాతం మేర తగ్గవచ్చని డబ్ల్యూజీసీ అంచనా వేస్తోంది. ఈ ఏడాది పసిడి దిగుమతులూ భారీ తగ్గుదలను నమోదు చేసుకోవచ్చని అంటోంది. 2016లో పసిడి గిరాకీ 667 కోట్లకు పరిమితమైంది.</p>
      <p> </p>
      <p>
        <b>భారత్‌లో గోల్డ్‌ డిమాండ్‌ తగ్గడానికి ప్రధానంగా రెండు కారణాలు. ఒకటి, </b>
        <b>ఈ ఏడాదిలో సెప్టెంబరు నాటికి బంగారం ధర 20 శాతం మేర పెరిగింది. ఆర్థిక మందగమన ప్రభావంతో కొనుగోలుదారుల సెంటిమెంట్‌కు గండిపడటం మరో కారణం. అధిక ధరలతో పాటు గ్రామీణ మార్కెట్లో డిమాండ్‌ కొరవడటంతో దిగుమతులూ తగ్గాయి. సాధారణంగా గిరాకీ తక్కువగా ఉన్నప్పుడు దేశీయంగా బంగారం రీసైక్లింగ్‌ పెరుగుతుంది. దాంతో ఈ ఏడాది సెప్టెంబరు నాటికి దేశంలో 90.5 టన్నుల రీసైక్లింగ్‌ జరిగింది. గోల్డ్‌ రీసైక్లింగ్‌ అత్యధికంగా జరిగిన సంవత్సరాల్లో ఒకటిగా 2019 నిలిచిపోనుంది.</b>
      </p>
      <p>
        <b>- సోమసుందరం పీఆర్‌,</b>
      </p>
      <p>
        <b>డబ్ల్యూజీసీ ఇండియా ఎండీ</b>
      </p>
    </article>
  </body>
</html>