<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231112/"/>
    <meta property="og:site_name" content="Українська правда"/>
    <meta property="article:published_time" content="2019-11-06T00:08:19+00:00"/>
    <meta property="og:title" content="Трамп запропонував Мексиці оголосити війну наркокартелям"/>
    <meta property="og:description" content="Президент Сполучених Штатів Америки Дональд Трамп заявив про готовність США разом із Мексикою оголосити війну наркокартелям."/>
  </head>
  <body>
    <article>
      <h1>Трамп запропонував Мексиці оголосити війну наркокартелям</h1>
      <address>
        <time datetime="2019-11-06T00:08:19+00:00">06 Nov 2019, 00:08</time>
      </address>
      <p>Президент Сполучених Штатів Америки Дональд Трамп заявив про готовність США разом із Мексикою оголосити війну наркокартелям.</p>
      <p><b>Джерело:</b> Twitter президента США</p>
      <p>Заява пролунала після трагедії в Мексиці, де випадковими жертвами стрілянини між двома бандами стали американці. Загинули три жінки та семеро дітей, у тому числі двоє немовлят.</p>
      <p>"Чудова родина та її друзі зі штату Юта опинилися між двох жорстоких наркокартелів, які стріляли один в одного, в результаті чого було вбито багато чудових американців, у тому числі маленьких дітей, а деякі зникли безвісти", - написав Трамп.</p>
      <figure>
        <iframe data-src="https://twitter.com/realDonaldTrump/status/1191708046126399488?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Він наголосив: якщо Мексиці потрібна допомога в очищенні від "цих монстрів", Сполучені Штати готові "швидко й ефективно" виконати цю роботу.</p>
      <p>"Картелі стали настільки великими й потужними, що іноді потрібна армія, аби перемогти армію", - зауважив глава Білого дому.</p>
      <p>У цьому зв'язку він підкреслив, що очікує від Мехіко лише сигналу про необхідність підтримки.</p>
      <p>"Для Мексики настав час за допомогою Сполучених Штатів розпочати війну проти наркокартелів і стерти їх з лиця землі. Ми просто чекаємо дзвінка від вашого чудового нового президента", - заявив президент Трамп.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/6/7231110/"/>
        <a href="https://www.eurointegration.com.ua/articles/2019/11/5/7102655/"/>
        <a href="https://www.pravda.com.ua/news/2019/11/5/7231033/"/>
      </related>
    </article>
  </body>
</html>