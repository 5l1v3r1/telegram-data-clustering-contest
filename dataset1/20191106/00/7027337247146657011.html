<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697136/%D8%AA%D9%88%D8%B6%DB%8C%D8%AD-%D8%B3%D8%A7%D8%B2%D9%85%D8%A7%D9%86-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C-%D8%AF%D8%B1%D8%A8%D8%A7%D8%B1%D9%87-%D9%85%D9%85%D8%A7%D9%86%D8%B9%D8%AA-%D8%A7%D8%B2-%D9%88%D8%B1%D9%88%D8%AF-%DB%8C%DA%A9%DB%8C-%D8%A7%D8%B2-%D8%A8%D8%A7%D8%B2%D8%B1%D8%B3%D8%A7%D9%86-%D8%A2%DA%98%D8%A7%D9%86%D8%B3-%D8%A8%D9%87-%D8%B3%D8%A7%DB%8C%D8%AA-%D9%86%D8%B7%D9%86%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="توضیح سازمان انرژی اتمی درباره ممانعت از ورود یکی از بازرسان آژانس به سایت نطنز"/>
    <meta property="og:description" content="هفته گذشته مسئولین سازمان انرژی اتمی ایران از ورود یکی از بازرسان آژانس به سایت غنی‌سازی نطنز جلوگیری کردند که علت این اقدام ایران، نگرانی از احتمال همراه داشتن مواد مشکوک بوده است."/>
  </head>
  <body>
    <article>
      <h1>توضیح سازمان انرژی اتمی درباره ممانعت از ورود یکی از بازرسان آژانس به سایت نطنز</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/15/1034246_753.jpg"/>
      </figure>
      <p>هفته گذشته مسئولین سازمان انرژی اتمی ایران از ورود یکی از بازرسان آژانس به سایت غنی‌سازی نطنز جلوگیری کردند که علت این اقدام ایران، نگرانی از احتمال همراه داشتن مواد مشکوک بوده است.</p>
      <p>به گزارش ایسنا، سازمان انرژی اتمی در بیانیه‌ای اعلام کرد: به‌طور معمول کلیه بازرسان، وسائل همراه آنان در بدو ورود به هر یک از سایت‌های هسته‌ای مورد تفتیش و کنترل  قرار می‌گیرد. بر اساس اعلام بخش حفاظت سایت، هنگام ورود این خانم بازرس، تجهیزات کنترلی علامت هشدار را نشان داده است و به همین دلیل ضمن کنترل وسایل همراه بازرس، از ورود او به سایت جلوگیری شده و  مراتب امر به آژانس بین‌المللی انرژی اتمی منعکس شد و از طرف جمهوری اسلامی ایران به آژانس اعلام می‌شود که پذیرش قبلی این بازرس لغو شده تلقی می‌گردد.</p>
      <p>در ادامه این بیانیه آمده است: ایران همچنین خواستار همکاری آژانس برای ادامه تحقیقات در این خصوص شده است که آژانس نیز در پاسخی کتبی این موضوع را می‌پذیرد. در نتیجه‌ی لغو پذیرش بازرس، وی با ناتمام گذاشتن ماموریت خود ایران را به مقصد وین ترک کرده است. تحقیقات در این خصوص ادامه داشته و قرار است فردا نماینده دائم ایران در آژانس بین‌المللی انرژی اتمی گزارش کاملی در این رابطه به اعضای شورای حکام ارائه نماید.</p>
    </article>
  </body>
</html>