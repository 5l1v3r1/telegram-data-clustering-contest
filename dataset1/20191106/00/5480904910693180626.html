<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/csu-dnes-zverejni-zarijova-data-prumyslu-stavebnictvi-a-obchodu/1817646?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T00:42:00+00:00"/>
    <meta property="og:title" content="ČSÚ dnes zveřejní zářijová data průmyslu, stavebnictví a obchodu"/>
    <meta property="og:description" content="Praha - Český statistický úřad dnes bude informovat o tom, jak se v září dařilo průmyslu, stavebnictví a zahraničnímu obchodu. V srpnu průmyslová i stavební výroba meziročně klesly a zahraniční obchod skončil v přebytku 8,6 miliardy. Data přesto předčila očekávání analytiků, trh totiž v průmyslu počítal s hlubším poklesem a v zahraničním obchodě s mírným schodkem. Ve stavebnictví ekonomové upozornili na vysokou srovnávací základnu z loňského roku."/>
  </head>
  <body>
    <article>
      <h1>ČSÚ dnes zveřejní zářijová data průmyslu, stavebnictví a obchodu</h1>
      <address><time datetime="2019-11-06T00:42:00+00:00">06 Nov 2019, 00:42</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Český statistický úřad dnes bude informovat o tom, jak se v září dařilo průmyslu, stavebnictví a zahraničnímu obchodu. V srpnu průmyslová i stavební výroba meziročně klesly a zahraniční obchod skončil v přebytku 8,6 miliardy. Data přesto předčila očekávání analytiků, trh totiž v průmyslu počítal s hlubším poklesem a v zahraničním obchodě s mírným schodkem. Ve stavebnictví ekonomové upozornili na vysokou srovnávací základnu z loňského roku.</p>
      <p>Český průmysl vykázal v poslední prázdninový měsíc pokles o 3,8 procenta po červencovém růstu o 5,6 procenta. Nižší byla hlavně výroba počítačů a elektronických přístrojů a zpracování kovů, naopak rostl automobilový nebo farmaceutický průmysl. Podle analytiků ale průmysl dál odolával obchodním válkám i hrozbě brexitu.</p>
      <p>Stavebnictví v srpnu meziročně kleslo o 3,7 procenta po červencovém růstu o 6,5 procenta. Na poklesu se podepsalo hlavně pozemní stavitelství, tedy výstavba bytů, kanceláří nebo výrobních a skladových hal, které se snížily o 3,8 procenta. Analytici odůvodnili pokles stavební výroby zejména vysokou srovnávací základnou z loňského roku.</p>
      <p>Bilance zahraničního obchodu skončila v srpnu přebytkem 8,6 miliardy korun, o rok dříve vykázala schodek 6,8 miliardy Kč. Podle statistiků na letošní srpnový výsledek měl pozitivní vliv hlavně vyšší přebytek Česka v obchodu s auty spolu s poklesem dovozů.</p>
    </article>
  </body>
</html>