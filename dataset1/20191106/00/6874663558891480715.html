<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773180,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="הפקת לקחים מתיק 3000? ספינות הטילים החדשות של חיל הים ייבנו בישראל"/>
    <meta property="og:description" content="משרד הביטחון הזמין ממספנות ישראל תכנון לסטי&quot;לים שיחליפו את ספינות הסער 4.5 הוותיקות, ומבדוק צף לתחזוקת ספינות הסער 6 והצוללות החדשות. שווי החוזה: 90 מיליון שקל"/>
  </head>
  <body>
    <article>
      <h1>הפקת לקחים מתיק 3000? ספינות הטילים החדשות של חיל הים ייבנו בישראל</h1>
      <h2>משרד הביטחון הזמין ממספנות ישראל תכנון לסטי"לים שיחליפו את ספינות הסער 4.5 הוותיקות, ומבדוק צף לתחזוקת ספינות הסער 6 והצוללות החדשות. שווי החוזה: 90 מיליון שקל</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">אודי עציון</a></address>
      <p>אחרי 20 שנה, משרד הביטחון חוזר לרכוש ספינות טילים בישראל: המשרד חתם עם מספנות ישראל חוזה לתכנון הדור הבא של הסטי"לים לחיל הים, המיועדים להחליף את ספינות הסער 4.5 נירית הוותיקות. הסטי"לים החדשים צפויים להיות קטנים יותר מארבע ספינות הסער 6 שנבנות כעת בגרמניה, ואמורות להגיע לישראל בשנה הקרובה.</p>
      <p>התכנון יארך שנה, וההסכם עשוי להתפתח לעסקה בשווי של יותר ממיליארד דולר, שתכלול רכש נרחב של מכ"מים, טילים ומערכות שליטה ולוחמה אלקטרונית מהתעשייה הביטחונית בארץ.</p>
      <figure>
        <img src="https://images1.calcalist.co.il/PicServer3/2019/11/06/945561/1_l.jpg"/>
        <figcaption>הדמיה של ספינת הטילים העתידית של חיל הים <br/>הדמיה: משרד הביטחון</figcaption>
      </figure>
      <p>הספינה החדשה ביותר שנבנתה עבור חיל הים בישראל, אח"י סופה, נמסרה לו בשנת 2003. מאז הזמין משרד הביטחון את ספינות סער 6 ממספנות טיסנקרופ הגרמניות, במסגרת מה שמכונה <a href="https://www.calcalist.co.il/local/articles/0,7340,L-3758744,00.html">תיק 3000</a>. אז פירסם המשרד מכרז בין לאומי לרכישת הספינות, ולאחר מכן ביטל אותו והזמין אותן ישירות מהמספנה הגרמנית.</p>
      <p>הפרשה הסתיימה בחקירה פלילית, בחשד להטיית רכש הספינות והצוללות החדשות תמורת שוחד. המשטרה המליצה להעמיד לדין את אלי מרום (צ'ייני), לשעבר מפקד חיל הים, תא"ל (מיל') אבריאל בר יוסף, לשעבר סגן ראש המועצה לביטחון לאומי, את שי ברוש, אליעזר זנדברג ודוד שרן בחשד לשוחד, מרמה והלבנת הון ואת עו"ד דוד שמרון על עבירות מרמה והלבנת הון.</p>
      <p> </p>
      <figure>
        <img src="https://images1.calcalist.co.il/PicServer3/2019/11/06/945566/2_l.jpg"/>
        <figcaption>הדמיית המבדוק הצף של מספנות ישראל <br/>הדמיה: משרד הביטחון</figcaption>
      </figure>
      <p>ההסכם שנחתם בין מנהל הרכש במשרד הביטחון ומספנות ישראל כולל גם בניית מבדוק צף רחב מימדים במספנות ישראל, לטובת אחזקה ותיקונים של ספינות וצוללות חיל הים. בניית המבדוק הצף תושלם בתוך כשנתיים. המבדוק תוכנן, מבחינת גודלו ומאפייניו, לשאת את ספינות הסער-6.</p>
      <p>המבדוק יאפשר להתקין על הספינות, לאחר הגעתן לארץ, את כל מערכות הלחימה הישראליות המתוכננות בהן, ולאחר מכן גם את תחזוקתן השוטפת. ההסכם כולל גם תמיכה ואחזקה לתקופה של 10 שנים. מספנות ישראל נמצאות בבעלותם של סמי קצב, שלומי פוגל ומשפחת שמלצר.</p>
      <figure>
        <img src="https://images1.calcalist.co.il/PicServer3/2019/11/06/945568/3_l.jpg"/>
        <figcaption>חתימת ההסכם. מימין: איתן צוקר, סמי קצב ואבי דדון <br/>צילום: משרד הביטחון</figcaption>
      </figure>
      <p>ראש מנהל הרכש במשרד הביטחון, אבי דדון, אמר: "הצלחנו במאמץ משותף, תחת אילוצי תקציב מורכבים, לגייס תקציב שקלי שישאיר עבודה בארץ. זאת כחלק ממדיניות מנהל הרכש לחזק את התעשייה הישראלית. עד היום, רק בפרויקט המים הכלכליים, רכש מנה"ר מערכות לחימה ביותר ממיליארד וחצי שקל. זו הבעת אמון בתעשייה הביטחונית המצוינת שלנו, ותקציבים שמושקעים כולם חזרה במשק הישראלי".</p>
      <p>איתן צוקר, מנכ"ל מספנות ישראל, הוסיף כי "מספנות ישראל גאה להמשיך לתכנן ולייצר כלי שייט מבצעיים ומתקנים ימיים עבור משרד הביטחון וחיל הים".</p>
    </article>
  </body>
</html>