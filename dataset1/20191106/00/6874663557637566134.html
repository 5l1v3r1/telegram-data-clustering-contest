<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773257,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="השידוך עם זירוקס יתן ל־HP גישה לחברות בפורצ'ן 500"/>
    <meta property="og:description" content="הצעתה של זירוקס לרכוש את יצרנית המדפסות והמחשבים הוותיקה עשוייה להיות בשורה ל־HP, שכבר שנים לא הציגה מוצר פורץ דרך. שווי השוק של זירוקס קטן בהרבה, אך היא מחזיקה בחוזי תחזוקה שמנים עם חברות מובילות בארה&quot;ב"/>
  </head>
  <body>
    <article>
      <h1>השידוך עם זירוקס יתן ל־HP גישה לחברות בפורצ'ן 500</h1>
      <h2>הצעתה של זירוקס לרכוש את יצרנית המדפסות והמחשבים הוותיקה עשוייה להיות בשורה ל־HP, שכבר שנים לא הציגה מוצר פורץ דרך. שווי השוק של זירוקס קטן בהרבה, אך היא מחזיקה בחוזי תחזוקה שמנים עם חברות מובילות בארה"ב</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">רפאל קאהאן</a></address>
      <p>דירקטוריון זירוקס דן אתמול באפשרות <a href="https://www.calcalist.co.il/markets/articles/0,7340,L-3773169,00.html">להגיש הצעת רכישה לחברת המחשוב והמדפסות HP </a>עבור סכום לא ברור, מה שהביא להתחזקות מניות שתי חברות הטכנולוגיה האמריקאיות, כמוה לא נראתה זמן רב.</p>
      <p>ההצעה האפשרית עלתה לשולחן ימים ספורים אחרי שחברת המדפסות זירוקס הצליחה להיחלץ מהשותפות שלה עם פוג'יפילם היפנית, שם החזיקה בנתח של 25% וחיפשה כבר תקופה מסוימת פתח מילוט. שותפתה היפנית, העוסקת בתחום הצילום וההדמיה, לא עשתה לה חיים קלים. היא ניסתה לתבוע ממנה מיליארד דולר בפיצויים ואף החלה במהלכים משפטיים כדי להשיגם.</p>
      <p>הליכים אלה הסתיימו עתה עם ניצחון קטן לזירוקס, שקיבלה 2.3 מיליארד דולר במזומן על חלקה בשותפות.</p>
      <figure>
        <img src="http://www.calcalist.co.il/PicServer3/2019/11/06/945764/16.jpg"/>
      </figure>
      <p>מהצד של HP מדובר בהצעה מוזרה. יצרנית המדפסות והמחשבים הוותיקה היא בעלת שווי שוק גדול פי 3.5 כמעט משווייה של זירוקס — 27.3 מיליארד דולר לעומת 8 מיליארד דולר. בה בעת, מניית זירוקס נמצאת במגמת עלייה חדה מאז תחילת השנה.</p>
      <p>בזירוקס שולט קרל אייקן, אחד המשקיעים האקטיביסטים הפעילים ביותר בשוק הטכנולוגיה, שמחזיק בנתח של כ־10.6% מהמניות. אייקן היה מתנגד חריף למיזוג עם פוג'יפילם, זאת בנימוק ששתי החברות יסיימו את חייהן כמו קודאק לפניהן. קודאק נכנסה להליך פשיטת רגל בינואר 2012, בעקבות התחזקות הצילום הדיגיטלי, ממנו נחלצה ב־2013 אחרי שמכרה את הפטנטים שלה ועברה להדפסה תעשייתית. מכאן, שהרעיון למזג את עסקיה של זירוקס עם חברה אחרת, שעתידה אולי בהיר יותר מהשותפה היפנית, הוא שהביא את זירוקס לשקול את HP.</p>
      <p>אבל עדיין, HP היא לא בהכרח מציאה גדולה. מדובר בחברה שהמניה שלה מדשדשת ושאיבדה כ־8% משווייה השנה. עסקיה, שמבוססים על שוק ההדפסה הביתית, ספגו מכה בגלל המודל העסקי שלה. הרעיון הוא לייצר מדפסות, כלומר חומרה, במחיר הפסד, ולמכור את הדיו במחיר גבוה. הרעיון הזה עבד מצוין עד שהחלו להופיע יצרניות דיו חליפי מסין ששברו את השוק. אגב, HP היא לא היחידה שסובלת מכך. גם קנון, לקסמרק ויצרניות נוספות לא מצליחות להתמודד עם שטף היצרנים המקבילים. מדובר במודל שכנראה כבר לא מצליח להתרומם.</p>
      <p>גם ההתמקדות בשוק המשרדי־ארגוני לא ממש מסייעת. ל־HP אין פעילות משרדית גדולה, ורוב המכירות של מדפסות הדיו מיועדות לשוק הביתי או לחברות קטנות. זירוקס, לעומת זאת, ממוקדת כמעט לחלוטין בשוק הארגוני ושמה הולך לפניה מהבחינה הזו. רוב הכנסותיה מגיעות מחוזי תחזוקה שמנים שהיא מתפעלת עבור חברות מרשימת הפורצ'ן 500, כמו ענקית הפרמה אסטרה־זנקה וחברת תעשיות החלל וההגנה, ליאונרדו S.p.A. על פניו, נראה שמדובר בשידוך מעולה מבחינת HP. מדיווח של "הוול סטריט ג'ורנל" עולה כי זירוקס כבר השיגה מימון לעסקה מבנק מוביל.</p>
      <p>HP איבדה מנכ''ל בקיץ, דיון וייסלר, ומחליפו, אנריקה לורס, שנכנס רשמית לתפקיד החודש, <a href="https://www.calcalist.co.il/world/articles/0,7340,L-3771473,00.html">פתח בהליך התייעלות </a>שישלח 16% מהעובדים הביתה. מהלך זה צפוי אמנם לחסוך לחברה כמיליארד דולר בשנה, אך לא ברור לאן היא הולכת משם. פעילות המחשבים שלה התרוממה מעט בשנה האחרונה והיא נאבקת עם לנובו על הובלת טבלת יצרניות המחשבים העולמית, אך כבר שנים רבות שלא הצליחה להציג מוצר פורץ דרך, והיא לא ממש החברה המעניינת ביותר.</p>
      <p>תגובת המניה שלה לדיווח על הצעת הרכישה מראה למי העסקה תועיל יותר. ואולם, זירוקס נמצאת גם היא במצב עדין. עסקי צילום המסמכים לא ימשיכו להניב רווחים כשהעולם יעבור לכלכלה דיגיטלית מלאה. צודק אייקן שאומר כי החברה עלולה לסיים כמו קודאק. כעת נותר לראות אם החכה שהכינה זירוקס תהיה מספיק חזקה כדי להחזיק ניסיון רכישה של חברה גדולה משמעותית, או שמדובר בבלון ניסוי שמיועד לבדוק לאן הרוח נושבת.</p>
    </article>
  </body>
</html>