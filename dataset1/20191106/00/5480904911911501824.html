<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kvuli-stavce-ucitelu-dnes-zustane-cast-skol-zavrena/1817670?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T00:02:00+00:00"/>
    <meta property="og:title" content="Kvůli stávce učitelů dnes zůstane část škol zavřená"/>
    <meta property="og:description" content="Praha - Kvůli stávce učitelů zůstane dnes uzavřena část škol a některé budou mít omezený provoz. Učitelé budou protestovat, protože jsou nespokojeni s výsledky vyjednávání o růstu svých platů. Kolik pedagogů se do stávky zapojí a kolik škol se neotevře, školské odbory předem neupřesnily. V pondělí deklarovaly, že se k ní hlásí kolem 6000 škol, tedy asi polovina všech. Přesný počet stávkujících by měly sdělit dnes dopoledne. Ke stávce se dnes opět vyjádří i ministr školství Robert Plaga (ANO), který ji již dříve označil za zbytečnou."/>
  </head>
  <body>
    <article>
      <h1>Kvůli stávce učitelů dnes zůstane část škol zavřená</h1>
      <address><time datetime="2019-11-06T00:02:00+00:00">06 Nov 2019, 00:02</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Kvůli stávce učitelů zůstane dnes uzavřena část škol a některé budou mít omezený provoz. Učitelé budou protestovat, protože jsou nespokojeni s výsledky vyjednávání o růstu svých platů. Kolik pedagogů se do stávky zapojí a kolik škol se neotevře, školské odbory předem neupřesnily. V pondělí deklarovaly, že se k ní hlásí kolem 6000 škol, tedy asi polovina všech. Přesný počet stávkujících by měly sdělit dnes dopoledne. Ke stávce se dnes opět vyjádří i ministr školství Robert Plaga (ANO), který ji již dříve označil za zbytečnou.</p>
      <p>Odbory se pro vyhlášení <a href="https://www.ceskenoviny.cz/skoly-platy-stavka/">stávky</a> rozhodly minulý týden poté, co se Plaga s premiérem Andrejem Babišem (ANO) dohodli na zvýšení tarifů učitelů o osm procent. Toto zvýšení základů platů v pondělí schválila i vláda. Odboráři požadovali růst tarifů o deset procent. Podle nich ministr porušil slib, který jim dal.</p>
      <p>Stávka nemá jednoznačnou podporu. V některých regionech se do ní podle informací ČTK od krajských školských odborářů nebo místních samospráv chystala zapojit i méně než desetina škol. Podle šéfa školských odborů Františka Dobšíka ale není počet stávkujících škol důležitý a ministr by měl být znepokojen, i kdyby jich byly jen desítky.</p>
      <p>Odbory dlouhodobě usilují o zvýšení platů učitelů na 130 procent průměrné mzdy, chtěly toho docílit do roku 2020. Průměrná hrubá mzda v Česku v letošním prvním čtvrtletí činila 32.466 korun, což by znamenalo, že by učitelé měli mít 42.205 Kč. Ve skutečnosti ve stejném období brali učitelé v průměru 36.224 korun, tedy zhruba 112 procent průměrné mzdy. Odboráři poukazují na to, že platy rostou i v jiných částech veřejné správy a příjmy učitelů se od průměru vzdalují jen pomalu.</p>
    </article>
  </body>
</html>