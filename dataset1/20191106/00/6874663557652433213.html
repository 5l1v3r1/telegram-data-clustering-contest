<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773210,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="חברת eToro קנתה חברה בלגית בכחמישה מיליון דולר"/>
    <meta property="og:description" content="הנרכשת, חברת Delta, פיתחה מערכת שמאפשרת למשקיעי קריפטו לעקוב אחר אלפי נכסים בתחום; איטורו מפעילה פלטפורמת מסחר בינלאומית להשקעה במטבעות וירטואליים, שתשודרג ביכולות החברה שקנתה"/>
  </head>
  <body>
    <article>
      <h1>חברת eToro קנתה חברה בלגית בכחמישה מיליון דולר</h1>
      <h2>הנרכשת, חברת Delta, פיתחה מערכת שמאפשרת למשקיעי קריפטו לעקוב אחר אלפי נכסים בתחום; איטורו מפעילה פלטפורמת מסחר בינלאומית להשקעה במטבעות וירטואליים, שתשודרג ביכולות החברה שקנתה</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">הגר רבט</a></address>
      <p>חברת איטורו (eToro) הישראלית הודיעה היום (ד׳) על רכישת החברה הבלגית Delta בעסקה שמוערכת ב-5 מיליון דולר. eToro, שהוקמה ב-2007 על ידי האחים יוני ורונן אסיא, מפעילה פלטפורמת מסחר בינלאומית להשקעה במניות ובמטבעות דיגיטליים.</p>
      <p>מוקדם יותר השנה השיקה איטורו בורסה בינלאומית למטבעות קריפטו בשם eToroX ובמרץ אשתקד השלימה סבב גיוס של 100 מיליון דולר. מוקדם יותר השנה רכשה חברה נוספת בשם Firmo.</p>
      <figure>
        <img src="https://images1.calcalist.co.il/PicServer3/2019/11/06/945624/Yoni-Assia-2019_l.jpg"/>
        <figcaption>יוני אסיא, מנכ"ל איטורו</figcaption>
      </figure>
      <p>Delta הבלגית פיתחה פלטפורמה שמאפשרת למשקיעים בתחום לעקוב אחר יותר מ-6,000 נכסים קריפטוגרפיים ביותר מ-180 בורסות. האפליקציה מספקת ליותר מ-1.5 מיליון המשתמשים שלה כלים כמו מעקב עדכני אחר תיק ההשקעות, מעקב אחר מחירי נכסי קריפטו, וכו'. החברה פעלה במתכונת בוט-סטארפ ללא גיוסים קודמים. 15 עובדי חברת Delta, כמו גם המנכ״ל ואן הורדה, ימשיכו לעבוד מבלגיה תחת ניהולו של דורון רוזנבלום, מנהל פעילות eToroX.</p>
      <p>רוזנבלום מסר שאיטורו תבחן דרכים להטמעה של Delta בתוך המערכת של איטורו, כך שאנשים יוכלו להשקיע ובמקביל לקבל את כל המידע הנדרש באמצעות התוכנה של Delta.</p>
      <p>מנכ״ל איטורו, יוני אסיא, מסר: ״כשהקמנו את eToro לפני יותר מעשר שנים, מטרת העל שלנו הייתה לעשות שינוי משמעותי בעולם המסחר וההשקעות. להפוך את עולם ההשקעות לנגיש עבור כל אדם, להפחית את התלות במוסדות הפיננסיים המסורתיים ולשנות את כל התפיסה בנוגע להשקעות. הרוח הזו ממשיכה להיות הקו המנחה שלנו גם היום, ונמשיך להתפתח לאחר הרכישה כדי לספק ללקוחות שלנו את החוויה הטובה ביותר״.</p>
    </article>
  </body>
</html>