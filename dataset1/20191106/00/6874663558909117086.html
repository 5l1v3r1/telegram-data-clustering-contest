<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773137,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="סגן נשיא באינטל העולמית מצטרף לאלקו ורוכש 1% מסופרגז"/>
    <meta property="og:description" content="משפחת זלקינד מצרפת את שגיא בן משה לעסקה שהושלמה אתמול. מי ששימש כסגן נשיא במובילאיי ערב רכישתה על ידי ענקית המחשבים, ירכוש את האחזקה בחברה שבאמצעותה רוכשת אלקו את מניות סופרגז מידי עזריאלי תמורת 8.2 מיליון שקל"/>
  </head>
  <body>
    <article>
      <h1>סגן נשיא באינטל העולמית מצטרף לאלקו ורוכש 1% מסופרגז</h1>
      <h2>משפחת זלקינד מצרפת את שגיא בן משה לעסקה שהושלמה אתמול. מי ששימש כסגן נשיא במובילאיי ערב רכישתה על ידי ענקית המחשבים, ירכוש את האחזקה בחברה שבאמצעותה רוכשת אלקו את מניות סופרגז מידי עזריאלי תמורת 8.2 מיליון שקל</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">גולן חזני</a></address>
      <p>משפחת זלקינד מצרפת שותף נוסף לעסקת סופרגז שהושלמה אתמול. ל"כלכליסט" נודע כי שגיא בן־משה, שמונה בפברואר האחרון לסגן נשיא באינטל העולמית, רכש 1% ממניות חברת אנרגיה ירוקה – שבאמצעותה רוכשת <a href="https://www.calcalist.co.il/stocks/home/0,7340,L-3959-694034,00.html?quote=%D7%90%D7%9C%D7%A7%D7%95">אלקו</a>של האחים מייקי ודני זלקינד את מלוא מניות סופרגז מידי <a href="https://www.calcalist.co.il/stocks/home/0,7340,L-3959-1119478,00.html?quote=%D7%A2%D7%96%D7%A8%D7%99%D7%90%D7%9C%D7%99">עזריאלי</a>.</p>
      <p>בדיווח שהוציאה אתמול אלקו היא ציינה כי התקשרה בהסכם לגיוס הון ממשקיע שאינו קשור לחברה ובהיקף לא מהותי בתמורה ל־1% מהמניות, אך לא ציינה את שמו. בן משה הגיע לאינטל בעקבות רכישת מובילאיי ב־15.3 מיליארד דולר ב־2017, שבה שימש אז כסגן נשיא. כמו כן, ייסד בן משה את חברת תוכנות ואפליקציות העיצוב אינוויז'ן (Invision) ואת חברת התוכנה והטכנולוגיה דיג'יסקרין (DGScreen).</p>
      <p>מהדיווח של אלקו עולה כי העסקה, שהובלה על ידי דני זלקינד, הושלמה במתווה שונה במעט מהמתווה המקורי שנחתם ביולי האחרון. לפי המתווה הנוכחי, אנרגיה ירוקה תרכוש 100% מגרנית הכרמל, שאחזקתה היחידה היא סופרגז, תמורת 817.5 מיליון שקל ולא תמורת 770 מיליון שקל. אלקו העבירה אתמול 567.5 מיליון שקל לעזריאלי, שמצטרפים לפיקדון של 20 מיליון שקל שהופקד במועד החתימה. יתרת הסכום — 250 מיליון שקל — תועבר בשבעה תשלומים שנתיים שווים.</p>
      <p>למעשה, חלק גדול מסכום הרכישה יושת על סופרגז עצמה שתיטול אשראי של 320 מיליון שקל משני בנקים ישראליים, שיעמידו את הסכום בחלקים שווים, בריבית של 1%־2% מעל ריבית הפריים לתקופה של 6־10 שנים. כעירבון תעמיד אלקו את מלוא מניות סופרגז ו־90 מיליון שקל נוספים.</p>
      <p>כפי שנחשף ב"כלכליסט" בחודש שעבר, צירפה אלקו לעסקה את לאומי פרטנרס, זרוע ההשקעות הריאליות של בנק לאומי, וחברת הביטוח הפניקס. כל אחת מהן העמידה לאלקו הלוואה בגובה של 45.4 מיליון שקל, וזאת בתמורה לאופציה לרכישת 10% מאנרגיה ירוקה, שמחזיקה בסופרגז, במחיר שבו רכשה את החברה. ההלוואה היא לתקופה של עשר שנים ובריבית של 0.5% בשנה.</p>
      <p>עורכי הדין שליוו את אלקו בעסקה הם שרון אמיר, מיטל לדרמן, נועם שועלי ומרב דנור ממשרד נשיץ ברנדס אמיר. את קבוצת עזריאלי ייצגו עורכי הדין מיקי ברנע ואילן בלומנפלד ממשרד ברנע ג'פה לנדה ושות' וכן רו"ח ניתאי טל. בעקבות העסקה תרשום עזריאלי רווח של 380 מיליון שקל.</p>
      <figure>
        <img src="https://images1.calcalist.co.il/PicServer3/2019/02/02/881555/16_l.jpg"/>
        <figcaption>שגיא בן משה <br/>צילום: דוברות אינטל</figcaption>
      </figure>
    </article>
  </body>
</html>