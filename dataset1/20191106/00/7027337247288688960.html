<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697073/%D8%B3%D9%86-%D8%A7%D9%85%DB%8C%D8%AF-%D8%A8%D9%87-%D8%B2%D9%86%D8%AF%DA%AF%DB%8C-%D8%AF%D8%B1-%D8%A7%DB%8C%D8%B1%D8%A7%D9%86-%D8%A8%D9%87-%DB%B7%DB%B5-%D8%B3%D8%A7%D9%84-%D8%B1%D8%B3%DB%8C%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="سن امید به زندگی در ایران به ۷۵ سال رسید"/>
    <meta property="og:description" content="تا ۴۰ سال پیش امید به زندگی در ایران حدود ۵۰ سال بود و تا ۳۰ سال پیش بیماری آلزایمر در کشور وجود نداشت و امید به زندگی در طول ۴۰ سال گذشته، بیش از ربع قرن افزایش یافته است."/>
  </head>
  <body>
    <article>
      <h1>سن امید به زندگی در ایران به ۷۵ سال رسید</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <p>
        <b>تا ۴۰ سال پیش امید به زندگی در ایران حدود ۵۰ سال بود و تا ۳۰ سال پیش بیماری آلزایمر در کشور وجود نداشت و امید به زندگی در طول ۴۰ سال گذشته، بیش از ربع قرن افزایش یافته است.</b>
      </p>
      <p>معاون کل وزارت بهداشت گفت: هر ایرانی به طور متوسط ۱۰.۳ بار در طول سال با نظام سلامت مواجهه دارد و سالانه حدود ۸۵۳ میلیون بار مردم ایران به سیستم سلامت، مراجعه می‌کنند و از هزار نفر ایرانی، سالانه ۱۴۰ نفر بستری می‌شوند.</p>
      <p>به گزارش ایسنا، ‌ دکتر ایرج حریرچی در پانزدهمین دوره سمپوزیوم بین المللی روابط عمومی در مجتمع فرهنگی و ورزشی تلاش تهران، اظهار داشت: با توسعه و پیشرفت جوامع و گسترش بهداشت و پیشگیری، تجربه دهه‌های اخیر نشان می دهد که مراجعات مردم به نظام سلامت افزایش پیدا می کند؛ چون طول عمر افراد زیاد می شود و در این صورت، اکثر بیماری های واگیر مربوط به دوران سالمندی هستند.</p>
      <p>وی افزود: تا ۴۰ سال پیش امید به زندگی در ایران حدود ۵۰ سال بود و تا ۳۰ سال پیش بیماری آلزایمر در کشور وجود نداشت و امید به زندگی در طول ۴۰ سال گذشته، بیش از ربع قرن افزایش یافته است.</p>
      <p>معاون کل وزارت بهداشت خاطرنشان کرد: در دنیا، ۱۰.۵ درصد از درآمد ناخالص ملی برای سلامت هزینه می‌شود و ۷۳۰۰ میلیارد دلاری که سالانه در حوزه سلامت هزینه می‌شود از مجموع هزینه های انرژی و نظامی بیشتر است.</p>
      <p>حریرچی اضافه کرد: نظام سلامت ۴ هدف اصلی دارد. افزایش سلامت مردم و امید به زندگی سالم، محافظت از مردم در برابر مخاطرات مالی بیماری ها و پیشگیری از فقر در حوزه سلامت، افزایش رضایتمندی مردم و همچنین ارتقای کارایی و ارائه خدمات سلامت بیشتر با منابع کمتر، اهداف نظام سلامت هستند.</p>
      <p>وی یادآور شد: نظام سلامت، رفیق و همراه مردم است؛ چراکه در دوران سخت و بیماری به آنها ارائه خدمات می کند و رسانه ها از نظام سلامت، مجلس، دولت و جامعه، ارتقای سلامت را مطالبه کنند.</p>
      <p>بنابر اعلام روابط عمومی وزارت بهداشت، ‌ معاون کل وزارت بهداشت افزود: در حال حاضر ۶۰ درصد از مردم چاق هستند یا اضافه وزن دارند و باید به مردم بگوییم که چه مواد غذایی را مصرف نکنند که چاق نشوند یا اضافه وزن نداشته باشند.</p>
      <p>به گزارش ایسنا، همزمان با برگزاری پانزدهمین دوره سمپوزیوم بین المللی روابط عمومی در تهران، از ۲۱ روابط عمومی برتر حوزه سلامت در دانشگاه ها و دانشکده های علوم پزشکی کشور نیز تقدیر شد.</p>
      <p>روابط عمومی های برتر حوزه سلامت در سه بخش اصلی و یک بخش فرعی مورد تقدیر قرار گرفتند. سه بخش اصلی شامل عملکرد در بسیج سلامت نوروزی، هفته سلامت ۹۸ و بسیج ملی کنترل فشارخون و بخش فرعی نیز عملکرد در حوادث طبیعی مانند سیلاب های گسترده عید امسال بوده است.</p>
      <p>پانزدهمین دوره سمپوزیوم بین المللی روابط عمومی با موضوع ”جنگ رسانه ای و مسئولیت روابط عمومی ها” روزهای ۱۳ و ۱۴ آبان ماه با حضور دکتر پزشکیان - نائب رییس مجلس شورای اسلامی، دکتر حریرچی - معاون کل وزارت بهداشت، درمان و آموزش پزشکی، دکتر جهانپور - رییس مرکز روابط عمومی و اطلاع رسانی وزارت بهداشت، رییس انجمن بین المللی روابط عمومی و اساتیدی از حوزه روابط عمومی و ارتباطات کشورهای ایران، بلغارستان، فرانسه و ترکیه برگزار شد.</p>
    </article>
  </body>
</html>