<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773199,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="שיאומי קופצת קדימה: חשפה סמארטפון עם מצלמת 108 מגה-פיקסל"/>
    <meta property="og:description" content="טלפון ה-Mi CC9 Pro מצויד בחמש מצלמות, ביניהן שתי עדשות זום, עדשה מיוחדת לצילום מאקרו, חיישן רגיש ביותר שפותח ביחד עם סמסונג ומערכת שנשענת על טכנולוגיה ישראלית. למכשיר החדש גם סוללה חזקה ביותר, ומחירו יתחיל ב-480 יורו"/>
  </head>
  <body>
    <article>
      <h1>שיאומי קופצת קדימה: חשפה סמארטפון עם מצלמת 108 מגה-פיקסל</h1>
      <h2>טלפון ה-Mi CC9 Pro מצויד בחמש מצלמות, ביניהן שתי עדשות זום, עדשה מיוחדת לצילום מאקרו, חיישן רגיש ביותר שפותח ביחד עם סמסונג ומערכת שנשענת על טכנולוגיה ישראלית. למכשיר החדש גם סוללה חזקה ביותר, ומחירו יתחיל ב-480 יורו</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">רפאל קאהאן</a></address>
      <p>שיאומי חשפה אמש (ג') את המכשיר ה-Mi CC9 Pro, סמארטפון עילית חדש בעל מצלמת 108 מגה-פיקסל, הרזולוציה הגבוהה ביותר שהותקנה עד כה בטלפון נייד. למכשיר מסך גדול של 6.47 אינץ' אשר משתפל אל שוליו בדומה למכשירי וואווי וסמסונג, ובגב הזכוכית שלו תמצאו חמש עדשות מצלמה.</p>
      <p>את החיישן הראשי, שנקרא ISOCELL Bright HMX, פיתחה שיאומי ביחד עם סמסונג וגודלו 1/1.33 אינץ'; זאת אומרת ששטחו כ-75% מחיישן 1 אינץ' כמו שניתן למצוא במצלמות Mirrorless מודרניות. הגודל הזה מאפשר קליטה של יותר אור, שמירת תמונות בפורמט RAW לעיבוד מקצועי ועוד.</p>
      <figure>
        <img src="https://images1.calcalist.co.il/PicServer3/2019/11/06/945611/xm2L.jpg"/>
        <figcaption>שיאומי CC9 Pro <br/>צילום: Xiaomi</figcaption>
      </figure>
      <p>לחיישן הזה יש מייצב אופטי בן ארבעה צירים, ותמיכה בצילום וידאו 4K ב-30 פריימים לשנייה. לטלפון יכולת צילום זום שנשענת על טכנולוגיות הפריסקופ שפיתחה קורפוטוניקס הישראלית שנרכשה השנה בידי סמסונג. לפי הערכות, יוטמע החיישן האמור גם בגלקסי S11 של השנה הבאה.</p>
      <figure>
        <img src="https://images1.calcalist.co.il/PicServer3/2019/11/06/945613/XM3L.jpg"/>
        <figcaption>אירוע חשיפת הטלפון <br/>צילום: Xiaomi</figcaption>
      </figure>
      <p>אנשי אתר Engadget בסין בחנו את הטלפון במעמד חשיפתו, והדגימו חלק מיכולות הצילום שלו, למשל בתמונה זו בה נראה צילום תקריב באיכות גבוהה ביותר.</p>
      <figure>
        <img src="https://images1.calcalist.co.il/PicServer3/2019/11/06/945615/XM4L.jpg"/>
        <figcaption>צילום: Engadget</figcaption>
      </figure>
      <p>התמונות יישמרו בפורמט של 27 מגה-פיקסל, שכן לתמונת 108 מגה-פיקסל אין כל ערך למי שאינו מעוניין בהדפסת שלטי חוצות עצומים; תחת זאת, תסייע הרזולוציה הגבוהה לביצוע זום בתמונות, להצגת יותר פרטים בפריים שנבחר. בנוסף לחיישן האמיתני, קיבל ה-CC9 גם חיישן 12 מגה-פיקסל בעל זום אופטי של פי שניים, חיישן של חמישה מגה-פיקסל בעל זום אופטי של פי חמישה, חיישן 20 מגה-פיקסל עם עדשה רחבה וחיישן מיוחד לצילומי מאקרו. גם על מצלמת הסלפי לא פסחה שיאומי, וזו של ה-CC9 היא בעלת חיישן רגיש של 23 מגה-פיקסל.</p>
      <p>מתחת למכסה המנוע של ה-CC9 פועם מעבד סנאפדרגון 730G, שאינו החזק ביותר בקטלוג של קוואלקום ומיועד למכשירי ביניים. הטלפון יימכר עם זיכרון פעולה של שישה עד שמונה גיגה-בייט, ומרחב אחסון של בין 64 ל-256 גיגה.</p>
      <p>תכונה מעניינת נוספת של הטלפון היא סוללה חזקה ביותר של 5,270 מיליאמפר-שעה, יותר מכל מכשיר דגל שנמכר כיום. מחירו ההתחלתי עומד על כ-480 יורו, והוא צפוי להגיע למערב בקרוב. עדיין לא ידוע מתי ינחת בישראל.</p>
    </article>
  </body>
</html>