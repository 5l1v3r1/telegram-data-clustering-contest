<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773225,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="רשות ני&quot;ע פרסמה מסמך 'עשה ואל תעשה' למבקשים להכניס פעילות קנאביס"/>
    <meta property="og:description" content="רומזת לחברות הקנאביס להתאים את הערכות השווי שלהן לקראת הדוחות המסכמים והוציאה סיכום ליקויים וכשלים שנתגלו בדיווחי חברות הקנאביס של חלק מהחברות הנסחרות; רשות ני&quot;ע: &quot;ממצאי הרשות העלו פערי מידע מהותיים בסוגיות שנבדקו על ידה&quot;"/>
  </head>
  <body>
    <article>
      <h1>רשות ני"ע פרסמה מסמך 'עשה ואל תעשה' למבקשים להכניס פעילות קנאביס</h1>
      <h2>רומזת לחברות הקנאביס להתאים את הערכות השווי שלהן לקראת הדוחות המסכמים והוציאה סיכום ליקויים וכשלים שנתגלו בדיווחי חברות הקנאביס של חלק מהחברות הנסחרות; רשות ני"ע: "ממצאי הרשות העלו פערי מידע מהותיים בסוגיות שנבדקו על ידה"</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">צלי גרינברג</a></address>
      <p>רשות ניירות ערך פרסמה היום (ד') מסמך מסכם לכשלים והליקויים שנמצאו בדיווחי חברות הקנאביס הרפואי הציבוריות בשנתיים האחרונות. בין הליקויים אליהן התייחסה הרשות: הערכות שווי שאינן תמיד נתמכות על "ראיות משכנעות התומכות בשווי שנזקף ובהתממשות הנחות שהובאו בחשבון", היעדר עדכון על פערים משמעותיים בין תחזיות לבין התממשותן, ואי-צירוף חוות דעת הוגנות באשר לנאותות עסקה. הרשות מזכירה כבר בעמוד השני למסמך את אחד המקרים שנבחנו על ידה בהקשר לשיעור היוון לפעילות בראשית דרכה, אך אינה מציינת שמות. עם זאת, <a href="https://www.calcalist.co.il/markets/articles/0,7340,L-3752310,00.html">כלכליסט פירסם ב-18 לדצמבר 2018 את המקרה </a>אותו מזכירה הרשות: כאשר חברת תפן (כיום אינטליקנה) פרסמה הערכת שווי מעודכנת ב-17 לדצמבר 2018 לבקשת הרשות, שחתכה את שוויה ל-132.4 מיליון שקל, לעומת השווי המקורי אותו הציגה לפני כן, שעמד על 215 מיליון שקל. השווי נחתך לאחר שהוערך בהסתמכות על שיעור היוון גבוה מידי לפעילות העתידית של החברה.</p>
      <figure>
        <img src="https://images1.calcalist.co.il/PicServer3/2019/05/05/904109/3_l.jpg"/>
        <figcaption>קנאביס רפואי <br/>צילום: שאטרסטוק</figcaption>
      </figure>
      <p>הרשות ציינה כי פירסמה את המסמך כמעין כללי 'עשה ואל תעשה' למבקשים להכניס פעילות קנאביס לבורסה, לחברות, ולמשקיעים, לקראת פרסום הדו"חות המסכמים לשנת 2019. הרשות מזכירה במסמך גם חברה שנמצא אצלה ליקוי של היעדר ביסוס מספק לתחזיות שהעניקה, מבלי להזכיר את שמה. אך גם על כך כתב 'כלכליסט' בעבר, ומדובר במקרה של חברת הקנאביס הרפואי הוותיקה 'שיח', טרום מיזוגה לביונד טיים. השלד הבורסאי אליו מוזגה נאלץ להפחית את שווי החברה הממוזגת ל-381 מיליון שקל, מול 430 מיליון שקל בתחזית קודמת, בשל היעדר ביסוס מספק לדעת הרשות לשווי הפעילות החזויה של החברה ביוון. הרשות ציינה באופן כללי במסמך כי "סגל הרשות מצפה כי הנהלות התאגידים המדווחים ומעריכי השווי יבחנו בקפידה את ההנחות העומדות בבסיס הערכות השווי לפעילויות קנאביס המוכנסות לחברות ציבוריות, וכי הערכות השווי של פעילויות בתחום הקנאביס תושתתנה על ראיות משכנעות התומכות בשווי שנזקף ובהתממשות ההנחות שהובאו בחשבון תהיינה ברמת הסבירות הנדרשת בנסיבות העניין. וכן, תכלולנה את כל העניינים שיש להתייחס אליהם בהערכת שווי שצורפה, בהתאם לתוספת השלישית לתקנות הדיווח".</p>
    </article>
  </body>
</html>