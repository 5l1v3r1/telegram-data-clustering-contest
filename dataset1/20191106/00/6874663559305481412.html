<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773213,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="חברת &quot;סוככי השרון&quot; נקלעה לחובות של 10 מיליון שקל ומונה לה נאמן זמני"/>
    <meta property="og:description" content="החברה, שפועלת 35 שנה בתחום ההצללות, טוענת שמיעוט ימי העבודה באוקטובר האחרון בשל תקופת החגים היה הקש ששבר את גב הגמל; ביהמ&quot;ש מינה את עו&quot;ד אמיר פלמר כנאמן"/>
  </head>
  <body>
    <article>
      <h1>חברת "סוככי השרון" נקלעה לחובות של 10 מיליון שקל ומונה לה נאמן זמני</h1>
      <h2>החברה, שפועלת 35 שנה בתחום ההצללות, טוענת שמיעוט ימי העבודה באוקטובר האחרון בשל תקופת החגים היה הקש ששבר את גב הגמל; ביהמ"ש מינה את עו"ד אמיר פלמר כנאמן</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">ענת רואה</a></address>
      <p>נשיא בית המשפט המחוזי בתל אביב, השופט איתן אורנשטיין, הורה בצהריים (ד') על מינוי נאמן זמני - בעו"ד אמיר פלמר  - לחברת סוככי השרון שנקלעה לחובות של למעלה מ-10 מיליון שקל. החברה פעילה כ-35 שנה בענף ההצללות (סוככים ופתרונות הצללה לבית, לגינה ולמרפסת) ומעסיקה 46 עובדים. השופט קבע דיון שיתקיים בפניו בעוד שבוע. יום לפני הדיון יגיש הנאמן דו"ח ראשון.</p>
      <p>חברת סוככי השרון שמיוצגת בידי עורכי הדין רונן נאוי ויריב שי ישינובסקי הגישה את הבקשה הדחופה הבוקר וטענה שיש צורך למנות מיידית נאמן זמני לשם תפיסת הציוד והמלאי הרב בשווי מיליוני שקלים המצוי במפעל החברה שבאיזור התעשייה בכפר קאסם, וכן את מלוא ציוד ונכסי החברה המצויים באולם התצוגה של החברה ברמת השרון.</p>
      <figure>
        <img src="https://images1.calcalist.co.il/PicServer3/2019/11/06/945647/CAL0102494_l.jpg"/>
        <figcaption>עו"ד אמיר פלמר, הנאמן הזמני <br/>צילום: עמית שעל</figcaption>
      </figure>
      <p>בבקשה נכתב כי היא בהולה ביותר בשים לב לכך שהחברה סגרה את שערי המפעל ואולם התגובה ביום חמישי שעבר, שעה שבמפעל החברה מלאי וציוד בשווי מיליוני שקלים. בו ביום הוצאו עובדי החברה לחופשה כפויה עד להודעה חדשה ולמפעל החברה בכפר קאסם הגיעו בימים האחרונים גורמים רבים ובהם קבוצת מחזיקי שיקים מג'לג'וליה בדרישה שיפרע החוב כלפיהם. לפי הנטען אפילו ממש בשעות אלו מגיעים למפעל החברה לקוחות שהזמינו ושילמו עבור מוצרי החברה והם מאיימים בהתפרצות למפעל החברה לנטילת מוצרי החברה שהוכנו עבורם או מכל הבא ליד להבטחת חובת. החברה טענה כי הצליחה להדוף עד כה את פריצת הגורמים למפעל בעזרת אבטחה ששכרה למקום ואולם התשלום לחברת האבטחה הוא רק עד מחר בבוקר שכן בעל המניות חווה קריסה כלכלית יחד עם החברה.</p>
      <figure>
        <img src="https://images1.calcalist.co.il/PicServer3/2019/11/06/945651/CAL0199220_hhh.jpg"/>
        <figcaption>עו"ד רונן נאוי <br/>צילום: אוראל כהן</figcaption>
      </figure>
      <p>לפי הנתונים שבבקשה בשנים האחרונות עומד מחזור המכירות השנתי של החברה על ממוצע של כ-25 מיליון שקל לשנה, ובעל המניות של החברה הוא יצחק בן טובים. רוב לקוחות החברה הם גורמים פרטיים ואולם על קהל לקוחותיה נמנים גם משרד הביטחון והמשטרה, מפעל הפיס, קניון שבעת הכוכבים, קניון גבעתיים, קוקה קולה ועוד.</p>
      <p>החברה טוענת כי מזה תקופה ארוכה שהיא מוצאת עצמה "נאבקת" שלא לפרוץ את מסגרות האשראי שניתנו לה, מתוך מטרה שיכובדו מלוא התחייבויותיה ולא יוחזקו שיקים. בעת האחרונה כשלה החברה במשימה נטען ובסוף אוקטובר הודיעו הבנקים שלא יעמידו מסגרת אשראי נוספות ושיקים רבים החלו לחזור. לחברה שממילא לא שילמה את מלוא משכורות חודש ספטמבר, אין אף כל יכולת לשלם לעובדים את משכורות אוקטובר או כל הוצאה אחרת.</p>
      <p>לפי הבקשה 4 גורמים עיקריים הביאו את החברה למצבה: עלויות שכר ותנאי נלווים גבוהים מדי ביחס למקובל בתחום; השקעות מיותרות ולכל הפחות בתיעדוף שגוי של בעל השליטה בשיפוץ והתאמת אולם התצוגה ברמת השרון בעלות 1.5 מיליון שקל שהעיקו על התזרים השוטף; עלויות רבות מדי בהפעלת אולם התצוגה ולבסוף קיטו דרסטי במכירות באוקטובר השנה לאור מיעוט ימי עבודה בשל תקופת החגים הארוכה שנפרסה על פני ימי עבודה ברובם וזה לפי הבקשה היה הקש ששבר את גב הגמל.</p>
      <p>חובות החברה כ10 מיליון שקל: 1 מיליון שקל חוב לעובדים, מע"מ ומס הכנסה כ700 אלף שקל, ספקים 3 מיליון שקל חוב, בנקים 3.3 מיליון שקל ומקדמות לקוחות 2.5 מיליון שקל. נכסי החברה במצב אופטימלי מסתכמים בכ4.8 מיליון שקל, מורכבים ממלאי, מכונות וחוב לקוחות.</p>
      <p>לפי החברה, ככל וניתן יהיה למכור את פעילותה לגורם מתחום הפעילות בהליך מהיר, אולי אף ניתן יהיה לערוף הסדר נושים.</p>
      <p>בהחלטתו כתב הנשיא אורנשטיין כי לאחר עיון בבקשה ונספחיה הוא שוכנע שיש ראיות לכאורה לכך שמתקיימים התנאים למתן צו לפתיחת הליכים וכי יש צורך במינוי בעל תפקיד לשם שמירת נכסיו של התאגיד.</p>
      <p>אורנשטיין כתב כי הוא ממנה את עו"ד אמיר פלמר כנאמן זמני. מינויו של פלמר נעשה מיוזמתו של אורנשטיין וכנראה במטרה למנות בעל תפקיד נטראלי. החברה עצמה ביקשה למנות את רו"ח ועו"ד אשי אנגלמן שהוא כיום שותף במשרד גולדפרב זליגמן.</p>
    </article>
  </body>
</html>