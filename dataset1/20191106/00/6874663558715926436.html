<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773226,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="דיווח: פלייטיקה שבבעלות סינית שוקלת לצאת להנפקה"/>
    <meta property="og:description" content="התאגיד הסיני Alpha Frontier, שקנה את החברה הישראלית לפני כשלוש שנים, בוחן להנפיק אותה; מאז הושלמה העסקה, מנסה התאגיד להעביר את החברה לידי קבוצת שנזן הסינית"/>
  </head>
  <body>
    <article>
      <h1>דיווח: פלייטיקה שבבעלות סינית שוקלת לצאת להנפקה</h1>
      <h2>התאגיד הסיני Alpha Frontier, שקנה את החברה הישראלית לפני כשלוש שנים, בוחן להנפיק אותה; מאז הושלמה העסקה, מנסה התאגיד להעביר את החברה לידי קבוצת שנזן הסינית</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">הגר רבט</a></address>
      <p>התאגיד הסיני Alpha Frontier, שרכש את פלייטיקה לפני כשלוש שנים, בוחן כעת את האפשרות להנפיק אותה באחת הבורסות הזרות - כך לפי דיווחים שונים בעיתונות הסינית מהיום (ד׳).</p>
      <p>פלייטיקה נרכשה על ידי אלפא פרונטיר ובהשתתפות חברת המשחקים Giant Interactive ביולי 2016, בעסקה של 4.4 מיליארד דולר. מאז נעשו מספר ניסיונות של התאגיד להעביר את החברה שפועלת מישראל לידי קבוצת Shenzhen הסינית.</p>
      <figure>
        <img src="https://images1.calcalist.co.il/PicServer3/2019/08/27/930000/Robert-Antokol-Seriously_l.jpg"/>
        <figcaption>רוברט אנטוקול, מנכ"ל ומייסד פלייטיקה <br/>צילום: אפי שמייח</figcaption>
      </figure>
      <p>לפי דיווחים שונים, חברת Giant Network Group שבבעלות שנזן הודיעה כי היא נוטשת את תוכניתה לרכוש את פלייטיקה והאחרונה תנפיק באחת הבורסות הזרות ואף הגישה תשקיף ציבורי (בסינית) ביום שני האחרון. מחברת פלייטיקה לא נמסרה תגובה.</p>
      <p>ג'יאנט אינטרקטיב, חברת השקעות השייכות לקבוצה שרכשה את פלייטיקה, הגישה בקשה ראשונה לרכוש את פלייטיקה בנובמבר 2016, כך דיווח בזמנו הוול סטריט ג׳ורנל. הרגולטור הסיני לא אישר את העסקה, בין השאר מחשש לעידוד הימורים במדינה. שני ניסיונות רכישה נוספים, האחרון שבהם ביולי האחרון, נתקלו גם הם בקשיים רגולטוריים. מוקדם יותר השבוע הודיעה פלייטיקה על התרחבות משמעותית בישראל, על רקע הגדלה משמעותית במספר המשחקים בפורטפוליו החברה בשנתיים האחרונות.</p>
      <p>מהלך ההתרחבות נובע בין היתר משורה של רכישות, ביניהן את המפתחת הישראלית ג'לי באטן, את Wooga הגרמני שמפתחת משחקי איתור פריטים מוחבאים, את משחק הסוליטר Solitaire Grand Harvest, וכן את Seriously הפינית, מפתחת המשחק Best Fiends. יותר מ-27 מיליון אנשים ברחבי העולם משחקים במגוון הכותרים של החברה כל חודש. פלייטיקה נוסדה ב-2010 וכיום מונה יותר מ-3,000 עובדים ב-18 משרדים ברחבי העולם.</p>
    </article>
  </body>
</html>