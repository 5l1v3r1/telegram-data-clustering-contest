<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/snemovna-rozhodne-o-zvyseni-casti-dani-a-o-rustu-rodicovske/1817647?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T00:45:00+00:00"/>
    <meta property="og:title" content="Sněmovna rozhodne o zvýšení části daní a o růstu rodičovské"/>
    <meta property="og:description" content="Praha - Sněmovna by mohla při dnešním čtvrtém dějství mimořádné schůze rozhodnout o sporném zvýšení části daní a o růstu rodičovského příspěvku. Odpoledne se poslanci vrátí k řádné schůzi a budou se věnovat předlohám v úvodním kole. Jde o změny v obsazování orgánů zdravotních pojišťoven, novelu o ochraně veřejného zdraví a o úpravy exekuční činnosti."/>
  </head>
  <body>
    <article>
      <h1>Sněmovna rozhodne o zvýšení části daní a o růstu rodičovské</h1>
      <address><time datetime="2019-11-06T00:45:00+00:00">06 Nov 2019, 00:45</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Sněmovna by mohla při dnešním čtvrtém dějství mimořádné schůze rozhodnout o sporném zvýšení části daní a o růstu rodičovského příspěvku. Odpoledne se poslanci vrátí k řádné schůzi a budou se věnovat předlohám v úvodním kole. Jde o změny v obsazování orgánů zdravotních pojišťoven, novelu o ochraně veřejného zdraví a o úpravy exekuční činnosti.</p>
      <p>Finální čtení takzvaného daňového balíčku provázejí dlouhá kritická vystoupení opozičních poslanců. Koalice v reakci na to nechala dolní komoru rozhodnout o tom, že hlasovat se začne od dnešních 10:00. K vládnímu návrhu se sešlo pět desítek pozměňovacích návrhů včetně požadavku na jeho zamítnutí, s nimiž se budou muset zákonodárci vypořádat. Kvůli procedurálnímu postupu koalice chce opozice napadnout daňový balíček u Ústavního soudu.</p>
      <p>Vládní návrh zejména zvyšuje spotřební daně u lihu a tabákových výrobků a mění zdanění hazardu. Opoziční poslanci zpochybňují zejména navrhovaný způsob zdanění rezerv pojišťoven a razantní zvýšení poplatku za vklad do katastru nemovitostí.</p>
      <p>Hned po daňových změnách by Sněmovna měla pokračovat ve schvalování zvýšení rodičovského příspěvku o 80.000 korun na 300.000 korun. Předloha má podporu i u opozice, která ale také prosazuje rozšíření okruhu rodin s nárokem na vyšší příspěvek.</p>
    </article>
  </body>
</html>