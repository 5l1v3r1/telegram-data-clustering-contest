<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773129,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="אלטשולר שחם צמצם חשיפה למניות וצלל למקום האחרון באוקטובר"/>
    <meta property="og:description" content="בית ההשקעות שמוביל את תשואת קרנות ההשתלמות בשלוש השנים האחרונות ירד באוקטובר למקום האחרון. השחקן שהיה עם החשיפה הגבוהה ביותר למניות החל לצמצם חשיפה, עת שתיקון בשווקים מבושש לבוא"/>
  </head>
  <body>
    <article>
      <h1>אלטשולר שחם צמצם חשיפה למניות וצלל למקום האחרון באוקטובר</h1>
      <h2>בית ההשקעות שמוביל את תשואת קרנות ההשתלמות בשלוש השנים האחרונות ירד באוקטובר למקום האחרון. השחקן שהיה עם החשיפה הגבוהה ביותר למניות החל לצמצם חשיפה, עת שתיקון בשווקים מבושש לבוא</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">רחלי בינדמן</a></address>
      <p>חברת הגמל של אלטשולר שחם שרק הונפקה לאחרונה והובילה את תשואות קרנות ההשתלמות מתחילת השנה ובשנים האחרונות, התברגה באוקטובר, באופן מפתיע, במקום האחרון בתשואות. מדובר בנתונים לא רשמיים שיתפרסמו רק ב־15 בנובמבר. מתברר כי קרן ההשתלמות של אלטשולר הציגה באוקטובר תשואה של כ־1.1% בלבד, דווקא באחד החודשים החזקים עד כה בשוקי המניות.</p>
      <p>זה קורה אף על פי שעד ממש לא מזמן היתה אלטשולר עם החשיפה הגבוהה ביותר למניות שעלו בחדות באוקטובר בקרב קרנות ההשתלמות, הן בשוקי העולם והן בישראל.</p>
      <figure>
        <img src="https://images1.calcalist.co.il/PicServer3/2019/11/05/945439/2H.jpg"/>
      </figure>
      <p>נכון לספטמבר, הובילה קרן ההשתלמות של אלטשולר את התשואות בשלוש השנים האחרונות עם תשואה מצטברת של 23.9%, כשאחריה הפניקס אקסלנס עם 18.3%, אך הפערים הללו מגלים סימני הצטמצמות. נכון לסוף ספטמבר הובילה חברת הגמל של אלטשולר גם את התשואות מתחילת השנה עם 11.84%, כשאחריה אנליסט עם תשואה של 9.71%. אלא שביצועי אלטשולר נחלשו מאוד באוקטובר ואילו הפניקס מתברגת במקום השני בטבלה עם תשואה של 1.45%, אחרי אנליסט שמובילה עם תשואה של 1.6%. כלומר הפער בין אלטשולר למצטיינת של אוקטובר כבר מגיע ל־0.5%.</p>
      <p>מדובר רק בחודש אחד שלא מעיד על העתיד לבוא, כשחברת הגמל של אלטשולר עדיין מובילה את טבלת התשואות מתחילת השנה, אך התזמון לתשואה החלשה מפתיע. בעוד היקף החשיפה למניות של אלטשולר הגיע לשיא באוגוסט עם שיעור של 43.21%, בספטמבר הוא כבר ירד ל־41.64%. ככל הנראה ביצעה אלטשולר באוקטובר הקטנה נוספת של החשיפה לשוק המניות, שבינתיים ממשיך לשבור שיאים.</p>
      <p>באלטשולר חששו מהחלטת הריבית האחרונה של הבנק המרכזי של ארה"ב, שאמנם הודיע בשבוע שעבר על הורדת ריבית נוספת בהתאם לציפיות השוק, אך גם הבהיר כי לא יבצע הפחתות נוספות, אלא אם יתקבלו נתוני מאקרו רעים משמעותיים.</p>
      <p>ההודעה לא שינתה בינתיים את כיוון השווקים, מה שעשוי להשתנות. השווקים מאוד רגישים ונפילות דצמבר 2018 עוד עומדות לנגד עיניהם בתקופה הזו בשנה.</p>
      <p>2019 טרם הסתיימה והתשואות המרשימות של קרנות ההשתלמות יכולות להימחק בקלות במקרה של ירידות חדות בחודש בודד. כך או כך, מעניין לראות כי השחקן שמוביל את התשואות בענף בשנים האחרונות, אלטשולר שחם, מבצע הקטנת סיכון, שאמנם עולה לו בתשואה בטווח הקצר אך אולי תשרת אותו בהמשך.</p>
      <figure>
        <img src="http://www.calcalist.co.il/PicServer3/2017/07/10/740785/3_l.jpg"/>
      </figure>
      <p>גלעד אלטשולר צילום: אוראל כהן</p>
    </article>
  </body>
</html>