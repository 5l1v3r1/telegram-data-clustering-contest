<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/458980/%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A7%87%E0%A6%B0-%E0%A7%AC-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%B6%E0%A7%8D%E0%A6%B0%E0%A7%81%E0%A6%A4%E0%A6%BF%E0%A6%B6%E0%A7%80%E0%A6%B2-%E0%A6%96%E0%A6%BE%E0%A6%A4-%E0%A6%B6%E0%A6%A8%E0%A6%BE%E0%A6%95%E0%A7%8D%E0%A6%A4-%E0%A6%AF%E0%A7%81%E0%A6%95%E0%A7%8D%E0%A6%A4%E0%A6%B0%E0%A6%BE%E0%A6%B7%E0%A7%8D%E0%A6%9F%E0%A7%8D%E0%A6%B0%E0%A7%87%E0%A6%B0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="বাংলাদেশের ৬ প্রতিশ্রুতিশীল খাত শনাক্ত যুক্তরাষ্ট্রের"/>
    <meta property="og:description" content="জনকণ্ঠ ডেস্ক ॥ তৈরি পোশাক (আরএমজি) খাতের বাইরে কৃষি বাণিজ্য (খাদ্য প্রক্রিয়াকরণ), স্বাস্থ্যসেবা, তথ্য ও যোগাযোগ প্রযুক্তি-আউটসোর্সিং, হাল্কা প্রকৌশল, ওষুধ শিল্প এবং পর্যটনকে বাংলাদেশে সবচেয়ে প্রতিশ্রুতিশীল খাত হিসেবে শনাক্ত করেছে যুক্তরাষ্ট্র। দেশটির আন্তর্জাতিক উন্নয়ন সহযোগী সংস্থার (ইউএসএআইডি) মাধ্যমে পরিচালিত গবেষণায় এ তথ্য উঠে এসেছে। মঙ্গলবার ..."/>
  </head>
  <body>
    <article>
      <h1>বাংলাদেশের ৬ প্রতিশ্রুতিশীল খাত শনাক্ত যুক্তরাষ্ট্রের</h1>
      <address>
        <time datetime="2019-11-06T00:00:00+00:00">06 Nov 2019</time>
      </address>
      <p>জনকণ্ঠ ডেস্ক ॥ তৈরি পোশাক (আরএমজি) খাতের বাইরে কৃষি বাণিজ্য (খাদ্য প্রক্রিয়াকরণ), স্বাস্থ্যসেবা, তথ্য ও যোগাযোগ প্রযুক্তি-আউটসোর্সিং, হাল্কা প্রকৌশল, ওষুধ শিল্প এবং পর্যটনকে বাংলাদেশে সবচেয়ে প্রতিশ্রুতিশীল খাত হিসেবে শনাক্ত করেছে যুক্তরাষ্ট্র। দেশটির আন্তর্জাতিক উন্নয়ন সহযোগী সংস্থার (ইউএসএআইডি) মাধ্যমে পরিচালিত গবেষণায় এ তথ্য উঠে এসেছে। মঙ্গলবার ঢাকার মার্কিন দূতাবাস প্রেস বিজ্ঞপ্তিতে এ তথ্য জানায়। -খবর বাংলা নিউজের।</p>
      <p>এতে বলা হয়, বাংলাদেশের অর্থনীতির বহুমুখীকরণ এবং অর্থনৈতিক প্রবৃদ্ধিতে নতুন গতি সঞ্চারে সহায়তার জন্য যুক্তরাষ্ট্রের আন্তর্জাতিক উন্নয়ন সহযোগী সংস্থার (ইউএসএআইডি) মাধ্যমে বাংলাদেশ সরকার ও বাংলাদেশী বেসরকারী খাতের সঙ্গে অংশীদারিত্ব তৈরি করছে যুক্তরাষ্ট্র।</p>
      <p>ইউএসএআইডির বিশদ বেসরকারী খাত মূল্যায়ন (পিএসএ) কৃষি বাণিজ্য, স্বাস্থ্যসেবা, তথ্য ও যোগাযোগ প্রযুক্তি, হাল্কা প্রকৌশল, ওষুধশিল্প এবং পর্যটনকে তৈরি পোশাক খাতের বাইরে সবচেয়ে প্রতিশ্রুতিশীল খাত হিসেবে শনাক্ত করেছে।</p>
      <p>বাংলাদেশী বেসরকারী খাত বিষয়ক কনসালটেশন প্রতিষ্ঠান ইনসপিরা এ্যাডভোকেসি এ্যান্ড কনসালটেন্সি লিমিটেডের মাধ্যমে এই পিএসএ পরিচালিত হয়েছিল ২০১৮ সালের অক্টোবর থেকে ২০১৯ সালের জুলাইয়ের মধ্যে। এতে মোট ১৬ প্রতিশ্রুতিশীল সম্ভাবনাময় খাত নিরীক্ষা করা হয়। এই তালিকায় আরও ছিল সিরামিকস, এন্ট্রাপ্রেনারশিপ, চামড়া ও চামড়াজাত দ্রব্য, চিকিৎসা সামগ্রী, প্লাস্টিক, নবায়নযোগ্য জ্বালানি ও জ্বালানি দক্ষতা, জাহাজ নির্মাণ, চিংড়ি ও মাছ, টেলিযোগাযোগ এবং মোটরগাড়ি সংযোজন। পরে এই মূল্যায়নে পুরো জ্বালানি খাতসহ কিছু গতানুগতিক শিল্পখাত বিবেচনায় নেয়া হয়নি। পিএসএ’র ফল বাংলাদেশ সরকারের অর্থনৈতিক বহুমুখীকরণ সংস্কার উদ্যোগকে সমর্থন করে। একইসঙ্গে বাংলাদেশের অর্থনৈতিক প্রবৃদ্ধিকে আরও এগিয়ে নিতে সরকার ও অন্য অংশীজনের সঙ্গে বেসরকারী খাতের সম্পৃক্ততা আরও গভীর করায় সহায়তা করে।</p>
    </article>
  </body>
</html>