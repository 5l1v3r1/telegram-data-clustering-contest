<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697052/%D8%AA%D8%B1%DA%A9%DB%8C%D9%87-%D8%A8%D9%87-%D8%AA%D9%85%D8%A7%D9%85%DB%8C%D8%AA-%D8%A7%D8%B1%D8%B6%DB%8C-%D8%B3%D9%88%D8%B1%DB%8C%D9%87-%D8%A7%D8%AD%D8%AA%D8%B1%D8%A7%D9%85-%D9%85%DB%8C%E2%80%8C%DA%AF%D8%B0%D8%A7%D8%B1%DB%8C%D9%85%D8%AA%D9%88%D8%A7%D9%81%D9%82-%D8%A8%D8%A7-%D8%B1%D9%88%D8%B3%DB%8C%D9%87-%D8%A7%D8%AD%D8%AA%D9%85%D8%A7%D9%84%D8%A7-%D8%AA%D9%85%D8%AF%DB%8C%D8%AF-%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="ترکیه: به تمامیت ارضی سوریه احترام می‌گذاریم/توافق با روسیه احتمالا تمدید شود"/>
    <meta property="og:description" content="درخواست‌های ترکیه بسیار واضح است؛ می‌خواهد مرزش را امن و همچنین از حضور تروریست‌ها پاک کند"/>
  </head>
  <body>
    <article>
      <h1>ترکیه: به تمامیت ارضی سوریه احترام می‌گذاریم/توافق با روسیه احتمالا تمدید شود</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <p>
        <b>درخواست‌های ترکیه بسیار واضح است؛ می‌خواهد مرزش را امن و همچنین از حضور تروریست‌ها پاک کند</b>
      </p>
      <p>عضو شورای سیاست‌های امنیتی و خارجی ریاست جمهوری ترکیه تاکید کرد،‌ توافق میان ترکیه و روسیه در خصوص شمال سوریه "موفقیتی بزرگ" است و بسته به اینکه در عرصه میدانی تا چه حد عملی بوده است، احتمالا "تمدید" می‌شود.</p>
      <p>به گزارش ایسنا، نورشین آتش‌اوغلو گونی، عضو شورای سیاست‌های امنیتی و خارجی ریاست جمهوری ترکیه در پاسخ به اینکه آیا توافق روسیه – ترکیه "تدبیری موقت" است، به خبرگزاری اسپوتنیک گفت: «قطعا این امر بستگی به این دارد که در عرصه میدانی چه تحولاتی رخ دهد. این توافق یک موفقیت بزرگ بود. اگر در عرصه میدانی عملی شود، بعد ممکن است طولانی‌تر شده و به آنچه طرفین انتظارش را دارند، دست یابد. درخواست‌های ترکیه بسیار واضح است؛ می‌خواهد مرزش را امن و همچنین از حضور تروریست‌ها پاک کند.»</p>
      <p>
        <b>"آمادگی ترکیه برای شرکت در احیای سوریه"</b>
      </p>
      <p>نورشین آتش‌اوغلو گونی همچنین از تمایل ترکیه برای شرکت در تلاش‌های مشترک برای احیای اقتصاد سوریه و بازگشت به دوره همکاری منطقه‌ای سخن گفت.</p>
      <p>او در پاسخ به اینکه آیا ترکیه طرحی برای انجام چنین سرمایه‌گذاری‌هایی دارد، گفت: «قطعا چرا که نه. ما پیش از ۲۰۱۱ همین کار را می‌کردیم، درست پیش از وقوع بهار عربی که بعدا به خزان تبدیل شد. ما با همسایگان خودمان روابط نزدیکی داریم. آنچه ترکیه می‌خواهد، این است که تا حد ممکن، از جنوب تا شرق و با تمام همسایگانش، به ایجاد سرزمین‌هایی امن و صلح‌طلب در اطراف خودش کمک کند.»</p>
      <p>
        <b>"ترکیه حفاظت اسد از نیروهای قسد/ پ‌ی‌د را نمی‌پذیرد"</b>
      </p>
      <p>عضو شورای سیاست‌های امنیتی و خارجی ریاست جمهوری ترکیه همچنین گفت، آنکارا تحت هیچ شرایطی، هیچ نوع توافقی که شامل پیشنهاد حفاظت سوریه از نیروهای سوریه دموکراتیک (قسد-اس‌دی‌اف) در شمال غرب سوریه باشد، نمی‌پذیرد.</p>
      <p>گونی همچنین درباره پیشنهاد اخیر دولت سوریه برای پیوستن نیروهای کرد پ‌ی‌د در شمال شرق سوریه به ارتش این کشور برای مقابله با "دشمن مشترک" (ترکیه) گفت: «چنین خبرهایی را شنیده‌ایم. نمی‌دانم بشار اسد چه فکری می‌کند. از نظر ما قسد با پ‌ی‌د برابر است. نمی‌توانیم بپذیریم که اسد از پ‌ی‌د حفاظت کند. این حتمی است.»</p>
      <p>
        <b>"قطعنامه کشتار ارامنه در کنگره آمریکا بر سفر اردوغان تاثیر دارد"</b>
      </p>
      <p>نورشین آتش‌اوغلو گونی به اسپوتنیک گفت، سفر آتی رجب طیب اردوغان،‌ رئیس‌ جمهوری ترکیه به واشنگتن در ماه نوامبر ممکن است تحت تاثیر قطعنامه‌های اخیر کنگره آمریکا درباره نسل‌کشی ارامنه و تحریم‌ها قرار بگیرد اما در عین حال، گفت‌وگو میان رهبران دو کشو باید حفظ شود.</p>
      <p>او در پاسخ به اینکه آیا ممکن است قطعنامه‌هایی که در مجلس نمایندگان آمریکا به تصویب رسیده است مانعی برای سفر احتمالی اردوغان به آمریکا شود، گفت: «ممکن است اما آن‌ها هنوز تصمیمی نگرفته‌اند. تا جایی که اطلاع دارم، آن‌ها هنوز درباره آن فکر می‌کنند. ما نباید راه گفت‌وگو را با دولت ترامپ و شخص ترامپ به عنوان رئیس‌جمهوری ایالات متحده ببندیم.»</p>
      <p>
        <b>"ترکیه روی خرید سوخو-۳۵ به‌رغم تاثیر در روابط با آمریکا فکر می‌کند"</b>
      </p>
      <p>عضو شورای سیاست‌های امنیتی و خارجی ریاست جمهوری ترکیه در ادامه تاکید کرد، چنانچه آنکارا تصمیم‌ بگیرد که جنگنده‌های سوخو-۳۵ بهترین انتخاب برای ارتش این کشور است، به‌رغم تاثیر احتمالی این خرید روی روابط با ایالات متحده، ترکیه از این نوع جنگنده‌های روسیه خریداری می‌کند.</p>
      <p>این مقام ارشد ترکیه همچنین درباره پیچیده شدن بیشتر روابط آمریکا – ترکیه با خرید سوخو-۳۵ گفت: «این احتمال وجود دارد ولی چه کاری می‌توانیم بکنیم؟ اکنون مسائل مورد مناقشه‌ای با ایالات متحده وجود دارد. بنابراین، این امر چندان اهمیتی ندارد.»</p>
      <p>
        <b>"ترکیه از تمامیت ارضی سوریه حمایت می‌کند"</b>
      </p>
      <p>نورشین گونی در بخش دیگری از سخنانش به خبرگزاری اسپوتنیک مدعی شد، ترکیه به تمامیت ارضی سوریه احترام می‌گذارد و به محض اینکه مرز از حضور تروریست‌ها پاک شود، قصد دارد تا نیروهایش را خارج کند.</p>
      <p>این مقام ترکیه‌ای گفت: «امیدواریم تمامیت ارضی سوریه حاصل شود. ترکیه اصلا قصد ندارد که در آنجا بماند. به محض اینکه آنجا عاری از حضور تروریست‌ها شد، نیروهایمان به خانه باز می‌گردند و ما بارها روی آن تاکید کرده‌ایم. ترکیه چندین بار اعلام کرده است که صرفا برای پاکسازی این منطقه از حضور تروریست‌ها به شمال شرق سوریه می‌رود و دلیل دیگری ندارد، چون ما به شدت روی حفظ تمامیت ارضی سوریه تاکید داریم.»</p>
    </article>
  </body>
</html>