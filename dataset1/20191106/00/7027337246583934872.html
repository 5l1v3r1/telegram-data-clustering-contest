<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697085/%DB%8C%DA%A9-%D9%86%D9%85%D8%A7%DB%8C%D9%86%D8%AF%D9%87-%D9%85%D8%AC%D9%84%D8%B3-%D9%85%D8%B9%D9%82%D9%88%D9%84-%D9%86%DB%8C%D8%B3%D8%AA-%DB%8C%DA%A9-%D8%B4%D8%A8%D9%87-%D9%86%DB%8C%D9%85%DB%8C-%D8%A7%D8%B2-%D8%AC%D8%B1%D8%A7%DB%8C%D9%85-%D9%88-%D9%85%D8%AC%D8%A7%D8%B2%D8%A7%D8%AA%E2%80%8C%D9%87%D8%A7-%D8%B1%D8%A7-%D8%AA%D9%82%D9%84%DB%8C%D9%84-%D8%AF%D9%87%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="یک نماینده مجلس: معقول نیست یک شبه نیمی از جرایم و مجازات‌ها را تقلیل دهیم"/>
    <meta property="og:description" content="اینکه بخواهیم رابطه بین جرم و مجازات را یک شبه و یک لحظه‌ای و آن هم به صورت فوری تقلیل و به نصف کاهش دهیم به مشکلات می‌افزاید."/>
  </head>
  <body>
    <article>
      <h1>یک نماینده مجلس: معقول نیست یک شبه نیمی از جرایم و مجازات‌ها را تقلیل دهیم</h1>
      <address><time datetime="2019-11-06T00:00:00+00:00">06 Nov 2019</time> by <a rel="author">عصر ايران</a></address>
      <p>
        <b>اینکه بخواهیم رابطه بین جرم و مجازات را یک شبه و یک لحظه‌ای و آن هم به صورت فوری تقلیل و به نصف کاهش دهیم به مشکلات می‌افزاید.</b>
      </p>
      <p>عضو کمیسیون حقوقی و قضایی مجلس با اشاره به تصویب کلیات طرح «کاهش مجازات حبس تعزیری» گفت: اینکه بخواهیم رابطه بین جرم و مجازات را یک‌شبه تقلیل و به نصف کاهش دهیم، تصمیمی احساسی و فاقد منطق گرفته‌ایم.</p>
      <p>به گزارش فارس، فرهاد تجری با توجه به تصویب کلیات طرح «کاهش مجازات حبس تعزیری»، گفت: حبس‌زدایی یکی از سیاست‌های قوه قضائیه است و عقل و منطق هم می‌گوید باید کیفر مجازات‌ها را به نحوی کاهش دهیم تا بازدارندگی ایجاد شود.</p>
      <p>وی تاکید کرد: اما اینکه بخواهیم رابطه بین جرم و مجازات را یک شبه و یک لحظه‌ای و آن هم به صورت فوری تقلیل و به نصف کاهش دهیم به مشکلات می‌افزاید.</p>
      <p>عضو کمیسیون حقوقی و قضایی مجلس گفت: معتقدم مسئله کاهش مجازات حبس تعزیری باید مورد بررسی کارشناسان فنی قرار گیرد و با این رویکردی که شکل گرفته است، طرح یادشده باید اصلاح شود.</p>
      <p>تجری تصریح کرد: این طرح نباید با قانون و شرع تعارض داشته باشد و قطعا با مخالفت شورای نگهبان مواجه خواهد شد.<br/><br/>در حالی که طرح «کاهش و تقلیل مجازات حبس تعزیری» در کمیسیون تخصصی مجلس با حضور کارشناسان حقوقی و قضائی رد شده بود، کلیات این طرح با رأی شکننده‌ای در جلسه علنی روز گذشته مجلس تصویب شد.</p>
    </article>
  </body>
</html>