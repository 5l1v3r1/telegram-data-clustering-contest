<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773150,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-06T00:00:00+00:00"/>
    <meta property="og:title" content="אושרה התוכנית לתחנת הכוח הפרטית הגדולה בישראל"/>
    <meta property="og:description" content="התחנה תוקם בהשקעה של 2‑3 מיליארד שקל על ידי שותפות של הפניקס וסימנס ותופעל בגז טבעי. ראש מועצת דרום השרון: נמשיך להיאבק נגדה"/>
  </head>
  <body>
    <article>
      <h1>אושרה התוכנית לתחנת הכוח הפרטית הגדולה בישראל</h1>
      <h2>התחנה תוקם בהשקעה של 2‑3 מיליארד שקל על ידי שותפות של הפניקס וסימנס ותופעל בגז טבעי. ראש מועצת דרום השרון: נמשיך להיאבק נגדה</h2>
      <address><time datetime="2019-11-06T00:00:00+00:00">06 Nov 2019</time> by <a rel="author">ליאור גוטמן</a></address>
      <p>הוועדה לתשתיות לאומיות אישרה אתמול את התוכנית להקמת תחנת הכוח הפרטית הגדולה בישראל באזור כפר סבא, כך נודע ל"כלכליסט". את התחנה, שתופעל בגז טבעי, תקים חברת ריינדיר שבה שותפות סימנס והפניקס.</p>
      <p>התחנה החדשה צפויה לקום בתחום המועצה האזורית דרום השרון, בין הכבישים הראשיים 6, 444, ו־55. עלות בנייתה נאמדת ב־2.5 עד 3 מיליארד שקל, לא כולל חוזה הגז העתידי שלה - שעתיד להכפיל את עלות ההשקעה. התחנה היא אחד מפרויקטי התשתיות הגדולים המתוכננים בישראל, בוודאי בתחום החשמל.  </p>
      <figure>
        <img src="https://images1.calcalist.co.il/PicServer3/2019/10/31/944238/1NL.jpg"/>
        <figcaption>בני גבאי יו"ר הפניקס <br/>צילום: אסנת רום</figcaption>
      </figure>
      <p>התחנה תוקם כפרויקט תשתית לאומי. היא צפוי לספק עד 1,300 מגה־ואט, שהם כ־10% מכושר הייצור של חברת החשמל כיום. בשיא הנוכחי של ייצור החשמל הפרטי מחזיקה כיום תחנת הכוח של דליה אנרגיות באזור קריית מלאכי, עם יכולת אספקה של כ־910 מגה־ואט.</p>
      <p>את ריינדיר מחזיקה כיום קבוצה בראשות הפניקס (כ־40%). ב־60% הנותרים מחזיקים סימנס העולמית והמייסדים המקוריים של ריינדיר: איתי רוכמן ומשה קריגר, לשעבר מנהלי כספים בתחנות כוח פרטיות. לפני כמה ימים הושלמה מכירת אחזקות קבוצת דלק בפניקס לידי הקרנות הזרות סנטרברידג' וגלאטין, ולכן מקבלות עתה הקרנות פרויקט כמעט גמור מבחינת אישורי הרגולציה. השלב הטכני האחרון הוא קבלת אישור מהממשלה, כשזו תקום.</p>
      <p>מאז פורסמה התוכנית להקמת התחנה הגדולה נשמעו קריאות למשרד הבריאות ולמשרד האנרגיה לעצור את התוכנית, מחשש לפגיעה באיכות החיים של התושבים באזור.</p>
      <p>ראש המועצה האזורית דרום השרון אושרת גני גונן מבטיחה להיאבק בתוכנית. "נראה שההחלטה שהתקבלה מושפעת מהעדפת אינטרסים כלכליים על פני טובת הציבור ואינה לוקחת בחשבון סיכונים ביטחוניים, סביבתיים ובריאותיים שישפיעו על חצי מיליון מתושבי השרון. לא ייתכן שממשלת מעבר היא זו שתכריע בהחלטה הרת גורל כזו".</p>
      <p>במשק האנרגיה טוענים מנגד שהקמת התחנה הכרחית כדי לספק את צורכי המדינה, לצד תחנה בהספק של 450 מגה־ואט שאמורה לקום בראש העין.</p>
      <p>מהוועדה לתשתיות לאומיות נמסר כי "התחנה פועלת בגז טבעי בלבד וחיונית למשק החשמל במדינת ישראל בכלל ולמרכז הארץ בפרט".</p>
    </article>
  </body>
</html>