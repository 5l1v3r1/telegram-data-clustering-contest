<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/futbol/Madrid-goleja-peu-mig-vuitens_0_2339766090.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T23:06:01+00:00"/>
    <meta property="og:title" content="El Madrid goleja i té un peu i mig als vuitens"/>
    <meta property="og:description" content="Els blancs superen un dèbil Galatasaray i encara mantenen opcions d’acabar primers de grup"/>
  </head>
  <body>
    <article>
      <h1>El Madrid goleja i té un peu i mig als vuitens</h1>
      <h2>Els blancs superen un dèbil Galatasaray i encara mantenen opcions d’acabar primers de grup</h2>
      <address>
        <time datetime="2019-11-06T23:06:01+00:00">06 Nov 2019, 23:06</time>
      </address>
      <p>El Reial Madrid va recuperar el somriure a la Champions després de golejar el Galatasaray al Bernabéu (6-0), un marcador que deixa els blancs amb un peu i mig als vuitens de final, i encara els deixa una petita escletxa per acabar primers de grup. S’ho jugaran a la propera jornada, quan rebran el París Saint-Germain, que és líder invicte.</p>
      <p>El conjunt turc no va ser rival per a un Madrid que va encarrilar la victòria amb només quinze minuts, els que va necessitar per marcar tres gols, dos de Rodrygo i un de Ramos, de penal. Benzema va fer dos gols i Rodrygo va tancar el marcador al descompte. A l’altre partit del grup, el PSG, que segueix comptant tots els partits per victòries, va derrotar el Bruges amb suspens (1-0) amb un gol solitari d’Icardi -els belgues van fallar un penal-. En qualsevol cas, aquest marcador els servia per garantir-se un lloc a la següent ronda.</p>
      <h3>El City perd els dos porters</h3>
      <p>Al grup C el Manchester City no va poder passar de l’empat al camp de l’Atalanta (1-1) en un partit on va perdre els dos porters: Ederson per lesió i Bravo per una vermella molt rigorosa a falta de deu minuts. De totes maneres, l’equip de Pep Guardiola és líder i està virtualment classificat. D’altra banda, el Xakhtar va aconseguir empatar contra el Dinamo de Zagreb (3-3) gràcies a un penal a l’últim minut del descompte.</p>
      <p>Al grup B, el Bayern Munic no va fallar contra l’Olympiacos (2-0) i es va assegurar un lloc als vuitens de final. Això sí, els bavaresos van haver de suar, ja que fins al minut 69 no van obrir el marcador. En canvi, el Tottenham ho va tenir més fàcil. Va passar per sobre de l’Estrella Roja (0-4) i va fer un pas de gegant per ser a la següent fase.</p>
      <p>Finalment, al grup D, el Juventus també va assegurar-se la classificació gràcies a la victòria agònica al camp del Lokomotiv de Moscou (1-2), amb un gol de Douglas Costa al darrer minut, després de substituir Cristiano Ronaldo. En aquest grup, l’Atlètic de Madrid va ensopegar al camp del Bayer Leverkusen (2-1) i està obligat a guanyar a Torí per ser primer de grup.</p>
    </article>
  </body>
</html>