<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/06/israel-helps-syrian-kurds-to-counter-iranian-influence"/>
    <meta property="og:site_name" content="euronews"/>
    <meta property="article:published_time" content="2019-11-06T23:04:47+00:00"/>
    <meta property="og:title" content="اسرائیل برای مقابله با نفوذ ایران به کردهای سوریه کمک می‌کند"/>
    <meta property="og:description" content="معاون وزیر امور خارجه اسرائیل تصریح کرده است که اگر مواضع کردها در شمال سوریه تضعیف شود و کنترل این منطقه از دست این اقلیت قومی بیرون بیاید «راه برای تقویت عناصر منفی تحت رهبری ایران» باز خواهد شد و این «سناریویی بسیار خطرناک برای اسرائیل» خواهد بود."/>
  </head>
  <body>
    <article>
      <h1>اسرائیل برای مقابله با نفوذ ایران به کردهای سوریه کمک می‌کند</h1>
      <address><time datetime="2019-11-06T23:04:47+00:00">06 Nov 2019, 23:04</time> by <a rel="author">یورونیوز فارسی </a></address>
      <p>دولت اسرائیل می گوید که برای مقابله با نفوذ ایران در شمال سوریه کردهای ساکن در این منطقه را مورد حمایت و کمک قرار می دهد و در مذاکرات پیشین با مقامات آمریکا نیز از نیروهای کرد حمایت کرده است.</p>
      <p>زیپی هوتوولی، معاون وزیر امور خارجه اسرائیل که روز چهارشنبه در پارلمان این کشور سخن می گفت با اعلام این مطلب تصریح کرد که پیشنهاد کمک به کردهای سوریه مورد موافقت قرار گرفته است.</p>
      <p>بنیامین نتانیاهو، نخست وزیر اسرائیل در معدود اختلاف نظرهای علنی با دونالد ترامپ، رئیس جمهوری آمریکا دهم اکتبر گذشته یک روز پس از آغاز حمله نظامی ترکیه به مواضع شبه نظامیان کرد در شمال سوریه پیشنهاد کمک به آنچه وی «مردم شجاع کرد» می خواند را مطرح و اعلام کرد که ترکیه و متحدان سوری اش در صدد انجام یک «پاکسازی نژادی» در این منطقه هستند.</p>
      <p>معاون وزارت خارجه اسرائیل در همین راستا اعلام کرده است که کشورش درخواست های کمک زیادی را به خصوص در زمینه دیپلماتیک و بشردوستانه دریافت کرده است و ضمن اعلام «هم دردی عمیق» با کردها از هر طریقی که بتواند به آنها کمک خواهد کرد.</p>
      <p>این مقام اسرائیلی از ارائه جزئیات بیشتر در باره نحوه کمک رسانی و نوع کمک هایی که کشورش در اختیار کردها قرار داده خودداری کرد و تنها بر این نکته تاکید کرد که مقامات کشورش در گفتگو با آمریکایی ها «حقیقت ماجرا» در باره کردها را با آنها در میان گذاشته اند و با افتخار اعلام می کنند که در کنار کردها هستند.</p>
      <p>اسرائیل از دهه شصت میلادی تاکنون همواره تلاش کرده تا روبط خود را با کردها، اقلیتی قومی که در سه کشور عراق، ترکیه و ایران ساکن هستند در سطوح مختلف نظامی، اطلاعاتی و اقتصادی ارتقاء بخشد.</p>
      <p>زیپی هوتوولی، معاون وزیر امور خارجه اسرائیل تصریح کرده است که اگر مواضع کردها در شمال سوریه تضعیف شود و کنترل این منطقه از دست این اقلیت قومی بیرون بیاید «راه برای تقویت عناصر منفی تحت رهبری ایران» باز خواهد شد و این «سناریویی بسیار خطرناک برای اسرائیل» خواهد بود.</p>
      <p>ساکنان کرد مناطق شمالی سوریه به دلیل حمله نظامی ترکیه به این منطقه که به ادعای آنکارا برای دور کردن شبه نظامیان کرد مرتبط با گروه پ کا کا از نهم اکتبر آغاز شد از خانه و کاشانه خود آواره شده و بسیاری از آنها به اردوگاه هایی در خاک عراق پناه برده اند.</p>
      <p>ترکیه برغم توقف عملیات نظامی خود موسوم به «چشمه صلح» مدعی است که شبه نظامیان کرد هنوز به طور کامل منطقه امنیتی تعیین شده در توافقنامه سوچی را تخلیه نکرده اند و در صورت باقی ماندن این نیروها در مناطق مرزی شمال سوریه عملیات نظامی بار دیگر از سر گرفته خواهد شد.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/11/05/turks-support-for-erdogan-jumps-after-syria-operation-poll-shows">نظرسنجی: عملیات نظامی آنکارا در سوریه بر حمایت شهروندان ترکیه از اردوغان افزود</a>
        </li>
        <li>
          <a href="https://farsi.euronews.com/2019/11/01/turkish-russian-troops-began-first-joint-ground-patrols-in-northeast-syria-dirbassiyeh">گشت‌زنی مشترک ترکیه و روسیه در مناطق شمالی سوریه آغاز شد</a>
        </li>
        <li>
          <a href="https://farsi.euronews.com/2019/10/31/french-parliament-condemned-turkish-invasion-syria-ankara-summoning-ambassador">اعتراض شدید ترکیه به مصوبۀ پارلمان فرانسه در محکوم کردن حمله به کُردهای سوریه</a>
        </li>
      </ul>
    </article>
  </body>
</html>