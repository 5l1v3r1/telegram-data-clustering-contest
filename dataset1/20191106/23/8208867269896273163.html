<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/tennis/2019/11/06/news/tennis_atp_next_gen_finals_sinner_batte_anche_ymer_e_vola_in_semifinale-240442313/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T23:16:00+00:00"/>
    <meta property="og:title" content="Tennis, Atp Next Gen Finals: Sinner batte anche Ymer e vola in semifinale"/>
    <meta property="og:description" content="Il 18enne di San Candido, dopo il successo all'esordio, si ripete e si garantisce un posto tra i migliori quattro del torneo con un turno di anticipo. Bene"/>
  </head>
  <body>
    <article>
      <h1>Tennis, Atp Next Gen Finals: Sinner batte anche Ymer e vola in semifinale</h1>
      <h2>Il 18enne di San Candido, dopo il successo all'esordio, si ripete e si garantisce un posto tra i migliori quattro del torneo con un turno di anticipo. Bene anche De Minaur, tornano in gioco Ruud e Tiafoe</h2>
      <address>
        <time datetime="2019-11-06T23:16:00+00:00">06 Nov 2019, 23:16</time>
      </address>
      <p><b>MILANO</b> -  Jannik Sinner continua a stupire alle Next Gen Atp Finals di Milano, torneo nel quale si sfidano i migliori Under 21 del mondo. Il 18enne di San Candido diventa il primo tennista a qualificarsi per le semifinali. <a href="https://www.repubblica.it/sport/tennis/2019/11/05/news/atp_next_gen_finals_sinner_parte_bene_battuto_tiafoe-240335227/">Dopo il successo all'esordio su Tiafoe</a>, l'altoatesino batte anche Mikael Ymer (4-0, 4-2, 4-1), resta a punteggio pieno nel girone B e si garantisce un posto fra i migliori quattro. Sinner, in gara con una wild-card e n° 93 del mondo, si impone in appena 56 minuti di gioco. Giovedì affronterà Ugo Humbert, numero 56 del ranking mondiale, per l'ultimo match del round robin, con il francese che fino a questo momento ha incassato solo sconfitte.<br/> <br/>Alex De Minaur, intanto, 'vede' le semifinali. L'australiano centra il secondo successo in due incontri nel girone A, superando Miomir Kecmanovic per 4-1, 4-3 (4), 1-4, 4-0. Torna in gioco anche Casper Ruud, che batte Alejandro Davidovich Fokina al termine di un lunghissimo match, conclusosi al quinto set con il punteggio di 3-4(2), 4-3(2), 4-2, 3-4(2), 4-1. Sconfitto ieri da Sinner, Frances Tiafoe si riscatta e resta in corsa. Lo statunitense, inserito nel gruppo B e secondo favorito del tabellone, ha battuto il francese Humbert per 4-2, 4-3(5), 3-4(4), 4-1.</p>
    </article>
  </body>
</html>