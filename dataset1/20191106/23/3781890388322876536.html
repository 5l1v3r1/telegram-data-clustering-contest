<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740361"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T23:50:00+00:00"/>
    <meta property="og:title" content="ดื่มน้ำอุ่นลดน้ำหนักได้จริง เผาผลาญดีขึ้น-ลดท้องอืด"/>
    <meta property="og:description" content="อย.ไขสงสัยดื่มน้ำอุ่นตอนเช้าวันละแก้ว ยันลดน้ำหนักได้จริงแต่น้อยมาก ชี้กระตุ้นระบบเผาผลาญ-ลดอาการท้องอืด แนะควบคุมอาหาร เลี่ยงไขมันอิ่มตัว เสริมออกกำลังกาย จะหวังดื่มน้ำอุ่นอย่างเดียวไม่พอ"/>
  </head>
  <body>
    <article>
      <h1>ดื่มน้ำอุ่นลดน้ำหนักได้จริง เผาผลาญดีขึ้น-ลดท้องอืด</h1>
      <address>
        <time datetime="2019-11-06T23:50:00+00:00">06 Nov 2019, 23:50</time>
      </address>
      <p>
        <b>อย.ไขสงสัยดื่มน้ำอุ่นตอนเช้าวันละแก้ว ยันลดน้ำหนักได้จริงแต่น้อยมาก ชี้กระตุ้นระบบเผาผลาญ-ลดอาการท้องอืด แนะควบคุมอาหาร เลี่ยงไขมันอิ่มตัว เสริมออกกำลังกาย จะหวังดื่มน้ำอุ่นอย่างเดียวไม่พอ</b>
      </p>
      <p>มาอีกแล้วกับเรื่องราวเกี่ยวกับข้อมูลเชิงสุขภาพที่ได้รับการแชร์บนโลกออนไลน์ โดยล่าสุดแฟนเพจ <b>@FDAThai</b> สำนักงานคณะกรรมการอาหารและยา (อย.) ออกมาให้ข้อมูลว่า น้ำหนักตัวเป็นเรื่องกังวลใจของใครหลาย ๆ คน จึงมีคนค้นหาหลากหลายวิธีในการลดน้ำหนัก เช่น การดื่มน้ำอุ่นสามารถลดน้ำหนักได้ จะจริงหรือไม่ มาติดตามได้ใน อย. เช็ก ชัวร์ แชร์<br/><br/>โดยอย. ระบุว่า มีงานวิจัยบางงาน ออกมายืนยันว่าการดื่มน้ำอุ่นอุณหภูมิประมาณ 120 องศาฟาเรนไฮด์นั้น (ราว ๆ 49 องศาฯ) สามารถช่วยลดน้ำหนักได้ แต่การดื่มน้ำอุ่นเพียงอย่างเดียวไม่ได้ช่วยลดน้ำหนักโดยตรง เป็นเพียงการช่วยกระตุ้นกระบวนการลดน้ำหนัก นักโภชนาการได้แนะนำให้ดื่มน้ำอุ่นวันละ 1 แก้วตอนเช้า เพื่อกระตุ้นกระบวนการเผาผลาญของร่างกาย<br/><br/>นอกจากนี้น้ำอุ่นยังช่วยป้องกันการเกิดอาการท้องอืด เพราะเมื่อน้ำอุ่นเข้าไปในร่างกาย จะทำให้อุณหภูมิในร่างกายสูงขึ้น จึงมีผลเพิ่มอัตราการเผาผลาญพลังงานได้ เมื่อมีการเผาผลาญเกิดขึ้น ก็จะส่งผลให้น้ำหนักตัวลดลงได้ แต่มีผลน้อยมาก แต่ทั้งนี้การดื่มน้ำอุ่นก็มีประโยชน์อีกมากมาย เช่น ทำให้ระบบทางเดินอาหารทำงานได้ดีขึ้น เพิ่มการไหลเวียนโลหิตได้ดีขึ้น<br/><br/>ดังนั้นการจะดื่มน้ำอุ่นอย่างเดียวเพื่อหวังลดน้ำหนัก จึงไม่เพียงพอ ควรควบคุมอาหาร และออกกำลังกายควบคู่ไปด้วย ซึ่งวิธีที่ดีที่สุดและปลอดภัยที่สุดในการลดน้ำหนักคือ การควบคุมอาหาร เช่น ทานอาหารที่หลากหลาย หลีกเลี่ยงการทานไขมันอิ่มตัว ควรทานผักและผลไม้ ควบคู่กับการออกกำลังกาย จะเห็นผลที่สุด ฉะนั้นก่อนจะกินและเชื่ออะไร ควรเช็กให้มั่นใจก่อนว่าข้อมูลเหล่านั้นมีความน่าเชื่อถือหรือไม่.<br/><br/>ขอบคุณข้อมูลเพิ่มเติม : @<a href="https://www.facebook.com/FDAThai/posts/2657509550982857?__xts__[0]=68.ARDGuFXsCVYgkyMJj_5_sgltdNa_1O19EvAil1Uj6OeoCpzpUGy5Djed4UFmGMueErdz7LOn0YG8HnDj6eyDF1SMlpR2bpLxvzHvZwGDqkHargtmNFe47Ve_VwekGz_4bye49t0fzW_OVgIVV_lmnkO2CLmX8FjwXcuYOYq4mV__r-Kv8cqGE1TkX9f0r9uozkuzZNorQpviIbt_u2h6wFx2AxxQXpMdqzIAL76DS2iena3yDMsfSkcCgzofAI_Tmup5-VG9RN4gImotBlZm8soSKRdERieeqPtNVAW-AUmhOXcfL6221_kDNJW2GoV5rySGhp-pifxWBYOjXoVQJ4wPJg&amp;__tn__=-R"><b>FDAThai</b></a></p>
    </article>
  </body>
</html>