<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/conte_arcelormittal_ilva-6502080/news/2019-11-06/"/>
    <meta property="og:site_name" content="Agi"/>
    <meta property="article:published_time" content="2019-11-06T23:57:00+00:00"/>
    <meta property="og:title" content="&quot;ArcelorMittal chiede 5 mila esuberi. Inaccettabile&quot;, ha detto Conte"/>
    <meta property="og:description" content="Dopo l'incontro con i vertici della multinazionale, il presidente del Consiglio chiede all'azienda di ripensarci: &quot;Non lasciamoci prendere in giro. Lo scudo penale non c'entra&quot;"/>
  </head>
  <body>
    <article>
      <h1>"ArcelorMittal chiede 5 mila esuberi. Inaccettabile", ha detto Conte</h1>
      <h2>Dopo l'incontro con i vertici della multinazionale, il presidente del Consiglio chiede all'azienda di ripensarci: "Non lasciamoci prendere in giro. Lo scudo penale non c'entra"</h2>
      <address><time datetime="2019-11-06T23:57:00+00:00">06 Nov 2019, 23:57</time> by <a rel="author" href="https://www.agi.it/authors/arcangelo-rociola/" target="_blank">arcangelo rociola</a></address>
      <p>Il motivo che ha portato ArcelorMittal a recedere dall'investimento nell'Ilva non è la clausola per la tutela penale ma la non sostenibilità dell'investimento a produzione di acciaio ridotta, che avrebbe comportato un taglio del personale pari a 5 mila unità. Lo ha detto il premier <b>Giuseppe Conte</b> in conferenza stampa dopo l'incontro con i vertici della multinazionale a Palazzo Chigi: "Il governo ha dichiarato la disponibilità a reintrodurre lo scudo penale", ha detto Conte, ma è emerso chiaramente nel corso della discussione alla presenza dei vari ministri è che lo scudo "non è la vera causa del disimpegno e del recesso". "Lo scudo penale è un falso problema", ha aggiunto. </p>
      <h3>"Un piano di esuberi da 5 mila persone"</h3>
      <p>"L’azienda ritiene che non sia sostenibile economicamente l’impianto produttivo e non sia possibile garantire i livelli occupazionali", ha continuato il presidente del Consiglio. "Ci è stato presentata necessità di una riduzione di 5 mila unità del personale. Noi riteniamo non sia accettabile per noi lasciare 5 mila famiglie senza un lavoro. Il governo ha ribadito la volontà di continuare a negoziare con l'azienda, come anche la strategicità di questo polo produttivo", ha proseguito Conte.</p>
      <p>"Avevano fior di consulenti per fare la <i>due diligence</i>", ovvero le analisi tecniche fatte dagli investitori prima di sborsare denaro per l'acquisto di asset aziendali, eppure, prosegue Conte, si sarebbero accorti solo dopo che non era sostenibile: "Non facciamo prenderci in giro", accusa il premier. </p>
      <h3>"Non possono ritirarsi ora. Per noi è allarme rosso"</h3>
      <p>"Vogliamo preservare il progetto industriale che ci è stato presentato a seguito di una gara di procedura pubblica dove i dettagli sono stati tutti specificati e sono diventati clausole di uno specifico contratto", ha detto Conte, che poi aggiunge: "Non sono solito fare allarmi, ma per noi è scattato un allarme rosso. Da ora in poi sarà assoluta priorità del governo risolvere questa crisi".</p>
      <p>Conte ha poi negato alcuna responsabilità del governo: "Non sono imputabili al governo le cause. Non è possibile dire ora che ci si ritira dall'investimento, dopo che si è vinta la gara dove partecipavano anche altre aziende. Invitiamo l’azienda a rimeditare queste sue iniziative, siamo determinati a difendere con massimo rigore e impegno, e fare tutto il necessario per assicurare il rilancio della Ilva e di Taranto. Non lasceremo gli operai da soli. Abbiamo invitato ArcelorMittal a prendersi un paio di giorni e farci una proposta per assicurare continuità ai livelli occupazionali, produttivi e ambientali. Domani convocheremo i sindacati", ha concluso. </p>
    </article>
  </body>
</html>