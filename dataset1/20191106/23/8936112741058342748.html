<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/real-madryt-galatasaray-wynik-i-relacja-liga-mistrzow-2019-2020,983541.html"/>
    <meta property="og:site_name" content="TVN24"/>
    <meta property="article:published_time" content="2019-11-06T23:02:00+00:00"/>
    <meta property="og:title" content="Popis nastolatka na Santiago Bernabeu. Real zdemolował, PSG awansowało"/>
    <meta property="og:description" content="Hat-trick i asysta 18-letniego Rodrygo, a do tego dwie bramki Karima Benzemy i jedna Sergio Ramosa. Real Madryt w środowym spotkaniu czwartej kolejki Ligi Mistrzów rozgromił 6:0 (4:0) Galatasaray. ..."/>
  </head>
  <body>
    <article>
      <h1>Popis nastolatka na Santiago Bernabeu. Real zdemolował, PSG awansowało</h1>
      <address>
        <time datetime="2019-11-06T23:02:00+00:00">06 Nov 2019, 23:02</time>
      </address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/6515a943-3141-4b7f-95c4-699fbcd6a4a2.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/a40743ac-08de-42f1-9056-479cb2d6df02-480p.mp4"/>
          <figcaption>Real gotowy na Galatasaray</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1e913e1b06ead0b66e30b6867bf63549/8d114769-2291-4eea-b84e-11fcd363f536-480p.mp4" autoplay="" loop=""/>
          <figcaption>Neymar wrócił do treningów z PSG</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/ad4cc1fb9b068faecfb70914acc63395/a062ebdd-5ae1-4abc-a7ea-b8dc3e1ba2bc-480p.mp4"/>
          <figcaption>PSG - Real Madryt</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/b2bc7c77-bae8-4f8f-b8e5-a1977275e8df-480p.mp4" autoplay="" loop=""/>
          <figcaption>Barcelona i Real Madryt chcą rozegrać El Clasico 18 grudnia</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/b1e3aeef-f2f9-4bf8-a5fa-c3a8749c1c40-480p.mp4"/>
          <figcaption>RCD Mallorca - Real Madryt</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/21554715-b3ed-404c-a5af-762767a28936-480p.mp4"/>
          <figcaption>Real trenował przed meczem z Galatasraray</figcaption>
        </figure>
        <figcaption>Real spokojnie przygotował się na mecz z Galatasarayem Foto: PAP | Video: Eurosport</figcaption>
      </slideshow>
      <h3>Hat-trick i asysta 18-letniego Rodrygo, a do tego dwie bramki Karima Benzemy i jedna Sergio Ramosa. Real Madryt w środowym spotkaniu czwartej kolejki Ligi Mistrzów rozgromił 6:0 (4:0) Galatasaray. W drugim meczu grupy A PSG wygrało skromnie 1:0 z Club Brugge i zapewniło sobie awans do fazy pucharowej.</h3>
      <related>
        <a href="https://eurosport.tvn24.pl/liga-mistrzow,107/na-problemy-lewandowski-bayern-awansowal-w-lidze-mistrzow,983502.html"/>
      </related>
      <p>O Rodrygo większość kibiców piłki nożnej na całym świecie usłyszała nieco ponad miesiąc temu, dokładnie 25 września. Brazylijski napastnik pokazał się z dobrej strony w meczu Primera Division przeciwko Osasunie. To był jego debiut w Realu.</p>
      <h3>Najmłodszy w historii</h3>
      <p>Wszedł na boisko w 71. minucie, a chwilę później strzelił przepięknego gola. Piłkarz z Ameryki Południowej dostał piłkę z lewej strony. Wbiegł w pole karne, przedryblował rywali i idealnym kopnięciem nie dał szans bramkarzowi zespołu z Pampeluny.</p>
      <p>Od razu pojawiły się porównania do jego genialnego rodaka Ronaldo Nazario. On debiutował w Realu w 2002 roku. Po wejściu na murawę w starciu z Alaves potrzebował 62 sekund, aby strzelić gola. Zakupiony latem za 45 milionów euro z Santosu Rodrygo dokonał tego w zaledwie 39 sekund.</p>
      <p>W środę potrzebował siedmiu minut, aby zdobyć dwie bramki w Lidze Mistrzów. To były jego premierowe gole w tych rozgrywkach. W czwartej i siódmej minucie wykorzystywał dośrodkowania rodaka Marcelo. Robił to we wspaniały sposób. Najpierw pięknie przyjął piłkę i idealnie kopnął lewą nogą. Potem znakomicie uderzył głową. Tym samym został najmłodszym Brazylijczykiem, który strzelił gola w tych rozgrywkach. 6 listopada 2019 roku miał dokładnie 18 lat i 301 dni.</p>
      <h3>Benzema ucieka Lewandowskiemu</h3>
      <p>Nie minął kwadrans, a gospodarze prowadzili już 3:0. Tym razem gola strzelił z rzutu karnego Ramos. Kapitan Realu nie pierwszy raz w karierze popisał się znakomitą podcinką. Tuż przed przerwą czwartą bramkę dla Los Blancos zdobył Benzema. Asystował mu Rodrygo, który zagrał w wyjściowym składzie Realu czwarty raz z rzędu.</p>
      <p>Po zmianie stron działo się zdecydowanie mniej. Co ciekawe, dopiero w drugiej połowie w Galatasarayu na murawie pojawił się pierwszy Turek. Był nim obrońca Omer Bayram.</p>
      <related>
        <a href="https://eurosport.tvn24.pl/pilka-nozna,105/wymowna-radosc-lewandowskiego-szykuja-sie-wielkie-zmiany-w-zyciu-pilkarza,983519.html"/>
      </related>
      <p>W 81. minucie 62. gola w LM strzelił Benzema. Francuz tym samym umocnił się na czwartym miejscu w klasyfikacji najlepszych strzelców wszech czasów tych rozgrywek. W tym momencie ma trzy trafienia więcej od piątego Roberta Lewandowskiego.</p>
      <p>W doliczonym czasie gry prostopadłe podanie Benzemy wykorzystał bohater wieczoru, a więc Rodrygo. W nagrodę mógł zabrać meczową piłkę ze sobą na pamiątkę.</p>
      <p>Ten sukces sprawił, że Królewscy z dorobkiem siedmiu punktów umocnili się na drugim miejscu w tabeli grupy A.</p>
      <h3>Icardi za trzy punkty</h3>
      <p>W innym meczu tej grupy PSG pokonało 1:0 Club Brugge. Zwycięskiego gola strzelił Mauro Icardi, który w sierpniu trafił do Paryża na zasadzie wypożyczenia z Interu. Argentyńczyk ma już osiem bramek w dziewięciu meczach.</p>
      <p>Mistrzowie Francji po wygranej są już pewni awansu do fazy pucharowej.</p>
      <p> </p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/d22cf3fd-edc4-4dbd-87fd-1327d6343fb7.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Icardi strzelił gola dla PSG<cite>Źródło: PAP</cite></figcaption>
      </figure>
      <p><b>Grupa A:<br/>Real - Galatasaray 5:0 (4:0)<br/></b><b>Bramki: </b>Rodrygo 4', 7', 90', Ramos 14', Benzema 45', 81'.<br/><b>PSG - Club Brugge 1:0 (1:0)</b><br/><b>Bramka</b>: Icardi 22'</p>
      <p><b>Wyniki środowych meczów 4. kolejki Ligi Mistrzów:</b><br/><b>grupa A</b><br/>Real Madryt - Galatasaray Stambuł 6:0 (4:0)<br/>Paris Saint Germain - FC Brugge 1:0 (1:0)<br/><b>grupa B</b><br/>Bayern Monachium - Olympiakos Pireus 2:0 (0:0)<br/>Crvena Zvezda Belgrad - Tottenham Hotspur 0:4 (0:1)<br/><b>grupa C</b><br/>Dinamo Zagrzeb - Szachtar Donieck 3:3 (1:1)<br/>Atalanta Bergamo - Manchester City 1:1 (0:1)<br/><b>grupa D</b><br/>Lokomotiw Moskwa - Juventus Turyn 1:2 (1:1)<br/>Bayer Leverkusen - Atletico Madryt 2:1 (1:0)</p>
      <p>Autor: Srogi/dasz / Źródło: eurosport.pl</p>
    </article>
  </body>
</html>