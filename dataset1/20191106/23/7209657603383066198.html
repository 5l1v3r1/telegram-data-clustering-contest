<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/fano/cronaca/furto-villa-1.4873419"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-06T23:37:38+00:00"/>
    <meta property="og:title" content="Furto Fano, assalto in villa a Lucrezia. Bottino da migliaia di euro"/>
    <meta property="og:description" content="Il cane è stato narcotizzato con uno spray. Scassinata la cassaforte. La proprietaria: &quot;Servono più controlli&quot;. Caccia a una banda di professionisti"/>
  </head>
  <body>
    <article>
      <h1>Furto Fano, assalto in villa a Lucrezia. Bottino da migliaia di euro</h1>
      <h2>Il cane è stato narcotizzato con uno spray. Scassinata la cassaforte. La proprietaria: "Servono più controlli". Caccia a una banda di professionisti</h2>
      <address><time datetime="2019-11-06T23:37:38+00:00">06 Nov 2019, 23:37</time> by <a rel="author">MARCO D'ERRICO</a></address>
      <p>Fano, 7 novembre 2019<b> - Narcotizzano</b> <b>il cane</b> e <b>saccheggiano una villa</b> dopo aver<b> scassinato la cassaforte.</b> Molto ingente il bottino che, tra monili d’oro e contante, ammonterebbe <b>a migliaia di euro</b>. E’ successo qualche giorno fa in un quartiere residenziale di <b>Lucrezia</b>, in via Conciliazione, in zona Pilone.</p>
      <p>Il colpo, studiato nei minimi dettagli, è stato messo a segno tra le 17 alle 19, quando la proprietaria <b>è uscita di casa</b> per accompagnare il nipotino alla scuola calcio. E’ molto probabile che la donna fosse da tempo pedinata dai criminali, forse una banda di professionisti, considerato il modus operandi, i quali hanno agito non appena lei è uscita dalla villa.<br/><br/>Dapprima hanno neutralizzato il cane in giardino,<b> impiegando forse un narcotico spray</b>, poi sono penetrati nell’abitazione dopo aver forzato una finestra sul retro. Quindi sono saliti in mansarda, dove hanno frugato in cassetti e armadi, successivamente sono scesi nel seminterrato. Scardinata la serratura della porta, hanno individuato la cassaforte a muro, nascosta dietro un armadio, probabilmente impiegando un metal detector. Con grande destrezza hanno tagliato in due parti <b>lo sportello blindato</b>, impiegando un flessibile elettrico. Così hanno arraffato il ricco bottino: denaro contante, monili e altri preziosi, per un valore da quantificare. Nella fuga, i banditi hanno pure rubato una copia delle chiavi dell’autovettura della proprietaria, <b>una Jeep Renegade</b>, ma non hanno razziato due fucili da caccia, custoditi dentro un armadietto vicino alla cassaforte.</p>
      <p>Infine sono fuggiti, attesi da un complice, pare a bordo di una Fiat Panda bianca oppure di un’Audi station wagon vecchio tipo. Sulle tracce dei banditi, i carabinieri di Colli al Metauro, intervenuti sul posto per effettuare i rilevi e raccogliere elementi <b>utili alle indagini</b>. La proprietaria, Maria Anna Bianchini, 64 anni, consorte di Maurizio Mattioli, affermato elettricista del posto, è su tutte le furie: «Hanno rubato i gioielli che mi hanno regalato i suoceri, il cui valore affettivo è incalcolabile. Ci sono troppi extracomunitari in giro. Servono più controlli e pene più severe e certe, che scoraggino questi delinquenti che ci hanno avvelenato la vita». Nei giorni scorsi, nel mirino dei predoni è finita un’altra villa, nella frazione di Ponte Murello, e sono state razziate altre abitazioni nella zona di Colli al Metauro.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>