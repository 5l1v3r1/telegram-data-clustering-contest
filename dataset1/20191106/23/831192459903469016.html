<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/leontarismoi-apeiles-kai-antidraseis-tha-paei-telika-o-erntogan-stis-ipa-ti-eipan-me-ton-tramp-stin-tilefoniki-synomilia-toys/"/>
    <meta property="og:site_name" content="europost.gr"/>
    <meta property="article:published_time" content="2019-11-06T23:35:28+00:00"/>
    <meta property="og:title" content="Λεονταρισμοί, απειλές και αντιδράσεις! Θα πάει τελικά ο Ερντογάν στις ΗΠΑ?… Τι είπαν με τον Τραμπ στην τηλεφωνική συνομιλία τους?…"/>
    <meta property="og:description" content="Θα πάει τελικά επίσημη επίσκεψη στις ΗΠΑ ο Ταγίπ Ερντογάν παρά τις αντιδράσεις πολλών μελών της αμερικανικής Βουλής και παρά τους «λεονταρισμούς» του Τούρκου Προέδρου, οποίος είχε απειλήσει, ότι θα ακύρωνε το ταξίδι αυτό λόγω"/>
  </head>
  <body>
    <article>
      <h1>Λεονταρισμοί, απειλές και αντιδράσεις! Θα πάει τελικά ο Ερντογάν στις ΗΠΑ?… Τι είπαν με τον Τραμπ στην τηλεφωνική συνομιλία τους?…</h1>
      <address>
        <time datetime="2019-11-06T23:35:28+00:00">06 Nov 2019, 23:35</time>
      </address>
      <p>Θα πάει τελικά επίσημη επίσκεψη στις ΗΠΑ ο Ταγίπ Ερντογάν παρά τις αντιδράσεις πολλών μελών της αμερικανικής Βουλής και παρά τους «λεονταρισμούς» του Τούρκου Προέδρου, οποίος είχε απειλήσει, ότι θα ακύρωνε το ταξίδι αυτό λόγω της έντασης στις σχέσεις της Άγκυρας με την Ουάσινγκτον, με αφορμή την κατάσταση στη Συρία και την αναγνώριση της γενοκτονίας των Αρμενίων από τη Βουλή των Αντιπροσώπων.</p>
      <p>Σε τηλεφωνική επικοινωνία που είχαν σήμερα Τετάρτη 6/11, Ερντογάν και Τραμπ οριστικοποίησαν τη συνάντησή τους, στην Ουάσιγκτον, στις 13 Νοεμβρίου.</p>
      <p>Όπως ανακοίνωσε το γραφείο του Ερντογάν οι δύο ηγέτες «επαναβεβαίωσαν ότι θα συναντηθούν στην Ουάσινγκτον την Τετάρτη, 13 Νοεμβρίου, κατόπιν πρόσκλησης του προέδρου Τραμπ». Σύμφωνα με το πρακτορείο Anadolu, στην τηλεφωνική επικοινωνία τους συζήτησαν επίσης «διμερή θέματα και τις περιφερειακές εξελίξεις».</p>
      <p>Την μετάβαση του Τούρκου προέδρου στην Ουάσινγκτον επιβεβαίωσε αμέσως μετά και ο Αμερικανός πρόεδρος Τραμπ.</p>
      <p>Από την πλευρά του, ο κ. Τραμπ ανέφερε μέσω Twitter πως είχε μία πολύ καλή τηλεφωνική επικοινωνία με τον κ. Ερντογάν.</p>
      <p>….Also talked about their Border with Syria, the eradication of terrorism, the ending of hostilities with the Kurds, and many other topics. Look forward to seeing President Erdogan next Wednesday, November 13th at the @WhiteHouse!</p>
      <figure>
        <iframe data-src="https://twitter.com/realDonaldTrump/status/1192173801502588928?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Όπως πρόσθεσε ο Αμερικανός πρόεδρος, ο Τούρκος ομόλογός του τον ενημέρωσε ότι η Τουρκία έχει συλλάβει πολλούς μαχητές του ISIS, οι οποίοι φέρεται να είχαν δραπετεύσει κατά τη διάρκεια της διαμάχης – περιλαμβανομένων της συζύγου και της αδερφής του Αμπού Μπακρ Αλ-Μπαγκντάντι.</p>
      <p>Σύμφωνα με τον κ. Τραμπ, συζητήθηκε επίσης η κατάσταση στα σύνορα Τουρκίας – Συρίας, η καταπολέμηση της τρομοκρατίας, ο τερματισμός των εχθροπραξιών με τους Κούρδους και πολλά άλλα θέματα.</p>
      <p>«Προσβλέπουμε να δούμε τον πρόεδρος Ερντογάν την επόμενη Τετάρτη» συμπλήρωσε.</p>
      <p>Την Τρίτη, ο κ. Ερντογάν είχε τονίσει ότι θα έχει τηλεφωνική επικοινωνία με τον κ. Τραμπ. «Μετά από αυτή τη συζήτηση θα αποφασίσουμε αν θα πραγματοποιηθεί η επίσκεψη», είχε προσθέσει.</p>
      <p>Της συνάντησης έχει προηγηθεί η έγκριση ψηφίσματος στη Βουλή των Αντιπροσώπων για τη γενοκτονία των Αρμενίων, καθώς και νομοσχεδίου για την επιβολή κυρώσεων στην Τουρκία για τη στρατιωτική επιχείρηση στη βόρεια Συρία και την αγορά ρωσικών συστημάτων αεράμυνας S-400, κάτι που έχει προκαλέσει την αντίδραση της Άγκυρας.</p>
      <h3>Σχετικά</h3>
    </article>
  </body>
</html>