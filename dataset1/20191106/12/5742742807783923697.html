<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/redmi-note-8t-je-spickovou-novinkou-stredni-tridy-ma-4-fotaky-a-nfc-39371"/>
    <meta property="og:site_name" content="mobilenet.cz"/>
    <meta property="article:published_time" content="2019-11-06T12:05:00+00:00"/>
    <meta property="og:title" content="Redmi Note 8T je špičkovou novinkou střední třídy. Má 4 foťáky a NFC"/>
    <meta property="og:description" content="Novinka rozšiřuje oblíbenou řadu Redmi Note 8 Nadále má velký IPS displej, Snapdragon 665 nebo hned čtyři fotoaparáty na zadní straně Přidanou hodnotou je NFC Cena na českém trhu bude startovat pod hranicí 6 tisíc korun"/>
  </head>
  <body>
    <article>
      <h1>Redmi Note 8T je špičkovou novinkou střední třídy. Má 4 foťáky a NFC</h1>
      <address><time datetime="2019-11-06T12:05:00+00:00">06 Nov 2019, 12:05</time> by <a rel="author" href="https://mobilenet.cz/uzivatele/paulis" target="_blank">Michal Pavlíček</a></address>
      <p>
        <b>   •  Novinka rozšiřuje oblíbenou řadu Redmi Note 8 <br/>   •  Nadále má velký IPS displej, Snapdragon 665 nebo hned čtyři fotoaparáty na zadní straně <br/>   •  Přidanou hodnotou je NFC <br/>   •  Cena na českém trhu bude startovat pod hranicí 6 tisíc korun</b>
      </p>
      <p>Pod značkou Redmi vznikají zajímavé smartphony nižší a střední třídy. K aktuálně nejoblíbenějším patří bezpochyby duo <a href="https://mobilenet.cz/katalog/xiaomi-redmi-note-8">Redmi Note 8</a> a <a href="https://mobilenet.cz/katalog/xiaomi-redmi-note-8-pro">Redmi Note 8 Pro</a>. Tuto dvojici nově rozšiřuje Redmi Note 8T, které vypadá velmi podobně a nabízí v podstatě i shodnou výbavu se základním Note 8. Design není nijak úchvatný a výrobce se příliš nesnažil o originalitu. Očekávejte klasické tělo, oválné tvary a gradientní barevné odstíny, které se snaží udělat zadní stranu zajímavější.</p>
      <figure>
        <img src="https://cdn.24net.cz/1/obrazek/xiaomi-redmi-note-8t-308326/614w"/>
      </figure>
      <p>Čelní stranu z velké části zabírá IPS displej s 6,3palcovou úhlopříčkou a ochranným sklíčkem Gorilla Glass 5. Displej má tenké rámečky, ve větším prostoru pod panelem je drobné logo značky Redmi, naopak v horní části je malý kapkovitý výřez. Novinka nebude mít nouzi o výkon, který zajistí moderní osmijádrový Snapdragon 665 a 4GB operační paměť. Pro vaše data bude připravena 128GB interní paměť. V případě nedostatku místa budete moci využít slot pro paměťové karty.</p>
      <p>Prostředí má pod palcem stále ještě nejnovější Android 9.0 Pie a nadstavba MIUI 10. O zabezpečení se může postarat čtečka otisků, která má své místo na zadní straně. Potěší zachování 3,5mm jacku a také USB-C. U konektivity zůstaneme, neboť Note 8T nabízí oproti starším kouskům navíc NFC, tudíž s ním bude možné bezkontaktně platit pomocí Google Pay.</p>
      <figure>
        <img src="https://cdn.24net.cz/1/obrazek/xiaomi-redmi-note-8t-308329/614w"/>
      </figure>
      <p>Přesouváme se k fotoaparátům. Na zadní straně najdeme hned čtyři, což je na střední třídu působivé. Hlavní práci zde odvádí 48megapixelový snímač se světelností f/1.8. Dále nechybí 8megapixelový ultraširokoúhlý fotoaparát. Kdo očekává teleobjektiv, bude zklamán. Bohužel chybí. Třetí i čtvrtý fotoaparát má pouze 2 megapixely a první slouží k makro snímkům, druhý naopak pro potřeby portrétního režimu. Zbývá doplnit, že čelní fotoaparát má 13 megapixelů a světelnost f/2.2. Baterie disponuje kapacitou 4 000 mAh a podporou 18W nabíjení.</p>
      <p>Nové Redmi Note 8T se podívá na český trh a nejlépe vybavená verze se 128GB pamětí vyjde na 5 990 Kč. Sáhnout budete moci po verzi se 4GB RAM a 64GB úložištěm za 5 499 Kč, případně nejslabší variantě se 3GB RAM a 32GB úložištěm za 4 999 Kč. Dostupnost je například v <a href="https://www.alza.cz/xiaomi-redmi-note-8-lte">obchodě Alza.cz</a> plánována na listopad 2019.</p>
      <h3>Technické parametry Xiaomi Redmi Note 8T 128+4 GB</h3>
      <p>
        <a href="https://mobilenet.cz/katalog/xiaomi-redmi-note-8t/specifikace/1284-gb">Kompletní specifikace</a>
      </p>
      <table bordered="">
        <tr>
          <th>Konstrukce</th>
          <td>161,3 × 76,4 × 8,4 mm, 194 g, konstrukce: klasická, odolnost: ne</td>
        </tr>
        <tr>
          <th>Displej</th>
          <td>TFT IPS, 6,3" (2 340 × 1 080 px)</td>
        </tr>
        <tr>
          <th>Fotoaparát</th>
          <td>48 Mpx, LED dioda, autofocus, video: 3 840 × 2 160 px, 30 FPS</td>
        </tr>
        <tr>
          <th>Chipset</th>
          <td>Qualcomm Snapdragon 665, CPU: 2×2 GHz + 4×1,8 GHz, GPU: Adreno 610</td>
        </tr>
        <tr>
          <th>Paměť</th>
          <td>RAM: 4 GB, vnitřní paměť: 128 GB, paměťové karty: microSD</td>
        </tr>
        <tr>
          <th>Datové funkce</th>
          <td>HSPA: ano, LTE: ano, Wi-Fi: 802.11a/b/g/n/ac, Bluetooth: 5.0, NFC: ano</td>
        </tr>
        <tr>
          <th>Operační systém</th>
          <td>Android 9.0</td>
        </tr>
        <tr>
          <th>Navigace</th>
          <td>vestavěná GPS: ano (A-GPS), elektronický kompas</td>
        </tr>
        <tr>
          <th>Akumulátor</th>
          <td>4 000 mAh, bezdrátové nabíjení: ne</td>
        </tr>
        <tr>
          <th>Dostupnost</th>
          <td>listopad 2019, <a href="https://www.srovname.cz/xiaomi-redmi-note-8t-lte-128gb-cerna/srovnani-cen/k.4484556">5 990 Kč</a></td>
        </tr>
      </table>
      <related>
        <h4>Související články</h4>
        <a href="https://mobilenet.cz/clanky/nove-redmi-8-je-peknym-zakladnim-smartphonem-se-snapdragonem-439-39127"/>
        <a href="https://mobilenet.cz/clanky/oblibena-rada-se-docka-inovace-redmi-8-se-predstavi-9-rijna-39074"/>
        <a href="https://mobilenet.cz/clanky/nekteri-uzivatele-telefonu-xiaomi-dostali-v-pokemon-go-bezduvodny-zakaz-39046"/>
        <a href="https://mobilenet.cz/clanky/nove-redmi-8a-laka-na-obri-baterii-a-velky-displej-39013"/>
        <a href="https://mobilenet.cz/clanky/levna-novinka-redmi-8a-oslni-baterii-predstavi-se-pristi-tyden-38987"/>
        <a href="https://mobilenet.cz/clanky/evropske-ceny-redmi-note-8-pro-se-64mpx-fotoaparatem-neprekvapi-ani-nezklamou-38968"/>
      </related>
    </article>
  </body>
</html>