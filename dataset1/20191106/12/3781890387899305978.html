<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740345"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T12:01:00+00:00"/>
    <meta property="og:title" content="ต้นสังกัดย้ำชัดไม่เรียกรับเงิน ยันไม่ได้หากินจับลิขสิทธิ์!"/>
    <meta property="og:description" content="บริษัทต้นสังกัดออกแถลงการณ์ยืนยันย้ำชัด ไม่มีนโยบายเรียกรับเงิน ไม่ได้หารายได้จากการจับลิขสิทธิ์ผิดกฎหมาย หลังชาวเน็ตแห่กดดันเอาผิดเจ้าหน้าที่จับเด็กทำกระทงการ์ตูน!"/>
  </head>
  <body>
    <article>
      <h1>ต้นสังกัดย้ำชัดไม่เรียกรับเงิน ยันไม่ได้หากินจับลิขสิทธิ์!</h1>
      <address>
        <time datetime="2019-11-06T12:01:00+00:00">06 Nov 2019, 12:01</time>
      </address>
      <p>
        <b>บริษัทต้นสังกัดออกแถลงการณ์ยืนยันย้ำชัด ไม่มีนโยบายเรียกรับเงิน ไม่ได้หารายได้จากการจับลิขสิทธิ์ผิดกฎหมาย หลังชาวเน็ตแห่กดดันเอาผิดเจ้าหน้าที่จับเด็กทำกระทงการ์ตูน!</b>
      </p>
      <p>จากกรณีตัวแทนบริษัทลิขสิทธิ์การ์ตูนชื่อดังจับกุม ด.ญ. เอ (นามสมมุติ) อายุ 15 ปี ที่ทำกระทงลวดลายการ์ตูนขายหารายได้พิเศษ โดยเรียกค่าเสียหาย 50,000 บาท แต่เจรจาตกลงจ่ายค่าเสียหายเหลือแค่ 5,000 บาท แล้วถอนแจ้งความ ภายหลังมีการนำเรื่องราวดังกล่าวไปแชร์ทำให้เกิดกระแสวิพากษ์วิจารณ์เป็นวงกว้าง โดยนักกฎหมายต่างยืนยันว่า การจับลิขสิทธิ์ดังกล่าวเป็นการจ้างให้ทำถือว่าไม่ใช่ผู้เสียหาย และยังเข้าข่ายกรรโชกทรัพย์ ทำให้มีเหยื่อที่โดนในลักษณะเดียวกันทยอยเข้าแจ้งความ จนกลายเป็นที่วิพากษ์วิจารณ์อย่างรุนแรงในโลกออนไลน์นั้น<br/><br/>ล่าสุดเมื่อวันที่ 6 พ.ย. บริษัท ที.เอ.ซี. คอนซูเมอร์ จำกัด (มหาชน) ได้ออกแถลงการณ์ระบุ <b><i>"แถลงการณ์ฉบับที่3 บริษัท ที.เอ.ซี. คอนซูเมอร์ จำกัด (มหาชน) ในฐานะตัวแทนลิขสิทธิ์ของบริษัท San-X ประเทศญี่ปุ่น อย่างถูกต้องตามกฎหมาย ตามที่ปรากฏในคำแถลงการณ์ฉบับที่ 1 และ 2 แล้วนั้น"</i></b> ขณะนี้ เนื่องจากมีข้อมูลข่าวสารซึ่งอาจทำให้เกิดความสงสัยหรือสับสนต่อสาธารณชนโดยทั่วไป บริษัท ที.เอ.ซี. คอนซูเมอร์ จำกัด (มหาชน) ขอยืนยันว่า ทางบริษัทฯ มิได้นิ่งนอนใจกับเหตุการณ์ที่เกิดขึ้น <br/><br/>ขณะนี้ทางฝ่ายบริหาร ฝ่ายกฎหมาย และเจ้าหน้าที่ที่เกี่ยวข้องของบริษัท กำลังทำงานอย่างหนักในการรวบรวมข้อมูลและหลักฐานต่าง ๆ เพื่อให้ได้ข้อเท็จจริงที่ถูกต้องชัดเจนที่สุด เนื่องจากเรื่องดังกล่าวเป็นเรื่องละเอียดอ่อน เกี่ยวข้องกับข้อกฎหมาย ผู้เสียหายเป็นเยาวชน และเป็นเรื่องราวที่สังคมให้ความสนใจ <b><i>"ทั้งนี้ บริษัทฯ ขอยืนยันว่าไม่มีนโยบายเรียกรับเงิน ไม่ได้มีรายได้มาจากการจับลิขสิทธิ์ผิดกฎหมาย และไม่มีส่วนเกี่ยวข้องกับเหตุการณ์ที่เกิดขึ้นตามข่าวแต่อย่างใด"</i></b> บริษัทฯ มุ่งมั่นที่จะดำเนินการอย่างถูกต้องและเป็นธรรม โดยยึดหลักการกำกับดูแลกิจการที่ดี...</p>
      <figure>
        <img src="https://www.dailynews.co.th/admin/upload/20191106/news_DHVfPwqpDY191806_533.jpg?v=201911070612?v=7089"/>
      </figure>
      <p>ขอบคุณภาพและข้อมูลจาก @TACConsumer<br/><br/><br/><b>ข่าวที่เกี่ยวข้อง..<br/><a href="https://www.dailynews.co.th/regional/740327">-'แก๊งจับลิขสิทธิ์'อ่วมแน่ ส่อโดนโทษหนักผู้เสียหายเพียบ</a><br/><a href="https://www.dailynews.co.th/economic/740338">-"วีรศักดิ์"จี้สินค้าลิขสิทธิ์ เลือกตัวแทนดี-ประวัติไม่เสื่อม</a></b></p>
      <figure>
        <img src="https://www.dailynews.co.th/admin/upload/20191106/news_dNcNrxrFIH191807_533.jpg?v=201911070612?v=9021"/>
      </figure>
    </article>
  </body>
</html>