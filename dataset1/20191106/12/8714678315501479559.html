<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/jobb/2019/11/schibsted-byraet-manus-henter-nye-kreative-krefter/"/>
    <meta property="og:site_name" content="Kampanje"/>
    <meta property="article:published_time" content="2019-11-06T12:12:40+00:00"/>
    <meta property="og:title" content="Schibsted-byrået Manus henter nye kreative krefter"/>
    <meta property="og:description" content="Anders Melchior og Andreas Bastian Nordberg tar plass i Manus."/>
  </head>
  <body>
    <article>
      <h1>Schibsted-byrået Manus henter nye kreative krefter</h1>
      <address><time datetime="2019-11-06T12:12:40+00:00">06 Nov 2019, 12:12</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>Anders Melchior og Andreas Bastian Nordberg tar plass i Manus.</b>
      </p>
      <p>Prisvinnende videojournalist og dokumentarfilmskaper<b> Anders Idland Melchior</b> er ansatt i Schibsteds innholdsmarkedsføringsbyrå Manus. Han står bak produksjoner som «Dukkebarna» for Aftenposen og «Bruce Gold - Den siste surfehippien» for VGTV.</p>
      <p>- Det er spennende og utfordrende å skulle bruke fortellerstemmen kommersielt. Samtidig er jeg overbevist om at mange merkevarer har et stort potensiale når det kommer til å kommunisere med litt mer sjel og finesse. For meg er det viktigste uansett om det er snakk om dokumentar eller kommersielle produksjoner å fortelle viktige historier som rører ved noe hos seeren. Med det persongalleriet som er i Manus, bør vi være et naturlig valg for kunder som ønsker å fortelle nære og autentiske historier, sier Melchior i en pressemelding.</p>
      <p>I tillegg har kreatør og regissør <b>Andreas Bastian Nordberg</b> med fartstid fra blant annet The Oslo Company og Simpleness tatt plass i Akersgata som kreatør og regissør.</p>
      <p>- Jeg ønsker å lage fin og smart kommunikasjon som har livets rett, og Manus har en tilnærming til reklame og kommersiell historiefortelling som jeg har troa på. Det er kult å komme inn i et lite byrå med store tanker, hvor det er rom og tid til originalitet - og hvor vi har et felles utgangspunkt om å tilføre verdi til kulturen, ikke legge mer greier oppå den, sier han.</p>
      <p>Manus ble etablert høsten 2018 og skal i likhet med Schibsted Brand Studio og VG Partnerstudio sikre at Schibsted får sin andel av det stadig voksende markedet for innholdsmarkedsføring.</p>
      <p>- Innholdsmarkedsføring er en strategisk, men også sterkt kreativ disiplin. Vi er avhengig av å kunne levere like smarte løsninger, like store tanker og aller helst bedre visuell historiefortelling enn både store og små konkurrenter. Anders og Andreas styrker oss veldig i denne konteksten, sier daglig leder i Manus, <b>Marianne Solheim</b>.</p>
    </article>
  </body>
</html>