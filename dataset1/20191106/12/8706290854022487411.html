<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682618/chatzidakis-ston-realfm-978-to-nomoschedio-pou-tha-feroume-epiche"/>
    <meta property="og:site_name" content="enikos.gr"/>
    <meta property="article:published_time" content="2019-11-06T12:33:00+00:00"/>
    <meta property="og:title" content="Χατζηδάκης στον Realfm 97,8: Το νομοσχέδιο που θα φέρουμε επιχειρεί να κάνει ένα βαθύ εκσυγχρονισμό της ΔΕΗ"/>
    <meta property="og:description" content="“Η ΔΕΗ είναι μία επιχείρηση 17.000 εργαζομένων, προσπαθούμε να την εξυγιάνουμε, ήταν σε μία κατάσταση πάρα πολύ άσχημη, αποφύγαμε τα χειρότερα και τώρα έχουμε τέσσερα - πέντε μέτωπα να δώσουμε διαφορετικές μάχες”, είπε ο Κωστής Χατζηδάκης, μιλώντας στον Realfm 97,8..."/>
  </head>
  <body>
    <article>
      <h1>Χατζηδάκης στον Realfm 97,8: Το νομοσχέδιο που θα φέρουμε επιχειρεί να κάνει ένα βαθύ εκσυγχρονισμό της ΔΕΗ</h1>
      <address>
        <time datetime="2019-11-06T12:33:00+00:00">06 Nov 2019, 12:33</time>
      </address>
      <p>“Η ΔΕΗ είναι μία επιχείρηση 17.000 εργαζομένων, προσπαθούμε να την εξυγιάνουμε, ήταν σε μία κατάσταση πάρα πολύ άσχημη, αποφύγαμε τα χειρότερα και τώρα έχουμε τέσσερα - πέντε μέτωπα να δώσουμε διαφορετικές μάχες”, είπε μεταξύ άλλων ο υπουργός Περιβάλλοντος και Ενέργειας <a href="http://www.enikos.gr/politics/682590/chatzidakis-ston-realfm-978-dystychos-chathike-enas-anthropos-se-">Κωστής Χατζηδάκης</a>, μιλώντας στον Realfm 97,8 και τους Γιώργο Χουδαλάκη και Νίκο Ρογκάκο.</p>
      <p>“Το ένα είναι το μέτωπο της απολιγνιτοποίησης, το δεύτερο είναι το άνοιγμα της ΔΕΗ σε ανανεώσιμες πηγές ενέργειας, το τρίτο η ιδιωτικοποίηση του ΔΕΔΔΗΕ και το τέταρτο μέτωπο είναι ο εκσυγχρονισμός αυτής καθεαυτής της διοικητικής δομής της επιχείρησης έτσι ώστε να γίνει λιγότερο κοστοβόρα και πιο ανταγωνιστική. Αυτή την προσπάθεια κάνουμε. Κλείσαμε το πρώτο κεφάλαιο που έχει να κάνει με τη ρευστότητα με τα μέτρα που πήραμε το καλοκαίρι και τώρα έχουμε όλα αυτά τα μέτρα που είναι στο νομοσχέδιο που θα φέρουμε σε λίγες μέρες στη Βουλή και το οποίο επιχειρεί να κάνει ένα βαθύ εκσυγχρονισμό της επιχείρησης για να μπορέσει να σταθεί στον ανταγωνισμό, αλλά και να μπορέσει η όποια κυβέρνηση να μην απευθύνεται κάθε τρεις και λίγο στους καταναλωτές και να τους λέει βάλτε το χέρι στην τσέπη για τη ΔΕΗ”, δήλωσε ο κ. Χατζηδάκης.</p>
      <p>Σχετικά με το “μπάρμπεκιου” έξω από το ΚΥΤ Διαβατών και την κόντρα που έχει ξεσπάσει μεταξύ του βουλευτή του ΣΥΡΙΖΑ Χρήστου Γιαννούλη και του βουλευτή της ΝΔ, Κωνσταντίνο Κυρανάκη, ο κ. Χατζηδάκης σημείωσε: “Πρέπει να αποφύγουμε δύο πράγματα στην ιστορία αυτή, το ένα πράγμα είναι να γίνουμε ρεσεψιονίστ και να πούμε ελάτε περάστε, ανοίξαμε και σας περιμένουμε, όλοι οι μετανάστες ελάτε εδώ πέρα. Το άλλο που πρέπει να αποφύγουμε είναι ο ρατσισμός, διότι όταν ένας πατέρας, μία μάνα πετάει το παιδί της στη θάλασσα σε απόγνωση σημαίνει ότι υπάρχει ένα θέμα. Βεβαίως, αυτό που λέω τώρα έχει και μία δυσκολία στην εφαρμογή διότι όταν έχεις την πρώτη θεωρία του ρεσεψιονίστ ή τη δεύτερη θεωρία του ρατσιστή εύκολα τα εφαρμόζεις αυτά γιατί είναι τα απλουστευτικά. Αυτό που λέω εγώ είναι το πιο δύσκολο, είναι αυτό που έχει επικρατήσει σε όλη την Ευρώπη και έχει μία δυσκολία στην εφαρμογή, αλλά πάντως προς τα εκεί πρέπει να πάμε”.</p>
      <p>Αναφερόμενος στο δυστύχημα που σημειώθηκε το πρωί στο εργοστάσιο της ΛΑΡΚΟ στη Λάρυμνα Φθιώτιδας με αποτέλεσμα να χάσει τη ζωή του ένας 55χρονος εργάτης ο υπουργός Περιβάλλοντος και Ενέργειας δήλωσε μεταξύ άλλων : “Λυπάμαι που είμαι αναγκασμένος να σας επιβεβαιώσω ότι χάθηκε ένας άνθρωπος. Σκοτώθηκε ένας εργαζόμενος σε εργατικό δυστύχημα το πρωί. Δεν είναι δόκιμο αυτή την ώρα να πω κάτι παραπάνω. Ο Διευθύνων Σύμβουλος φτάνει αυτή την ώρα στη Λάρυμνα” και πρόσθεσε:</p>
      <p>“Δυστυχώς χάθηκε ένας άνθρωπος και θέλω να εκφράσω τα συλλυπητήρια μου τόσο στην οικογένειά του, όσο και στους εργαζόμενους. Ήταν ένα σοκ για μένα. Το σημαντικό δεν είναι βέβαια το δικό μας σοκ”.</p>
      <p>Ακούστε το ηχητικό:</p>
      <figure>
        <audio src="http://media.enikos.gr/data/podcasts/682618_b25a35e786-a0ba82833bb3e97a.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/682590/chatzidakis-ston-realfm-978-dystychos-chathike-enas-anthropos-se-%0A%20%20%20%20%0A"/>
        <a href="http://www.enikos.gr/politics/681897/skourletis-theloun-na-dosoun-se-idioti-ena-dimosio-energeiako-mon%0A%20%20%20%20%0A"/>
        <a href="http://www.enikos.gr/politics/681651/chatzidakis-i-dei-tha-prepei-na-kineitai-me-poly-grigores-tachyti%0A%20%20%20%20%0A"/>
        <a href="http://www.enikos.gr/politics/681593/o-chatzidakis-gia-tin-exygiansi-tis-dei-meiosi-ergazomenon-kleine%0A%20%20%20%20%0A"/>
        <a href="http://www.enikos.gr/politics/681536/chatzidakis-ston-ant1-me-montelo-ote-tha-ginei-o-eksynchronismos-%0A%20%20%20%20%0A"/>
        <a href="http://www.enikos.gr/politics/681434/ypourgiko-symvoulio-ti-eipe-o-prothypourgos-gia-tin-psifo-ton-apo%0A%20%20%20%20%0A"/>
        <a href="http://www.enikos.gr/politics/680343/chatzidakis-se-tsipra-ton-syriza-ton-charaktirizei-to-protogenes-%0A%20%20%20%20%0A"/>
        <a href="http://www.enikos.gr/politics/678608/chatzidakis-chreiazomaste-evreia-symmachia-kata-tis-plastikis-ryp%0A%20%20%20%20%0A"/>
        <a href="http://www.enikos.gr/politics/676723/chatzidakis-diakopi-revmatos-se-30000-kakoplirotes-tis-dei%0A%20%20%20%20%0A"/>
      </related>
    </article>
  </body>
</html>