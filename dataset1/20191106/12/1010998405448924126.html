<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/mnimi-onlajn-targovci-lazhat-klienti-v-mrezhata.html"/>
    <meta property="og:site_name" content="bTV Новините"/>
    <meta property="article:published_time" content="2019-11-06T12:08:00+00:00"/>
    <meta property="og:title" content="Мними онлайн търговци лъжат клиенти в мрежата"/>
    <meta property="og:description" content="Поръчвате си едно, а получавате друго. След като върнете стоката, се оказва, че друг клиент я е получил, а вашият телефон е даден за връзка с доставчика..."/>
  </head>
  <body>
    <article>
      <h1>Мними онлайн търговци лъжат клиенти в мрежата</h1>
      <h2>Поръчвате си едно, а получавате друго. След като върнете стоката, се оказва, че друг клиент я е получил, а вашият телефон е даден за връзка с доставчика...</h2>
      <address><time datetime="2019-11-06T12:08:00+00:00">06 Nov 2019, 12:08</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/06/prodajba_1573061505-1.mp4"/>
      </figure>
      <p>Мними онлайн търговци заобикалят закона като продават стоки през „Фейсбук” страници, а не през интернет магазини.</p>
      <p>Така те освен че не дават гаранция на потребителите за стоките, ощетяват и хазната, като не плащат данъци.<br/><br/>Владимира Крумова пазарува онлайн от години, тъй като е по-удобно и има по-голямо разнообразие от продукти. Възползва се и от предложения във „Фейсбук” страници.</p>
      <p>Последно си купува яке от една от страниците. Доставката е с куриер, на който с наложен платеж се дават парите.<br/><br/>„Изпратих им адрес за доставка, получих якето без опция за преглед и тест, взех го във вкъщи и когато разопаковах пакета, видях, че има пълно разминаване с това, което аз съм искала и като цвят и като размер”, разказва Владимира.</p>
      <p>При опита за рекламация администраторът на „Фейсбук” страницата ѝ казва, че няма проблем да получи парите обратно. Адресът е във Враца, а доставката пак трябва да е за нейна сметка.</p>
      <p>На следващия ден Владимира получава обаждане с викове и крясъци от жена, която също не е доволна от това, което е получила.</p>
      <p>Жената от телефона също се оказва клиент. Поръчала си якето, но не от търговската „Фейсбук” страница, а от личен профил, а Владимира се оказва част от схема, срещу която е заведена жалба за измама.</p>
      <p>„Те ме блокираха и в страницата, и на телефонните обаждания първоначално не ми отговаряха, след което ми блокираха и обажданията”, казва Владимира.</p>
      <p>Поръчваме рокля от въпросната Фейсбук страница. При онлайн покупка има 14-дневен срок, в който стоката може да се върне. Мнимите търговци обаче отказват рекламацията.</p>
      <p>– Обаждам се във връзка с една направена поръчка от вас, става въпрос за една черна рокля, дамска.<br/>– Не знам за какво говорите... бъркате номера, нямам представа.</p>
      <p>От Комисията за защита на потребителите казват, че често получават сигнали за търговци-фантоми в социалните мрежи и съветват в тези случаи да се търси и полицията.</p>
      <p>„Трудно можем да докажем, че едно физическо лице не е търговец, защото ако той продава в съответния сайт или социална мрежа един чифт обувки е едно, но ако продаде 100 чифта обувки е съвсем друго, той вече дефакто си е търговец”, заяви Константин Арабаджиев, от КЗП.</p>
      <p>Владимира също смята, че е измамена и ще подаде жалба.</p>
    </article>
  </body>
</html>