<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/06/csanyi-sandor-rossi-jovoje-nem-fugg-az-eb-re-jutastol"/>
    <meta property="og:site_name" content="infostart"/>
    <meta property="article:published_time" content="2019-11-06T12:40:00+00:00"/>
    <meta property="og:title" content="Csányi Sándor: Rossi jövője nem függ az Eb-re jutástól"/>
    <meta property="og:description" content="Marco Rossi akkor is a válogatott szövetségi kapitánya marad, ha a csapatnak nem sikerül kijutnia a jövő évi, részben hazai rendezésű Európa-bajnokságra - mondta Csányi Sándor, a Magyar Labdarúgó Szövetség elnöke az M4 Sportnak."/>
  </head>
  <body>
    <article>
      <h1>Csányi Sándor: Rossi jövője nem függ az Eb-re jutástól</h1>
      <address><time datetime="2019-11-06T12:40:00+00:00">06 Nov 2019, 12:40</time> by <a rel="author">Infostart / MTI</a></address>
      <h3>Marco Rossi akkor is a válogatott szövetségi kapitánya marad, ha a csapatnak nem sikerül kijutnia a jövő évi, részben hazai rendezésű Európa-bajnokságra - mondta Csányi Sándor, a Magyar Labdarúgó Szövetség elnöke az M4 Sportnak.</h3>
      <p>Csányi Sándor, a Magyar Labdarúgó Szövetség (MLSZ) elnöke kijelentette: Marco Rossi akkor is a válogatott szövetségi kapitánya marad, ha a csapatnak nem sikerül kijutnia a jövő évi, részben hazai rendezésű Európa-bajnokságra.</p>
      <p>"Talán nem a legjobb vezetői magatartás, hogy egy ilyen döntő meccs előtt mondom, de én akkor is számítok Marco Rossi munkájára, és azt gondolom, hogy az elnökség is osztja a véleményemet, ha most nem jutnánk ki az Európa-bajnokságra" - nyilatkozott az MLSZ elnöke.</p>
      <p>Hozzátette, jó kapitánynak tartja az 55 éves olasz szakembert, aki szerinte "beleugrott a mély vízbe", mert minden előkészület és barátságos mérkőzés nélkül kellett elkezdenie a válogatottal a Nemzetek Ligája-sorozatot.</p>
      <p>"Én azt gondolom, hogy úgy járunk jól, ha megtartunk egy olyan embert, aki tudja motiválni a játékosokat és elfogadják a szurkolók" - jelentette ki Csányi Sándor. Kiemelte: Rossi "érti a szakmáját, ezt bizonyította már a magyarországi és a szlovák bajnokságban is."</p>
      <p>"Azt gondolom, hogy egy szövetségi kapitánynak hosszú távon kell tudni építkezni" - mondta az MLSZ elnöke, akivel az M4 Sport készített hosszabb interjút, ezt vasárnap 16 órakor, a Sport7 című műsorban láthatják a nézők.</p>
      <p>A magyar válogatott november 15-én Uruguay ellen avatja fel az új Puskás Arénát, majd november 19-én Walesben lép pályára Eb-selejtezőn, amelyet ha megnyer, akkor kijut a kontinensviadalra, ahol 4 meccset az új budapesti stadionban rendeznek.</p>
      <p>
        <i>Nyitókép: Marco Rossi, a magyar válogatott szövetségi kapitánya a Montenegró - Magyarország barátságos labdarúgó-mérkőzésen Podgoricában 2019. szeptember 5-én. MTI/EPA/Boris Pejovic</i>
      </p>
    </article>
  </body>
</html>