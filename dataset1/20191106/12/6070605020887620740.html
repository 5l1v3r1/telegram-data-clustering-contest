<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/territorials-ANC-JxCat-CUP-ERC_0_2339166202.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T12:23:52+00:00"/>
    <meta property="og:title" content="Algunes territorials de l'ANC només demanen el vot per a JxCat i la CUP arran de la indefinició d'ERC sobre la investidura"/>
    <meta property="og:description" content="Defensen votar només partits que &quot;aposten per no negociar res que no sigui l'autodeterminació&quot;"/>
  </head>
  <body>
    <article>
      <h1>Algunes territorials de l'ANC només demanen el vot per a JxCat i la CUP arran de la indefinició d'ERC sobre la investidura</h1>
      <h2>Defensen votar només partits que "aposten per no negociar res que no sigui l'autodeterminació"</h2>
      <address>
        <time datetime="2019-11-06T12:23:52+00:00">06 Nov 2019, 12:23</time>
      </address>
      <p>"Amb repressió i 155, ni truc ni tractes". És el lema amb què algunes assemblees territorials de l'ANC demanen el vot únicament per a JxCat i la CUP el 10 de novembre, a causa de la indefinició d'ERC sobre possibles investidures. Aquestes assembles, com les de Lleida, l'Anoia i l'Alt Urgell, defensen votar només formacions que "aposten per no negociar res que no sigui com exercim el dret a l'autodeterminació". Formen part del centenar de nuclis que van reclamar, sense sort, una votació a la direcció perquè l’ANC demanés el vot tan sols per a les formacions que han deixat clar que no negociarien ni investirien cap representant dels partits que van donar suport al 155, en referència al PSOE.</p>
      <figure>
        <iframe data-src="https://twitter.com/ANCAnoia/status/1191777309201747969?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>D'aquesta manera les territorials, que són sobiranes, tiren pel dret arran de la negativa del secretariat nacional de promoure la consulta com la van plantejar inicialment, i que va desembocar en una votació més oberta sobre el posicionament de cara a les eleccions generals en què les bases van secundar exigir un front de bloqueig al Congrés. "Hem fet la petició quatre vegades però el secretariat no l'ha atès, tot i que mai fins ara tantes territorials s'havien unit per fer arribar una demanda d'aquest tipus", assenyala una membre d'aquestes territorials. </p>
      <p>
        <a href="https://www.ara.cat/politica/eleccions-generals-2019-10-novembre-ANC-bloqueg-congres_0_2339166112.html">L’ANC es limita a reclamar un front de bloqueig al Congrés</a>
      </p>
      <p>"Nosaltres no volem transversalitat gratuïta perquè ja fa molt de temps que els partits no compleixen", afegeix aquesta mateixa font, que deixa clar: "No estem contradient en cap moment el posicionament aprovat, simplement anem un pas més enllà", en referència a deixar fora de les recomanacions votar ERC. "Es tracta d'aclarir el panorama a pocs dies de les eleccions", conclou la sòcia de l'entitat.</p>
      <p>Les assemblees que volien que la direcció es mullés més van emetre ahir mateix un comunicat en què admetien que haurien preferit que la seva petició “hagués estat atesa des del primer moment i no a última hora [quatre dies abans del dia de la votació], i en uns termes més clars i concrets que els del text que finalment s’ha sotmès a votació aquest cap de setmana”. “L’ANC ha d’estar només al servei dels interessos del país i escoltar sempre les bases en temes tan transcendentals i decisius com aquest”, van afegir els promotors del document.</p>
    </article>
  </body>
</html>