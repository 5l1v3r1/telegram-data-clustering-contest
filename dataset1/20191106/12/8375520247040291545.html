<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zhurnalisti-za-nepravdivu-informaciyu-nestimut-vidpovidalnist-borodyanskiy-638118.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T12:54:20+00:00"/>
    <meta property="og:title" content="Журналісти за неправдиву інформацію нестимуть відповідальність - Бородянський"/>
    <meta property="og:description" content="За словами міністра, у законодавство планують ввести поняття «маніпулювання суспільною думкою» та його критеріїв"/>
  </head>
  <body>
    <article>
      <h1>Журналісти за неправдиву інформацію нестимуть відповідальність - Бородянський</h1>
      <address>
        <time datetime="2019-11-06T12:54:20+00:00">06 Nov 2019, 12:54</time>
      </address>
      <h4>За словами міністра, у законодавство планують ввести поняття «маніпулювання суспільною думкою» та його критеріїв</h4>
      <p>В Україні планують запровадити відповідальність журналістів за розповсюдження неправдивої або маніпулятивної інформації.</p>
      <p>Про це заявив міністр культури, молоді та спорту Володимир Бородянський на парламентських слуханнях про безпеку журналістів 6 листопада.</p>
      <p>За його словами, у законодавство планують ввести поняття «маніпулювання суспільною думкою» та його критеріїв.</p>
      <p>Бородянський наголосив, що за здійснення маніпулювання суспільною свідомістю та замовлення такого маніпулювання можуть запровадити як адміністративну, так і кримінальну відповідальність.</p>
      <p>«Останнім часом у мене відбувається чимало дискусій щодо свободи слова і грані між її захистом та маніпуляціями. Так, ми розуміємо і знаємо, що ця грань дуже тонка, і я розумію, що надважливе завдання держави – вибудувати цей баланс між захистом свого інформаційного простору та захистом свободи слова. Саме тому захист журналістів та відповідальність за спотворення громадської думки - це нерозривні частини», - сказав міністр.</p>
      <p>Водночас він наголосив, що, насамперед, завдання влади - забезпечити захист журналістів та гарантувати умови, за яких вони можуть чесно та професійно виконувати свою роботу.</p>
      <p>Бородянський також вважає, що має бути посилена відповідальність за оприлюднення даних журналістів. Відповідні зміни, за його словами, планують внести до законодавства.</p>
      <p>Як відомо, 6 листопада у Верховній Раді <a href="https://glavcom.ua/news/u-radi-prohodyat-sluhannya-shchodo-bezpeki-zhurnalistiv-638112.html">розпочалися парламентські слухання «Безпека діяльності журналістів в Україні: стан, проблеми і шляхи їх вирішення».</a></p>
      <p>Нагадаємо, що президент Володимир <a href="https://glavcom.ua/news/zelenskiy-stvoriv-radu-z-pitan-svobodi-slova-povniy-spisok-638059.html">Зеленський створив Раду з питань свободи слова, до якої увійшли 15 осіб</a>.</p>
      <footer>Джерело: <a href="http://hromadske.ua/">Громадське</a></footer>
      <related>
        <a href="https://glavcom.ua/news/borodyanskiy-proponuje-zaboroniti-rosiyanam-voloditi-ukrajinskimi-zmi-636483.html"/>
        <a href="https://glavcom.ua/news/borodyanskiy-ne-bude-karati-hor-verovki-za-skandalniy-vistup-u-vechirnomu-kvartali-635664.html"/>
        <a href="https://glavcom.ua/country/culture/ministr-borodyanskiy-davayte-buduvati-v-ukrajini-gollivud-635468.html"/>
      </related>
    </article>
  </body>
</html>