<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/nav-ansatte-reagerte-pa-praksisen/71788433"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T12:41:23+00:00"/>
    <meta property="og:title" content="Nav-ansatte reagerte på praksisen"/>
    <meta property="og:description" content="Etter at Nav-skandalen sprakk, har tillitsvalgte fått høre om flere tilfeller av at Nav-ansatte har reagert på feiltolkingen av reglene fra 2012 og fram til i dag."/>
  </head>
  <body>
    <article>
      <h1>Nav-ansatte reagerte på praksisen</h1>
      <h2>Etter at Nav-skandalen sprakk, har tillitsvalgte fått høre om flere tilfeller av at Nav-ansatte har reagert på feiltolkingen av reglene fra 2012 og fram til i dag.</h2>
      <address><time datetime="2019-11-06T12:41:23+00:00">06 Nov 2019, 12:41</time> by <a rel="author">Torun Støbakk</a></address>
      <p>Hvorfor var det ingen i Nav som reagerte feiltolkningen i regelverket fra EU-forordningen? Det er et av de store spørsmålene som må besvares i Nav-skandalen.</p>
      <figure>
        <img src="https://dbstatic.no/71788991.jpg?imageId=71788991&amp;width=512&amp;height=308"/>
        <figcaption><b>FAGLIG UENIGHET:</b> Hovedtillitsvalgt i NTL i NAV, Elisabeth Steen, sier det var faglig diskusjon både i 2012 og etter den tid. Foto: Jørund O. Gustavsen. Vis mer</figcaption>
      </figure>
      <p>Nå viser det seg at flere ansatte har stilt spørsmål ved rettsanvendelsen.<br/><br/>Det forteller hovedtillitsvalgt Elisabeth Steen i NTL i Nav til Dagbladet.</p>
      <p>- Jeg har fått tilbakemelding fra folk som har diskutert dette både i 2012 og seinere. Det har vært faglige diskusjoner. Jeg vet ikke hvilket nivå diskusjonene har stoppet på, men det kan være noe man får svar på i den videre granskningen, sier Steen, som sier hun har videreformidlet tilbakemeldingene fra de ansatte til arbeids- og velferdsdirektør Sigrun Vågeng etter at feilen ble kjent.</p>
      <p>- Det er flere som har meldt fra om dette, men ikke alle har ment at praksis er feil. Det har vært en faglig uenighet, sier hun.</p>
      <p>Etter at Nav-skandalen sprakk sist mandag, har hun fått høre om diskusjoner i fagmiljøene i både Nav Kontroll og hos avdelingene som gir ut de aktuelle ytelsene i Nav.</p>
      <h3>Vanskelig å vinne fram</h3>
      <p>Hun forteller at ansatte har opplevd det som vanskelig å vinne fram i diskusjoner hvor det har vært faglig uenighet om regelverket.</p>
      <p>- Her har man altså i utgangspunktet landet på en praksis som er feil, men så ble den praksisen stadfestet av både trygderetten og domstolene i ettertid. Det gjør det vanskelig å vinne fram, sier hun.</p>
      <p>Det har vært tunge dager for Nav-ansatte etter at feiltolkningen av regelverket ble kjent - og folk i førstelinja merker ifølge Steen en krassere tone fra brukere.</p>
      <p>- Når tilliten til Nav svekkes, påvirker det hvordan folk ser på oss. Noen opplever en tøffere tone fra brukerne, og andre opplever at det i kontakt med andre i helt andre sammenhenger blir sagt at «dere sender jo uskyldige i fengsel». Det er selvsagt ubehagelig, sier Steen, som representerer 5600 ansatte for Norsk Tjenestemannslag (NTL) i Nav.</p>
      <p>Forbundet er det klart største i Nav, etterfulgt av Avyo.</p>
      <h3>Har også hørt om uenighet</h3>
      <p>Avyo har også hørt om at det har vært ansatte som har reagert på regeltolkningen.</p>
      <p>- Jeg kan bare bekrefte det. Det er alltid slik at ansatte i Nav drøfter lovverk og avtaleverk. Det begynte nok allerede i 2012, og jeg vil anta at det ble gitt meldinger oppover i systemet den gangen og, uten at det kan omtales som «varslinger», sier leder Øyvind Hov Randmæl i Avyo til Dagbladet.</p>
      <p>- Det som er sagt er at det er sendt flere tilbakemeldinger opp linjevei, sier Randmæl, som påpeker at korrespondansen om saken trolig blir tema for Navs internrevisjon og gransking.</p>
      <p>Han understreker at man ikke kan slå fast at diskusjonene den gang burde ført til noen endret praksis.</p>
      <p>Diskusjonene internt i Nav skal ifølge Randmæl ha skutt fart i forbindelse med spørsmål ESA stilte om regeltolkningen.</p>
      <p>ESA behandlet en klage fra en norsk statsborger i 2015, og hadde flere såkalte pakkemøter med norske myndigheter i ettertid.</p>
    </article>
  </body>
</html>