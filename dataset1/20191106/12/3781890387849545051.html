<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740350"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T12:13:00+00:00"/>
    <meta property="og:title" content="แม่โจ้โปรยยาหอมเยียวยา4ปี แม่ปัดบอกลูกสอบตร.ดีกว่า"/>
    <meta property="og:description" content="จบด้วยดี!....รุ่นพี่ม.แม่โจ้ขึ้นโรงพัก แอ่นอกรับผิด ชี้รับน้องแรงเกินกว่าเหตุ ด้านผู้ช่วยอธิการบดี กล่าวขอโทษผู้ปกครองนศ.ปี 1 ดูแลไม่ทั่วถึง ยินดีเยียวยาให้เรียนฟรี 4 ปี ขณะที่ผู้ปกครองระบุพอใจแล้ว แต่ตัวลูกชายคงไม่กลับไปเรียน ขอสอบเป็นตำรวจดีกว่า"/>
  </head>
  <body>
    <article>
      <h1>แม่โจ้โปรยยาหอมเยียวยา4ปี แม่ปัดบอกลูกสอบตร.ดีกว่า</h1>
      <address>
        <time datetime="2019-11-06T12:13:00+00:00">06 Nov 2019, 12:13</time>
      </address>
      <figure>
        <img src="https://www.dailynews.co.th/admin/upload/20191106/news_pdQXewzzod194937_533.jpg?v=201911070612"/>
      </figure>
      <p>
        <b>จบด้วยดี!....รุ่นพี่ม.แม่โจ้ขึ้นโรงพัก แอ่นอกรับผิด ชี้รับน้องแรงเกินกว่าเหตุ ด้านผู้ช่วยอธิการบดี กล่าวขอโทษผู้ปกครองนศ.ปี 1 ดูแลไม่ทั่วถึง ยินดีเยียวยาให้เรียนฟรี 4 ปี ขณะที่ผู้ปกครองระบุพอใจแล้ว แต่ตัวลูกชายคงไม่กลับไปเรียน ขอสอบเป็นตำรวจดีกว่า</b>
      </p>
      <p>จากกรณีโลกออนไลน์แชร์ภาพของนักศึกษาชายปี 1 ของมหาวิทยาลัยแม่โจ้ โดยอ้างว่าถูกรุ่นพี่ทำร้ายร่างกายจนหลังปกช้ำ หลังจากไปเข้ากิจกรรรับน้องนอกมหาวิทยาลัย จนกลายเป็นกระแสวิพากษ์วิจารณ์อย่างหนักถึงการกระทำดังกล่าว ภายหลังผู้ปกครองพาเข้าแจ้งความ ให้หาตัวคนกระทำผิดมาลงโทษตามกฎหมาย ขณะที่ตำรวจประสานมหาวิทยาลัยสอบสวนข้อเท็จจริงโดยเหตุเกิดเมื่อวันที่ 4 ต.ค.ที่ผ่านมา จนกระทั่งเวลาผ่านไปกว่า 1 เดือน ทางตำรวจแจ้งว่าเตรียมเรียกรุ่นพี่ที่เกี่ยวข้องทั้งหมดมาสอบสวนหากพบว่า เข้าข่ายกระทำผิดก็จะต้องแจ้งข้อหาตามกฎหมาย ดังที่ได้เสนอข่าวไปแล้วนั้น <br/><br/>เกี่ยวกับเรื่องนี้ เมื่อวันที่ 6 พ.ย. ตัวแทนรุ่นพี่คณะที่รับน้องนอกสถานที่ พร้อมด้วย นายเอ (นามสมมุติ) ผู้เสียหายและผู้ปกครอง ได้เดินทางมายัง สภ.แม่โจ้ เพื่อให้ปากคำเพิ่มเติม โดยมี พ.ต.อ.ณฐภณ แก้วกำเนิด ผู้กำกับการ สภ.แม่โจ้ คอยติดตามดำเนินคดีอย่างใกล้ชิด ทั้งนี้ฝ่ายผู้เสียหายยืนยันว่ามีการทำร้ายร่างกายจริง พร้อมนำใบรับรองแพทย์มาให้เจ้าหน้าที่ตรวจสอบด้วย <br/><br/>ภายหลัง พ.ต.อ.ณฐภณ เปิดเผยว่า คดีนี้ความผิดดคีนี้เป็นความผิดเพียงเล็กน้อย มีอัตราโทษจำคุกไม่เกิน 1 เดือน หรือปรับไม่เกิน 1 หมื่นบาท ซึ่งสามารถที่จะยอมความได้ ทั้งนี้ในวันนี้ทางเจ้าหน้าที่ได้มีการดำเนินการ แจ้งข้อกล่าวหากับทางรุ่นพี่ที่ได้ก่อเหตุ จำนวน 1 ราย ในข้อหาทำร้ายผู้อื่น โดยไม่ถึงกับเป็นเหตุให้เกิดอันตรายแก่กาย หรือจิตใจ เบื้องต้นทางกลุ่มรุ่นพี่ได้มีการรับสารภาพแล้ว โดยทางพนักงานสอบสวนได้มีการดำเนินการเปรียบเทียบปรับตามกฎหมาย</p>
      <figure>
        <img src="https://www.dailynews.co.th/admin/upload/20191106/news_EUdOitUPak194938_533.jpg?v=201911070612?v=1333"/>
      </figure>
      <p>ด้าน ดร.สุดเขต สกุลทอง ผู้ช่วยอธิการบดีมหาวิทยาลัยแม่โจ้ ได้เปิดเผยว่า ทางมหาวิทยาลัยต้องขอโทษผู้ปกครองที่เกิดเหตุการณ์เช่นนี้ ทางมหาวิทยาลัยขอยืนยันว่าระบบการรับน้องของมหาวิทยาลัยแม่โจ้มีมานานกว่า 85 ปี แต่เป็นประเพณีที่ดีงาม แต่เนื่องจากมีนักศึกษาจำนวนมากทำให้ดูแลไม่ทั่วถึง ทำให้เกิดเหตุการณ์แบบนี้ขึ้นได้ ซึ่งต้องยอมรับว่าเรื่องที่เกิดขึ้นถือเป็นความผิดพลาดของทางมหาวิทยาลัย หลังจากนี้อาจจะต้องมีการปรับระบบการจัดการให้ดีขึ้น และรัดกุมมากขึ้น อะไรที่เป็นเรื่องที่สังคมวิพากษ์วิจารณ์ ทางมหาวิทยาลัยก็จะน้อมรับและจะได้มีการนำไปปรับปรุงแก้ไขต่อไป<br/><br/>สำหรับบทลงโทษนักศึกษาในเบื้องต้นนั้นจะได้มีการตัดคะแนนนักศึกษา รวมไปถึงมีการออกหนังสือเตือน และทำทัณฑ์บน ส่วนการเยียวยานักศึกษาที่ได้รับบาดเจ็บ ทางมหาวิทยาลัยมีการเตรียมเงินค่าเยียวยาให้กับผู้เสียหายเป็นจำนวน 30,000บาท พร้อมกับเสนอให้ทุนการศึกษากับนักศึกษาผู้เสียหาย ซึ่งในเบื้องต้นอยู่ในระหว่างการตัดสินใจของผู้เสียหาย หากตอบรับทางมหาวิทยาลัยแม่โจ้ยินดีที่จะดูแลเป็นอย่างดี<br/><br/>ด้านมารดาของ นายเอ นักศึกษาผู้เสียหาย เปิดเผยว่า หลังจากที่มีคนออกมารับผิดชอบและยอมรับผิดกับเหตุการณ์ดังกล่าว ตนก็รู้สึกพอใจแล้ว อยากให้เรื่องนี้เป็นบทเรียนกับรุ่นพี่ในการจัดกิจกรรมรับน้อง อะไรที่มันรุนแรงเกินไปหรืออะไรที่มันเกินกฎของมหาวิทยาลัย จงอย่าทำ!! เพราะมันจะไม่แค่เป็นผลเสียเพียงตัวเอง แต่จะเสียหายไปทั้งมหาวิทยาลัย สำหรับตัวลูกชายคงไม่กลับไปเรียนต่อแล้ว เพราะมีความมุ่งมั่น อยากไปสอบทำงานเป็นตำรวจดีกว่า.</p>
    </article>
  </body>
</html>