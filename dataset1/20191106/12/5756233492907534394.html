<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620192/%D8%A2%D8%BA%D8%A7%D8%B2-%DA%AF%D8%A7%D9%85-%DA%86%D9%87%D8%A7%D8%B1%D9%85-%D9%87%D8%B3%D8%AA%D9%87%E2%80%8C%D8%A7%DB%8C-%D8%A7%DB%8C%D8%B1%D8%A7%D9%86-%DB%B2-%D9%87%D8%B2%D8%A7%D8%B1-%DA%A9%DB%8C%D9%84%D9%88%DA%AF%D8%B1%D9%85-%DA%AF%D8%A7%D8%B2-uf%DB%B6-%D8%AF%D8%B1-%D8%B3%D8%A7%D9%84%D9%86-%D8%AE%D9%88%D8%B1%D8%A7%DA%A9%E2%80%8C%D8%AF%D9%87%DB%8C-%D9%81%D8%B1%D8%AF%D9%88-%D9%82%D8%B1%D8%A7%D8%B1-%DA%AF%D8%B1%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T12:03:00+00:00"/>
    <meta property="og:title" content="آغاز گام چهارم هسته‌ای ایران؛ ۲ هزار کیلوگرم گاز UF۶ در سالن خوراک‌دهی فردو قرار گرفت"/>
    <meta property="og:description" content="در راستای اجرای گام چهارم هسته‌ای ایران، ساعتی پیش مخزن ۲۸۰۰ کیلویی حاوی حدود ۲ هزار کیلوگرم گاز هگزافلوراید اورانیوم UF۶ تحت نظارت بازرسان آژانس بین‌المللی انرژی اتمی پس از انتقال از نطنز به فردو، در سالن خوراک دهی مجتمع شهید علیمحمدی فردو قرار گرفت."/>
  </head>
  <body>
    <article>
      <h1>آغاز گام چهارم هسته‌ای ایران؛ ۲ هزار کیلوگرم گاز UF۶ در سالن خوراک‌دهی فردو قرار گرفت</h1>
      <h2>تحت نظارت بازرسان آژانس بین‌المللی انرژی اتمی</h2>
      <address>
        <time datetime="2019-11-06T12:03:00+00:00">06 Nov 2019, 12:03</time>
      </address>
      <p>
        <i>در راستای اجرای گام چهارم هسته‌ای ایران، ساعتی پیش مخزن ۲۸۰۰ کیلویی حاوی حدود ۲ هزار کیلوگرم گاز هگزافلوراید اورانیوم UF۶ تحت نظارت بازرسان آژانس بین‌المللی انرژی اتمی پس از انتقال از نطنز به فردو، در سالن خوراک دهی مجتمع شهید علیمحمدی فردو قرار گرفت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در راستای اجرای دستور دیروز (سه‌شنبه) حسن روحانی رئیس جمهور و شورای عالی امنیت ملی، مخزن (سیلندر) ۲۸۰۰ کیلویی که حاوی حدود ۲۰۰۰ کیلوگرم گاز هگزا فلوراید اورانیوم (UF6) است، تحت نظارت بازرسان آژانس بین‌المللی انرژی اتمی پس از انتقال از مجتمع غنی سازی شهید احمدی روشن (نطنز) به مجتمع غنی سازی شهید مسعود علیمحمدی (فردو) در سالن خوراک دهی مجتمع فردو قرار گرفت.</p>
      <p>حسن روحانی رئیس جمهوری ایران 14 آبان ماه و همزمان با پایان سومین فرصت 60 روزه ایران به طرف‌های باقیمانده در برجام، گام چهارم کاهش تعهدات برجامی را اعلام کرد و گفت: سازمان انرژی اتمی از روز چهارشنبه 15 آبان ماه گام چهارم و جدید را بر می‌دارد.</p>
      <figure>
        <img src="https://aftabnews.ir/files/fa/news/1398/8/15/356089_210.jpg"/>
      </figure>
      <p>وی این گام را در فردو خواند و افزود: طبق برجام بیش از هزار سانتریفیوژ (۱۰۴۴) در فردو داریم. در برجام قرار بود این سانتریفیوژها بچرخند، اما گاز به آنها تزریق نکنیم که بنده امروز در دستوری به سازمان انرژی اتمی می‌گویم که از فردا (چهارشنبه) گازدهی را در فردو آغاز کنیم و این گام ممکن است سر و صدا کند؛ همه اینها را می‌دانیم حساسیت آنها را می‌دانیم و حساسیت آنها را نسبت به فردو و سانتریفیوژها می‌دانیم.</p>
      <p>رئیس جمهوری ایران با بیان اینکه این گام مثل گام‌های دیگر قابل بازگشت و هر زمان به تعهدات کاملشان برگشتند ما هم به تعهداتمان بازمی گردیم؛ در عین حال گفت که این فعالیت جدید با نظارت آژانس خواهد بود و آژانس همچنان نظارت خواهد کرد</p>
      <p>روحانی بیان کرد: اما هر وقت آنها به تعهداتش عمل کردند ما دو مرتبه گاز را قطع می‌کنیم، پس قابل بازگشت است، اما در عین حال نمی‌توانیم یکجانبه تحمل کنید که ما به تعهداتمان کامل عمل کنیم و آنها بخواهند به تعهداتش عمل نکند.</p>
      <p>رئیس‌جمهور اضافه کرد: ظرف ۲ ماه آینده فرصت مذاکره داریم و صحبت می‌کنیم و اگر راه‌حل درستی را یافتیم و پیدا کردیم و راه حل این است که تحریم‌ها برداشته شود و به راحتی بتوانیم نفتمان را بفروشیم و از پول‌های بانک‌مان استفاده کنیم و سایر تحریم هایی که در فلزات و بیمه انجام دادند بردارند و ما هم به شرایط گذشته برمی‌گردیم.</p>
      <figure>
        <img src="https://aftabnews.ir/files/fa/news/1398/8/15/356090_600.jpg"/>
      </figure>
      <p>روز گذشته نیز کاظم غریب‌‌‌آبادی سفیر و نماینده دائم ایران در آژانس از تحویل نامه ایران به این سازمان درباره گازدهی فردو خبر داد.</p>
      <p>شورای عالی امنیت ملی جمهوری اسلامی ایران در یکمین سالگرد خروج آمریکا از برجام در 18 اردیبهشت ماه در بیانیه ای از کاهش تعهدات برجامی خبر داد و فرصتی 60 روزه به طرف های باقیمانده در برجام داد تا تعهداتشان در زمینه بانکی و نفتی را عملیاتی کنند که این فرصت دو بار دیگر هم تمدید شد و ایران در سه گام کاهش تعهدات برجامی برخی محدودیت ها در زمینه فعالیت هسته‌ای که با برجام پذیرفته بود از جمله در زمینه میزان و سقف غنی سازی و میزان آب سنگین و همچنین در زمینه تحقیق و توسعه، متوقف کرد؛ ولی بعد از 180 روز عملا شاهد هیچ اقدامی از ناحیه طرف های باقیمانده نبودیم و بر همین اساس و همانگونه که ایران پیش از این اعلام کرده بود از امروز (چهارشنبه) وارد گام چهارم کاهش تعهدات برجامی می‌شود.</p>
    </article>
  </body>
</html>