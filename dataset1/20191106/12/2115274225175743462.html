<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/eurozona_scholz_unione_bancaria-6496429/news/2019-11-06/"/>
    <meta property="og:site_name" content="Agi"/>
    <meta property="article:published_time" content="2019-11-06T12:39:00+00:00"/>
    <meta property="og:title" content="L'idea di Scholz per completare l'unione bancaria"/>
    <meta property="og:description" content="La proposta del ministro delle Finanze tedesco è &quot;personale&quot; e rischia di trovare opposizione in patria"/>
  </head>
  <body>
    <article>
      <h1>L'idea di Scholz per completare l'unione bancaria</h1>
      <h2>La proposta del ministro delle Finanze tedesco è "personale" e rischia di trovare opposizione in patria</h2>
      <address><time datetime="2019-11-06T12:39:00+00:00">06 Nov 2019, 12:39</time> by <a rel="author" href="https://www.agi.it/authors/alessandro-galiani/" target="_blank">Alessandro Galiani</a></address>
      <p>Il ministro delle Finanze tedesco, Olaf <b>Scholz</b> spinge per completare il piano di <b>unione bancaria dell'Eurozona</b>. Lo ha scritto lo stesso Scholz in un articolo sul Financial Times, nel quale sostiene che le banche europee devono dotarsi di un <b>sistema comune</b> di assicurazione sui depositi. Secondo Scholz il ruolo globale dell'Europa sarebbe compromesso se non venisse completata l'<b>integrazione</b> del settore finanziario dell'Eurozona.</p>
      <h3>Perché è necessaria l'integrazione</h3>
      <p>"La necessità di approfondire e completare l'unione bancaria europea è innegabile. Dopo anni di discussioni, la situazione di stallo deve finire ", ha scritto Scholz, il quale evidenzia che con la Brexit, l'Ue perderà la <b>City londines</b>e - il suo più grande centro finanziario - e ciò significa che è giunto il momento di promuovere una migliore integrazione delle banche dell'area euro.</p>
      <p>La Bce e i leader europei hanno più volte sollecitato governi dell'Ue a porre fine alle divisioni politiche sul completamento dell'unione bancaria, più nel dettaglio hanno sempre sostenuto che questo progetto è essenziale per rendere l'Eurozona più resistente agli <b>shock economici</b> e per consentire alle banche fallite di essere liquidate in sicurezza, senza la necessità di pesare sulle tasche dei contribuenti.</p>
      <h3>Proteggere i depositanti durante un collasso bancario</h3>
      <p>L'elemento più sorprendente contenuto nelle proposte di Scholz è il suo piano per creare un sistema comune europeo a protezione dei depositanti durante un <b>collasso bancario</b>. La Germania ha sempre respinto tali piano, i in mezzo all'ostilità pubblica nei confronti di qualsiasi tentativo percepito di mettere i contribuenti in pericolo per le <b>banche instabili</b> in altri Paesi.</p>
      <p>Il sistema di riassicurazione fungerebbe da <b>sostegno</b> ai <b>fondi nazionali</b>, contribuendo a garantire che i governi possano onorare il loro obbligo legale di proteggere i depositi fino a 100.000 euro in caso di collasso bancario.</p>
      <h3>Merkel accetterà la proposta?</h3>
      <p>Accettare una qualche forma di meccanismo europeo comune di assicurazione dei depositi non è stato "un piccolo passo per un ministro delle finanze tedesco", ha scritto Scholz.</p>
      <p>Tuttavia, le sue proposte presentano pesanti avvertimenti e condizioni, che sono suscettibili di suscitare preoccupazione negli Stati membri dell'Ue con le finanze più deboli e i settori bancari fragili. Le sue proposte rischiano di trovare <b>opposizione</b> anche in Germania. Il Ft nota che gli amministratori pubblici tedeschi considerano l'iniziativa di Scholz un '<b>non-paper</b>', cioè una <b>proposta personale</b> del ministro, avanzata solo per favorire la discussione e che non è stata coordinata con il cancelliere tedesco Angela Merkel, il quale non è certo se appoggerà o meno questo piano. </p>
    </article>
  </body>
</html>