<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/06/az-ideny-vegen-tavozik-a-gyor-olimpiai-bajnok-kezilabdakapusa"/>
    <meta property="og:site_name" content="infostart"/>
    <meta property="article:published_time" content="2019-11-06T12:04:00+00:00"/>
    <meta property="og:title" content="Az idény végén távozik a Győr olimpiai bajnok kézilabdakapusa"/>
    <meta property="og:description" content="Egy másfajta életet fog élni Kari Aalvik Grimsbö a hazatérése után."/>
  </head>
  <body>
    <article>
      <h1>Az idény végén távozik a Győr olimpiai bajnok kézilabdakapusa</h1>
      <address><time datetime="2019-11-06T12:04:00+00:00">06 Nov 2019, 12:04</time> by <a rel="author">Infostart</a></address>
      <h3>Egy másfajta életet fog élni Kari Aalvik Grimsbö a hazatérése után.</h3>
      <p>Kari Aalvik Grimsbö az idény végén távozik a Bajnokok Ligája-címvédő Győri Audi ETO KC női kézilabdacsapatától.</p>
      <p>"Úgy döntöttem, ez az utolsó szezonom Győrben. Utána hazamegyek, és elkezdek tervezni egy másfajta életet" - idézi a tv2.no a norvég játékost, aki 2015 januárjában igazolt Győrbe.</p>
      <p>Az egyaránt kétszeres olimpiai és világbajnok, illetve ötszörös Európa-bajnok Grimsbö azóta a Bajnokok Ligáját háromszor, a bajnokságot és a Magyar Kupát pedig négy-négy alkalommal nyerte meg az ETO színeiben.</p>
      <p>A kapus már egy nyári nyilatkozatában utalt rá, hogy a mostani lehet pályafutása utolsó szezonja.</p>
      <p>Tavaly lemondta a válogatottságot, és mivel idén májusban megműtötték a térdét, a jelenlegi szezonban még nem lépett pályára, de reményei szerint karácsony után visszatérhet. A november végén kezdődő, Japánban sorra kerülő világbajnokságon biztosan nem lesz ott, de továbbra sem zárta ki, hogy a jövő nyári, tokiói olimpia miatt visszatér a nemzeti csapatba.</p>
      <p>
        <i>Nyitókép: MTI/Czagány Balázs</i>
      </p>
    </article>
  </body>
</html>