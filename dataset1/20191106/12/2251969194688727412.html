<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/06/coro-e-teatro-a-unimc-decine-di-adesioni/1321726/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-06T12:14:37+00:00"/>
    <meta property="og:title" content="Coro e teatro a Unimc, decine di adesioni"/>
    <meta property="og:description" content="MACERATA - I gruppi di canto e recitazione saranno coordinati dall'Opera Festival. Ieri l'Open Day, con Barbara Minghetti e Maria Paola Scialdone, ha dato il via alle attività corali, che si svolgeranno ogni martedì, dalle 18 alle 20 al Polo Pantaleoni"/>
  </head>
  <body>
    <article>
      <h1>Coro e teatro a Unimc, decine di adesioni</h1>
      <h2>MACERATA - I gruppi di canto e recitazione saranno coordinati dall'Opera Festival. Ieri l'Open Day, con Barbara Minghetti e Maria Paola Scialdone, ha dato il via alle attività corali, che si svolgeranno ogni martedì, dalle 18 alle 20 al Polo Pantaleoni</h2>
      <address><time datetime="2019-11-06T12:14:37+00:00">06 Nov 2019, 12:14</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F06%2Fcoro-e-teatro-a-unimc-decine-di-adesioni%2F1321726%2F">Condividi3</a><a href="https://twitter.com/intent/tweet?text=Coro+e+teatro+a+Unimc%2C++decine+di+adesioni&amp;url=https%3A%2F%2Fwww.cronachemaceratesi.it%2F2019%2F11%2F06%2Fcoro-e-teatro-a-unimc-decine-di-adesioni%2F1321726%2F">Tweet</a>Email3 Condivisioni</p>
      <p> </p>
      <p> </p>
      <p><b>C’è tanta voglia di recitare e fare musica all’università di Macerata. Decine di richieste sono arrivate, nel giro di pochi giorni, per entrare a far parte del coro e del gruppo di teatro ufficiale Unimc, nato lo scorso anno accademico sotto il coordinamento dell’associazione Arena Sferisterio.</b> Dallo scorso anno accademico, infatti, le due istituzioni hanno avviato una stretta collaborazione per rispondere a diverse esigenze dell’ateneo: la formazione umanistica, la costruzione di percorsi formativi condivisi per gli studenti anche al di fuori delle aule, la costante attenzione alla sinergia con il territorio e con le sue iniziative culturali.</p>
      <figure>
        <img src="https://cdn.cronachemaceratesi.it/wp-content/uploads/2019/11/Barbara-Minghetti-_-Maria-Paola-Scialdone-325x260.jpg"/>
        <figcaption>Barbara Minghetti e Maria Paola Scialdone all’Open Day</figcaption>
      </figure>
      <p><b>L’Open Day di ieri con Maria Paola Scialdone, referente di ateneo, e Barbara Minghetti, direttrice artistica del Macerata Opera Festival, ha dato il via ufficiale alle attività del coro, che si svolgeranno ogni martedì, dalle 18 alle 20 al Polo Pantaleoni.</b> La novità consiste nel dare vita anche a una o più sezioni strumentali, a seconda delle adesioni ricevute. La partecipazione è aperta a studenti, docenti e personale amministrativo. Alla direzione di coro ed ensemble musicale ci sarà Gianfranco Stortoni, segretario artistico del festival. <b>L’attività teatrale, invece, partirà nel secondo semestre e lavorerà intorno alla figura di Don Giovanni, anticipando l’omonima opera di Wolfgang Amadeus Mozart, in cartellone al prossimo Macerata Opera Festival del 2020.</b> La preparazione teatrale degli studenti è affidata ad Antonio Mingarelli, diplomato alla Scuola del Piccolo di Milano, allievo di Luca Ronconi, e David Quintili, laureato in storia del teatro, con regie e collaborazioni prestigiose di livello nazionale all’attivo. La preparazione tematica e scientifica sarà affidata a un gruppo di esperti esterni e docenti dell’ateneo maceratese.</p>
      <figure>
        <img src="https://cdn.cronachemaceratesi.it/wp-content/uploads/2019/11/teatro-coro-unimc-3-325x217.jpg"/>
        <figcaption>Gli studenti riuniti all’Open Day di ieri</figcaption>
      </figure>
      <p><b>Il percorso prevede una serie di iniziative e presenze qualificate, atte a fornire agli studenti una formazione a tutto tondo.</b> Come molti altri atenei italiani e stranieri, l’università di Macerata vuole offrire occasioni per sentirsi parte integrante della comunità accademica, coltivare le doti di leadership e di lavoro di squadra, oltre a mantenere vive passioni artistiche che andranno ad equilibrare il carico dello studio e del lavoro con momenti di socializzazione e di condivisione. Il primo frutto dell’accordo con l’associazione Sferisterio è stato lo spettacolo Macbeth Rooms: Viaggio nel cuore di tenebra. Guidati da Maria Paola Scialdone, docente di letteratura e cultura tedesca dell’università di Macerata, in veste di coordinatrice e responsabile scientifica, e dai registi Antonio Mingarelli e David Quintili, direttori artistici del noto festival di teatro indipendente Utovie, studenti di ogni dipartimento, anche stranieri, hanno costruito una performance negli spazi di giurisprudenza. La performance è nata dall’approfondimento del testo shakespeariano in seminari e workshop dedicati, con esperti del mondo accademico e teatrale e poi inserita nel calendario del Macerata Opera Festival Off 2019. <b>Per il biennio 2019-20, la collaborazione tra l’ateneo e l’associazione Sferisterio si amplia e si estende anche alle attività del coro Unimc, una significativa risorsa ricreativo-culturale, in vista di una esibizione pubblica all’interno della Notte dell’Opera.</b></p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/teatro-coro-unimc-1-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Antonio-Mingarelli-_-David-Quintili-650x457.jpg"/>
        <figcaption>Antonio Mingarelli e David Quintili</figcaption>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/teatro-coro-unimc-2-650x437.jpg"/>
      </figure>
      <p> </p>
    </article>
  </body>
</html>