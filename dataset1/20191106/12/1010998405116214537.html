<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/ukrajna-blokira-goljam-broj-ruski-televizionni-kanali-i-internet-stranici.html"/>
    <meta property="og:site_name" content="bTV Новините"/>
    <meta property="article:published_time" content="2019-11-06T12:30:00+00:00"/>
    <meta property="og:title" content="Голям брой руски медии бяха блокирани в Украйна"/>
    <meta property="og:description" content="Ограничен е достъпът до рускоезични филми и книги"/>
  </head>
  <body>
    <article>
      <h1>Голям брой руски медии бяха блокирани в Украйна</h1>
      <h2>Ограничен е достъпът до рускоезични филми и книги</h2>
      <address><time datetime="2019-11-06T12:30:00+00:00">06 Nov 2019, 12:30</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Министърът на външните работи на Русия Сергей Лавров съобщи, че Украйна е блокирала 86 руски телевизионни канала и 181 интернет страници. Освен това е ограничен достъпа и до филми и книги на руски език, пише БГНЕС.</p>
      <p>Информацията беше представена по време на конференция в Москва, посветена на свободата на медиите и безопасността на журналистите, организирана от представителството на Организацията за сигурност и сътрудничество в Европа.</p>
      <p>Съобщава се, че Киев неведнъж е ограничавал работата на руските медии в страната, включително и като редовно е забранявал влизането на руски журналисти на територията на Украйна.</p>
      <p>През март 2015 г. е отнета акредитацията към украински държавни институции на 115 руски медии. В Украйна е забранено излъчването на основните руски телевизионни канали.</p>
      <p>Лавров оцени тези мерки като нарушаване на свободата на медиите и призова ОССЕ, ЕС и САЩ да реагират на тази забрана, както и на депортирането на журналисти от руски медии.</p>
      <p>Министърът заяви, че е недопустимо практикуването на двойни стандарти в тази област.</p>
    </article>
  </body>
</html>