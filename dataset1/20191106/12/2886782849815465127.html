<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/06/fontos-dzsihadista-vezeto-megoleset-jelentette-be-franciaorszag"/>
    <meta property="og:site_name" content="euronews"/>
    <meta property="article:published_time" content="2019-11-06T12:18:31+00:00"/>
    <meta property="og:title" content="Fontos dzsihadista vezető megölését jelentette be Franciaország"/>
    <meta property="og:description" content="A férfi a második legkeresettebb terrorista volt az afrikai Száhel-övezetben."/>
  </head>
  <body>
    <article>
      <h1>Fontos dzsihadista vezető megölését jelentette be Franciaország</h1>
      <address><time datetime="2019-11-06T12:18:31+00:00">06 Nov 2019, 12:18</time> by <a rel="author">MTI </a></address>
      <p>Francia erők megölték Maliban a dzsihadisták egyik fontos vezetőjét - közölte kedd este Florence Parly francia védelmi miniszter.</p>
      <p>A marokkói születésű Abu Abdel-Rahmán al-Magrebivel október elején végeztek egy, a mali hadsereggel összehangolt és az Egyesült Államok által támogatott bevetésben - mondta el Florence Parly annak a kormánygépnek a fedélzetén, amely Maliból vitte őt haza a Száhel-övezet több országát érintő körútjáról.</p>
      <p>Az Ali Majcsu mozgalmi néven ismert dzsihadista, akit október 9-re virradó éjszaka Mali területén öltek meg, Parly szavai szerint "a második legkeresettebb terrorista volt a Száhel-övezetben". 2012-ben csatlakozott az Iszlám Magreb al-Kaidája (AQMI) nevű terrorszervezethez, amelynek szellemi vezetője lett. Majd 2017-ben megalapította az Iszlám és a Muszlimok Dicsőségének Szövetsége (GSIM) nevű, több csoportot egybe fűző szervezetet annak első számú vezetőjével, Ijád ag-Gálival együtt.</p>
      <p>Az AQMI és a GSIM számos terrorcselekményt követett el Franciaország száhel-övezeti érdekeltségei ellen. Az utóbbi időben a GSIM jelentkezett például a szeptember végén, október elején Boulkessy és Mondoro településen végrehajtott, 53 mali katona halálával járó két terrorcselekmény elkövetőjeként. Ez a csoport vállalta magára a 2018. márciusi ouagadougoui támadást, amelyben nyolc embert öltek meg, de az al-Kaida műve volt a Burkina Fasó-i fővárosban 2016-ban és 2017-ben elkövetett két terrortámadás is, amely 30, illetve 19 ember életét követelte.</p>
      <p>2014 óta Párizs mintegy 4500 katonát küldött a Száhel-övezet öt országába - Maliba, Csádba, Burkina Fasóba, Nigerbe és Mauritániába - az úgynevezett Barkhane hadművelet keretében, hogy megtisztítsák a térséget az itt tevékenykedő dzsihadistáktól. Ez Franciaország legnagyobb tengerentúli katonai missziója.</p>
      <p>A Barkhane elődjét, a Serval hadműveletet Párizs a helyi iszlamisták Maliban 2012-ben végrehajtott államcsínyére válaszul indította el, azzal a céllal, hogy megakadályozza az ország északi és középső részén megerősödött dzsihadista csoportosulások térnyerését.</p>
    </article>
  </body>
</html>