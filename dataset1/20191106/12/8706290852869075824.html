<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/682620/sok-sta-kaminia-14chroni-machairose-ti-mitera-tis-eno-koimotan"/>
    <meta property="og:site_name" content="enikos.gr"/>
    <meta property="article:published_time" content="2019-11-06T12:28:00+00:00"/>
    <meta property="og:title" content="Σοκ στα Καμίνια: 14χρονη μαχαίρωσε τη μητέρα της ενώ κοιμόταν"/>
    <meta property="og:description" content="Ένα πρωτοφανές περιστατικό σημειώθηκε στα Καμίνια ..."/>
  </head>
  <body>
    <article>
      <h1>Σοκ στα Καμίνια: 14χρονη μαχαίρωσε τη μητέρα της ενώ κοιμόταν</h1>
      <address>
        <time datetime="2019-11-06T12:28:00+00:00">06 Nov 2019, 12:28</time>
      </address>
      <p>Ένα πρωτοφανές περιστατικό σημειώθηκε στα Καμίνια του Πειραιά την περασμένη Πέμπτη, με πρωταγωνιστές ένα 14χρονο κορίτσι και τη μητέρα του.</p>
      <p>Συγκεκριμένα, σύμφωνα με την εφημερίδα "Κοινωνική", γύρω στις 02:00 τα ξημερώματα, η 14χρονη κοπέλα πήρε ένα μαχαίρι από την κουζίνα και κατάφερε επτά χτυπήματα στη μητέρα της, την ώρα που εκείνη κοιμόταν στο σαλόνι.</p>
      <p>Στο σπίτι βρισκόταν και η δίδυμη αδερφή του κοριτσιού, που ξύπνησε από τις κραυγές της μητέρας. Κατάφερε να πάρει το μαχαίρι από το χέρι της αδελφής της, αφοπλίζοντας την.</p>
      <p>Η μητέρα ζήτησε από την δεύτερη κόρη της να καλέσει το ΕΚΑΒ, ενώ η δράστιδα της επίθεσης κάλεσε τον σύντροφο της μητέρας, ο οποίος μένει σε μικρή απόσταση και έσπευσε στο σπίτι.</p>
      <p>Το θύμα με βαρύτατα τραύματα, εισήχθη στην Μονάδα Εντατικής Θεραπείας στο <a href="http://www.enikos.gr/society/668673/enosi-astynomikon-ypallilon-dytikis-attikis-gia-to-epeisodio-sto-">Θριάσιο Νοσοκομείο</a>, αφού υποβλήθηκε σε επέμβαση για αφαίρεση του σπλήνα. Στην ΜΕΘ παρέμεινε μέχρι και το απόγευμα της Τρίτης, οπότε μεταφέρθηκε σε θάλαμο, έχοντας διαφύγει, σύμφωνα με τους γιατρούς, τον κίνδυνο απώλειας της ζωής της.</p>
      <p>Στο Νοσοκομείο μεταφέρθηκε και η 14χρονη που μαχαίρωσε την μητέρα της, έχοντας τραύματα στον καρπό, στον μηρό και στο γόνατο. Το κορίτσι αφέθηκε ελεύθερο με περιοριστικούς όρους, με εντολή του Εισαγγελέα. Μεταξύ άλλων, πρέπει ανά τακτά διαστήματα να εμφανίζεται ενώπιον επιμελητή, ενώ θα υποβληθεί εκ νέου σε εξετάσεις στο πλαίσιο ψυχιατρική πραγματογνωμοσύνης.</p>
      <p>Πληροφορίες που επικαλείται η εφημερίδα του Πειραιά "Κοινωνική", συνδέουν το περιστατικό με βίαια, ηλεκτρονικά παιχνίδια που φέρεται να έπαιζε λίγο πριν την επίθεση η ανήλικη που μαχαίρωσε την μητέρα της.</p>
      <p>Ωστόσο, κάτι τέτοιο δεν επιβεβαιώνεται από την Αστυνομία.</p>
      <p>
        <b>Δείτε αναλυτικά το δημοσίευμα της εφημερίδας «ΚΟΙΝΩΝΙΚΗ»:</b>
      </p>
      <p>Γύρω στις 02:30, το ένα από τα δύο κοριτσάκια δεν μπορούσε να κοιμηθεί και για αυτό πήρε στα χέρια του ένα τάμπλετ, αρχίζοντας να χαζεύει στο διαδίκτυο. Εκεί έπαιζε διάφορα πολεμικά και βίαια παιχνίδια για αρκετή ώρα. Το άλλο κοριτσάκι επειδή ενοχλήθηκε από τον θόρυβο των παιχνιδιών, άρχισε να της κάνει παρατήρηση διότι δεν μπορούσε να κοιμηθεί. Η αδελφή της όμως είχε «πωρωθεί» τόσο με τα συγκεκριμένα βίαια παιχνίδια που δεν μπορούσε να σταματήσει.</p>
      <p>Σύμφωνα με την εφημερίδα «κοινωνική», κάποια στιγμή, η αδελφή της αποκοιμήθηκε. Μετά από λίγο, το κοριτσάκι που έπαιζε τα παιχνίδια στο τάμπλετ σηκώνεται και πάει στην κουζίνα και αρπάζει ένα μεγάλο μαχαίρι. Πάει στο δωμάτιο που κοιμόταν η μητέρα της και της δίνει την πρώτη μαχαιριά στον ώμο. Η μητέρα σηκώνεται αλαφιασμένη και τρομαγμένη και ρωτάει το κορίτσι γιατί το έκανε και τι έπαθε. Το κοριτσάκι όμως συνεχίζει να μαχαιρώνει με όση δύναμη είχε τη μητέρα της προκαλώντας της 7 συνολικά τραύματα!</p>
      <p>Μόλις το κοριτσάκι, συνειδητοποίησε τι είχε κάνει και βλέποντας τα αίματα, πανικοβλήθηκε. Στο σπίτι, φωνές. Ξυπνάει η αδελφή της από το θόρυβο. Ακολούθησαν σκηνές χάους αλλά… και ένα τηλεφώνημα στη γιαγιά των κοριτσιών αλλά και στο σύντροφο της τραυματισμένης μητέρας, που πήγε αμέσως στο σπίτι, μαζί με τον 15χρονο γιο του για να δει τι συμβαίνει. Κλήθηκε ασθενοφόρο του ΕΚΑΒ και η μητέρα μετέβη κατευθείαν στο «Θριάσιο» νοσοκομείο, όπου χρειάστηκε χειρουργική επέμβαση (αφαίρεση σπλήνας) για να μπορέσει να αποφύγει τον κίνδυνο, σύμφωνα πάντα με την «ΚΟΙΝΩΝΙΚΗ».</p>
      <p>Οι γιατροί έδωσαν μάχη και την κράτησαν στη ζωή. Το κοριτσάκι «πρωταγωνίστρια» του σοκαριστικού αυτού περιστατικού, χρειάστηκε να πάει σε νοσοκομείο διότι κατά την διάρκεια της επίθεσης στη μάνα του με το μαχαίρι, είχε αυτοτραυματιστεί. Σύμφωνα με πληροφορίες μας, από την οικογένεια έγινε προσπάθεια να μην πάρει έκταση το περιστατικό. Η άλλη αδελφή του κοριτσιού που έμεινε σπίτι μαζί με τον 15χρονο γιο του συντρόφου της μάνας, καθάρισαν με απορρυπαντικά τα αίματα και πέταξαν στην μπανιέρα σεντόνια και κλινοσκεπάσματα για να τα πλύνουν.</p>
      <p>Επίσης, πέταξαν σε κάδο απορριμμάτων το μαχαίρι. Ωστόσο, το περιστατικό έγινε γνωστό στην ΕΛ.ΑΣ που διερεύνησε την υπόθεση και μάλιστα συνέλεξε στοιχεία και αντικείμενα. Ο φάκελος της υπόθεσης βρίσκεται στην υπηρεσία Ανηλίκων της ΕΛ.ΑΣ, όπως αναφέρει η «ΚΟΙΝΩΝΙΚΗ».</p>
      <related>
        <h4>σχετικά άρθρα</h4>
        <a href="http://www.enikos.gr/society/681635/agria-symploki-ston-stathmo-larisis-sto-nosokomeio-37chronos-pou-%0A%20%20%20%20%0A"/>
        <a href="http://www.enikos.gr/society/681409/nees-plirofories-gia-ton-15chrono-pou-machairothike-se-scholeio-s%0A%20%20%20%20%0A"/>
        <a href="http://www.enikos.gr/society/679088/se-krisimi-katastasi-i-14chroni-pou-ypesti-egkavmata-epeita-apo-e%0A%20%20%20%20%0A"/>
        <a href="http://www.enikos.gr/society/678825/stin-entatiki-14chroni-epeita-apo-ekrixi-fialis-ygraeriou%0A%20%20%20%20%0A"/>
        <a href="http://www.enikos.gr/society/677193/fortigo-epese-se-stasi-leoforeiou-sta-kaminia-photo%0A%20%20%20%20%0A"/>
        <a href="http://www.enikos.gr/society/682594/diakopi-se-dromologia-tou-proastiakou-i-anakoinosi-tis-trainose%0A%20%20%20%20%0A"/>
        <a href="http://www.enikos.gr/society/682582/tragodia-sti-thessaloniki-ekpyrsokrotise-karampina-kynigou-kai-sk%0A%20%20%20%20%0A"/>
        <a href="http://www.enikos.gr/society/682589/ekrixi-sto-ergostasio-tis-larko-sti-larymna-fthiotidas-nekros-55c%0A%20%20%20%20%0A"/>
        <a href="http://www.enikos.gr/society/682570/thriler-me-tin-ypothesi-thanatou-tou-33chronou-venzinopoli-oi-ape%0A%20%20%20%20%0A"/>
      </related>
    </article>
  </body>
</html>