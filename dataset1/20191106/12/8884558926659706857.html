<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/kris-je-odpotoval-na-zdravljenje-v-zda"/>
    <meta property="og:site_name" content="Primorske novice"/>
    <meta property="article:published_time" content="2019-11-06T12:37:27+00:00"/>
    <meta property="og:title" content="Kris je odpotoval na zdravljenje v ZDA"/>
    <meta property="og:description" content="Mali Kris iz Kopra, ki ima spinalno mišično atrofijo in za katerega je društvo Palčica pomagalčica zbiralo denar za zdravljenje v tujini, je danes s starši z Brnika odpotoval na zdravljenje v Los Angeles."/>
  </head>
  <body>
    <article>
      <h1>Kris je odpotoval na zdravljenje v ZDA</h1>
      <address><time datetime="2019-11-06T12:37:27+00:00">06 Nov 2019, 12:37</time> by <a rel="author">STA</a></address>
      <p>
        <b>Mali Kris iz Kopra, ki ima spinalno mišično atrofijo in za katerega je društvo Palčica pomagalčica zbiralo denar za zdravljenje v tujini, je danes s starši z Brnika odpotoval na zdravljenje v Los Angeles. "Z nami je zdravnik in imamo vse, kar potrebujemo," sta pred odhodom novinarjem povedala Krisova starša, Ana Jerak in Matteo Zudich.</b>
      </p>
      <figure>
        <img src="https://static.primorske.si/foto/highres/gnweb/718615_256-kris3.jpg"/>
        <figcaption>Foto: Sta</figcaption>
      </figure>
      <p><b>BRNIK, KOPER</b> &gt; Let preko Kanade bo trajal približno 14 ur, obisk zdravnika v Los Angelesu pa je načrtovan v petek, je povedala <b>Ana Jerak</b>. Prvih nekaj dni bodo nastanjeni v hotelu, potem pa se bodo preselili v stanovanje. Enaindvajsetmesečnemu <b>Krisu</b>, ki bo na letalu ležal, bodo pot krajšale risanke.</p>
      <figure>
        <img src="https://static.primorske.si/foto/lowres/politika/718615_256-kris2.jpg"/>
      </figure>
      <p>Ne vedo, kdaj se vračajo, saj bo vse odvisno od poteka zdravljenja. A po načrtu naj bi v ZDA ostali od dveh do štirih mesecev.</p>
      <p>Let z zasebnim letalom je plačal srbski poslovnež <b>Miodrag Kostić</b>. "Za nas pomoč gospoda Kostića pomeni veliko olajšanje," je dejala Jerakova. "Vse življenje mu bomo hvaležni. To, da nesebično pomaga otroku, ki ga osebno sploh ne pozna, je velika gesta," je poudarila.</p>
      <figure>
        <img src="https://static.primorske.si/foto/lowres/politika/718615_256-kris6.jpg"/>
      </figure>
      <p>Učinki zdravila zolgensma, ki je trenutno dostopno le v ZDA, bodo po predvidevanjih hitri. "A je še težko reči, kako bo v resnici, saj ni pravil," je opozorila. Račun za zdravilo v višini 2,23 milijona dolarjev je že poravnan, lečeči zdravnik pa bo naknadno sporočil, ali bodo denimo potrebne dodatne preiskave.</p>
      <p>Sporočil, ki jih prejemajo od ljudi, ki želijo Krisu uspešno zdravljenje, je veliko. Z <b>Matteom Zudichem</b> skušata odgovoriti vsem, "ker je res lepo, da nas podpirajo", je izpostavila.</p>
      <p>Kris ima tudi instagram profil, na katerem bodo sporočali, kako poteka zdravljenje, je zagotovila.</p>
      <p>Društvo Palčica pomagalčica je s pomočjo številnih Slovencev le v nekaj tednih zbralo 2,3 milijona evrov, potrebnih za zdravljenje, ki bi lahko rešilo življenje Krisu. Ob množičnem odzivu so znesek krepko presegli.</p>
      <slideshow>
        <figure>
          <img src="https://static.primorske.si/foto/highres/gnweb/718615_256-kris4.jpg"/>
          <figcaption>Foto: STA</figcaption>
        </figure>
        <figure>
          <img src="https://static.primorske.si/foto/highres/gnweb/718615_256-kris.jpg"/>
          <figcaption>Foto: Sta</figcaption>
        </figure>
      </slideshow>
      <related>
        <h4>Komentar novinarja</h4>
        <a href="https://www.primorske.si/2019/11/06/Mi-vsi-smo-Kris"/>
      </related>
    </article>
  </body>
</html>