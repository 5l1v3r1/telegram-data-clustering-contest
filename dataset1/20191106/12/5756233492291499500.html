<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620195/%D8%A7%D8%B1%D8%AC%D8%A7%D8%B9-%D8%B7%D8%B1%D8%AD-%D8%A7%D8%B5%D9%84%D8%A7%D8%AD-%D9%86%D8%B8%D8%A7%D9%85-%D8%A8%D8%A7%D9%86%DA%A9%DB%8C-%D8%A8%D9%87-%D8%B5%D8%AD%D9%86-%D8%B9%D9%84%D9%86%DB%8C-%D9%85%D8%AC%D9%84%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T12:37:00+00:00"/>
    <meta property="og:title" content="ارجاع طرح اصلاح نظام بانکی به صحن علنی مجلس"/>
    <meta property="og:description" content="عضو کمیسیون اقتصادی مجلس از اتمام بررسی طرح اصلاح نظام بانکی در این کمیسیون خبر داد و گفت: این طرح در نوبت بررسی صحن علنی پارلمان قرار دارد."/>
  </head>
  <body>
    <article>
      <h1>ارجاع طرح اصلاح نظام بانکی به صحن علنی مجلس</h1>
      <address>
        <time datetime="2019-11-06T12:37:00+00:00">06 Nov 2019, 12:37</time>
      </address>
      <p>
        <i>عضو کمیسیون اقتصادی مجلس از اتمام بررسی طرح اصلاح نظام بانکی در این کمیسیون خبر داد و گفت: این طرح در نوبت بررسی صحن علنی پارلمان قرار دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>عین‌الله شریف‌پور عضو کمیسیون اقتصادی مجلس شورای اسلامی در گفت‌وگو با تسنیم، با بیان اینکه کار بررسی طرح اصلاح نظام بانکی کشور در کمیسیون به اتمام رسیده و در نوبت بررسی در صحن علنی مجلس است، گفت: نظام بانکی کشور نیاز به اصلاحات اساسی دارد زیرا کاستی‌های جدی در آن وجود دارد که در همین راستا نمایندگان با تدوین طرحی درصدد رفع این کاستی‌ها برآمده‌اند.</p>
      <p>وی با تاکید براینکه امیدواریم با تصویب این طرح در صحن علنی پارلمان نظام بانکی کشور را ساماندهی کنیم، ادامه داد: محور طرحی که نمایندگان تدوین کرده‌اند بیشتر بر افزایش نظارت بانک مرکزی و تغییر ساختار تشکیلاتی این بانک تکیه دارد.</p>
      <p>نماینده مردم ماکو در مجلس تصریح کرد: در طرحی که کمیسیون اقتصادی آن را مصوب کرده‌ بحث‌های هم درباره حذف سودهای مرکب که بانک‌ها دریافت می‌کنند مطرح شده است.</p>
      <p>عضو کمیسیون اقتصادی مجلس در پاسخ به سئوالی درباره اینکه در طرح مجلس بحثی هم درباره کاهش اختیارات هیئت مدیره بانک‌ها مطرح شده یا خیر؟ اظهار داشت: اختیارات کاهش پیدا نکرده بلکه نظارت بر آنها افزایش یافته است.</p>
      <p>شریف‌پور با اعلام اینکه با افزایش نظارت بانک مرکزی جلوی فساد در برخی بانک‌ها گرفته می‌شود، گفت: اگر بتوانیم طرح مذکور را در صحن علنی پارلمان به تصویب برسانیم و شورای نگهبان نیز این طرح را تصویب کند قطعا می‌توانیم فساد در سیستم بانکی کشور را کاهش دهیم.</p>
    </article>
  </body>
</html>