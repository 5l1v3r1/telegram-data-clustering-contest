<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/v-smuku-bo-izzvala-tudi-ilko-245930"/>
    <meta property="og:site_name" content="Slovenske novice"/>
    <meta property="article:published_time" content="2019-11-06T12:31:00+00:00"/>
    <meta property="og:title" content="V smuku bo izzvala tudi Ilko"/>
    <meta property="og:description" content="LJUBLJANA – Prva zvezdnica belih strmin Mikaela Shiffrin v novi smučarski sezoni brani štiri lovorike, veliki kristalni globus in tri male; v slalomu, veleslalomu in superveleslalomu. Zelo radove..."/>
  </head>
  <body>
    <article>
      <h1>V smuku bo izzvala tudi Ilko</h1>
      <h2>Mikaela Shiffrin se bo posvetila tudi kraljevski disciplini. Na družabnih omrežjih je navdušila s kitaro.</h2>
      <address><time datetime="2019-11-06T12:31:00+00:00">06 Nov 2019, 12:31</time> by <a rel="author">Mojca Finc</a></address>
      <p>LJUBLJANA – Prva zvezdnica belih strmin<b> Mikaela Shiffrin</b> v novi smučarski sezoni brani štiri lovorike, veliki kristalni globus in tri male; v slalomu, veleslalomu in superveleslalomu. Zelo radovedna je, kako daleč lahko poseže še v smuku. Strokovnjaki se sprašujejo, ali lahko osvoji globuse v vseh disciplinah. »Prejšnja zima je bila izjemna, morda celo preveč. Zato moram biti tudi realna,« je previdna 24-letnica.<br/><br/>V novo sezono za svetovni pokal – nadaljevala se bo 23. t. m. s slalomom v Leviju – je startala z največ medijske pozornosti. Shiffrinova že dolgo ni več najstnica z otroškim nastopom, ki postreže s kakšnim brezglavim odgovorom, temveč dama, ki skrbno in načrtno gradi javno podobo. V pripravljalnem obdobju je na družabnih omrežjih sledilcem odprla vrata v svojo zasebnost, pokazala je prostore nove hiše pa tudi druge talente. Navdušila je s posnetkom, na katerem igra kitaro in prepeva.<br/><br/>»V preteklosti se mi je zdelo, da bi morala to zadržati zase. Zdaj se malo bolj udobno počutim tudi v tem, da svoj prosti čas delim z javnostjo,« je pojasnila šampionka, ki se je po dveh letih razšla s francoskim veleslalomistom <b>Mathieujem Faivrejem</b>.<br/> </p>
      <h3>Spet bo prisluhnila telesu</h3>
      <p>V prejšnji zimi je dosegla rekordnih 17 zmag v svetovnem pokalu. In to ni bil edini mejnik, ki ga je izboljšala. »Ne bom lagala, da rekordi niso pomembni. Vedno ga je lepo doseči. Upam pa, da se bom ob vsakem počutila, kot da je bil to le še en oddelan dan v pisarni. Nikakor si ne želim, da bi bili rekordi tisto, kar bi me motiviralo – da bi presegli mojo strast do športa in tekmovalni duh,« se trudi, da bi ostala ljubezen do smučanja na prvem mestu.<br/><br/>Nekateri zvezdniki, kot sta <b>Lindsey Vonn</b> in <b>Bode Miller</b>, so lani izrazili začudenje, da se ne udeležuje vseh tekem. Odločno se je odzvala, da je to pač njena pot. V njeni ekipi so premišljeno izbirali preizkušnje, na katerih je nastopala, da ne bi pregorela. »Spet bom poslušala svoje telo. Ne bom tekmovala na vseh prizoriščih,« se Shiffrinova zaveda svojih meja. »Skupaj s trenerji ustvarimo več načrtov, imamo jih skorajda za celotno abecedo in iščemo pravega, takšnega, pri katerem bom največ izvlekla od tekem, treninga in počitka, zraven pa še uživala,« je razkrila strategijo, h kateri jo je pred leti spodbudil tudi nasvet <b>Tine Maze</b>.<br/><br/>V pripravljalnem obdobju je opravila več treningov s tekmicami kot v preteklosti, se je pa manj posvečala paradni disciplini. »Slalom mi je najbolj pri srcu, je kot moj najboljši prijatelj. A hkrati je prva disciplina, ki jo dam na stran, ko hočem trenirati druge. V tem poletju ga nisem vadila skoraj nič. Ampak vsakič ko se ga lotim, se občutki hitro obudijo.<br/><br/>Motivacija je visoka v vsaki disciplini, tudi slalomu,« pravi zmagovalka 60 tekem za svetovni pokal, ki ima na večni lestvici pred sabo le še štiri legende – <b>Annemarie Moser-Pröll </b>(62), <b>Marcela Hirscherja</b> (67), Vonnovo (82) in <b>Ingemarja Stenmarka</b> (86). </p>
    </article>
  </body>
</html>