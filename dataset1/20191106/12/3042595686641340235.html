<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/det-stemmer-at-vi-har-et-forhold/71787844"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T12:17:31+00:00"/>
    <meta property="og:title" content="- Det stemmer at vi har et forhold"/>
    <meta property="og:description" content="Isabella Löwengrip står overfor en rekke økonomiske utfordringer, men innrømmer at hun støttes av en spesiell person."/>
  </head>
  <body>
    <article>
      <h1>- Det stemmer at vi har et forhold</h1>
      <h2>Isabella Löwengrip står overfor en rekke økonomiske utfordringer, men innrømmer at hun støttes av en spesiell person.</h2>
      <address><time datetime="2019-11-06T12:17:31+00:00">06 Nov 2019, 12:17</time> by <a rel="author">Henriette Eilertsen</a></address>
      <p>For en knapp måned siden kunne den svenske <a href="https://www.dagbladet.no/kjendis/bloffer-om-tall/71643494">toppbloggeren og gründerstjerna Isabella Löwengrip (29)</a>, også kjent som «Blondinbella», avsløre at karrieren ikke går like godt som hun har gitt uttrykk for.</p>
      <p>Hun har ved flere anledninger <a href="https://www.dagbladet.no/kjendis/skaffet-luksusbolig---na-tvinges-hun-til-a-forlate-usa/71500404">åpnet seg om de økonomiske vanskene</a>, og innrømmet at hun frykter konkurs. I tillegg har hun tatt flere avgjørende valg, som å si opp personale og lagt verdensplanene og <a href="https://www.dagbladet.no/kjendis/skaffet-luksusbolig---na-tvinges-hun-til-a-forlate-usa/71500404">flytteplanene til New York</a> på is.</p>
      <p>- Det har vært vanskelig å gå ut. Det har vært lettere å bli værende inne i mitt store hus, sier bloggeren åpenhjertig om den personlige krisen i et nytt intervju med <a href="https://www.expressen.se/dinapengar/jag-har-varit-sa-extremt-radd-att-beratta-om-detta/?fbclid=IwAR1XDAmTqIQHHJrskkVNvtAhUIq_AWrEYQD0OfY2HjFxeKHhG53WYPuyjxc">Expressen</a>.</p>
      <p>Til tross for økonomiske problemer, ser det likevel ut til at Löwengrip har mye å glede seg over i hverdagen. Allerede i august kunne 29-åringen avsløre at hun<a href="https://www.dagbladet.no/kjendis/om-sin-ferske-kjaereste---han-har-vaert-talmodig/71623845"> hadde funnet kjærligheten</a> på nytt, etter skilsmissen fra eksmannen Odd Spångberg i 2017. Hun har likevel ikke uttalt seg direkte om sin nye kjæreste.</p>
      <p>Mannen Löwengrip nå bekrefter å ha et forhold til, er den 52 år gamle milliardæren og eiendomsutvikleren Erik Selin. De to har blant annet vært avbildet hånd i hånd i sommer, og «Blondinbella» har ved enkelte anledninger delt noen relativt uskyldige bilder av Selin på sin Instagram-profil.</p>
      <p>- Det stemmer at vi har et forhold sammen. Han har valgt et liv der han ikke er like offentlig som jeg er, forteller hun til den svenske avisa ifølge <a href="https://www.hant.se/noje/isabella-lowengrip-bekraftar-relationen-med-miljardaren-erik-selin-jattetacksam/">Hänt</a>.</p>
      <p>- Men han er en stor støtte i dette og jeg er veldig takknemlig for å ha ham. Han har så mye erfaring, og han kjenner meg og vet hvor viktig det er for meg å komme ut av denne krisen på egen hånd. Han kan være en emosjonell støtte, men resten må jeg klare selv, fortsetter hun.</p>
      <p>Löwengrip kommenterer riktignok ikke hva slags forhold de to har.</p>
      <h3>«Villedet» annonsører</h3>
      <p>Bloggeren er kjent for å dele av seg både i sosiale medier og på bloggen, også om egne problemer. Valget om å være åpen om de økonomiske vanskelighetene kom bare kort tid etter at Expressen publiserte en lengre artikkel om 29-åringens virksomhet.</p>
      <p>Der gikk blant annet flere samarbeidspartnere løs på Löwengrips oppdrag for deres merkevarer, og reagerte på at hun promoterer flere konkurrerende merkevarer.</p>
      <p>Det ble også hevdet at bloggerens oppblåste tall var som følge av at hun hadde operert med antall sidevisninger, ikke unike brukere, og på den måten «villedet» annonsører til å betale for en helt annen rekkevidde enn det de i virkeligheten har fått.</p>
      <p>Til tross for de økonomiske vanskelighetene hun har havnet i, <a href="https://www.dagbladet.no/kjendis/na-avslorer-sveriges-storste-blogger-hva-hun-tjener---visste-ikke-om-jeg-turte-a-si-det-forst/67444580">lider 29-åringen ingen umiddelbar nød</a>. Det legger hun heller ikke skjul på selv.</p>
      <p>- Jeg kommer ikke til å dø av denne situasjonen. Barna og jeg kommer ikke til å havne på gata, skrev hun nylig på <a href="https://www.isabellalowengrip.se/2019/10/08/kopenhamn-3/">bloggen sin</a>.</p>
    </article>
  </body>
</html>