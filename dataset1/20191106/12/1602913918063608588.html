<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/sfatul-unui-avocat-catre-companii-silviu-badescu-partener-nndkp-consultanta-fiscala-cum-se-poate-anula-decizia-de-impunere-in-urma-unei-inspectii-fiscale-18547652"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-06T12:01:11+00:00"/>
    <meta property="og:title" content="Sfatul unui avocat către companii. Silviu Bădescu, Partener, NNDKP Consultanţă Fiscală: Cum se poate anula decizia de impunere în urma unei inspecţii fiscale"/>
    <meta property="og:description" content="Conferinţa ZF/ NNDKP LEGAL &amp; TAX, ediţia a II-a"/>
  </head>
  <body>
    <article>
      <h1>Sfatul unui avocat către companii. Silviu Bădescu, Partener, NNDKP Consultanţă Fiscală: Cum se poate anula decizia de impunere în urma unei inspecţii fiscale</h1>
      <address><time datetime="2019-11-06T12:01:11+00:00">06 Nov 2019, 12:01</time> by <a rel="author" href="https://www.zf.ro/autor/razvan-botea" target="_blank">Răzvan Botea</a></address>
      <p>Conferinţa ZF/ NNDKP LEGAL &amp; TAX, ediţia a II-a</p>
      <p>Silviu Bădescu, partener NNDKP, divizia de consultanţă, a explicat în cadrul conferinţei ZF/ NNDKP LEGAL &amp; TAX, ediţia a II-a, că o transpunere în legislaţia românească a unei directive europene oferă posibilitatea unui contribuabil să anuleze decizia de impunere survenită unei inspecţii fiscale. El a făcut referire la articolul 6 din noul Cod de Procedură Fiscală, în care se menţionează că în cadrul unei inspecţii fiscale trebuie să se ţină cont de o opinie emisă anterior din partea organelor fiscale.</p>
      <p>„Vorbim de Art. 6 din noul cod de procedură fiscală, care spune că autoritatea fiscală trebuie să ţină cont de o opinie emisă anterior. Pentru o situaţie de fapt similară şi pentru acelaşi contribuabil.  Al doilea lucru important este că în momentul în care autoritatea fiscală nu ţine cont de acea opinie prealabilă, trebuie să noteze acest lucru în actul de control.  Este un articol aplicabil din 2016 la tot ce înseamnă inspecţie fiscală începută din anul 2016 şi este invocat în destul de multe litigii fiscale. Reprezintă o transpunere a principiului aşteptărilor legitime la nivel european.”</p>
      <p>Bădescu a explicat în continuare că un contribuabil care contestă rezultatul unei inspecţii fiscale are posibilitatea să anuleze decizia de impunere: „Prin invocarea acestui Articol 6 în litigii fiscale puteţi obţine refacerea inspecţiei fiscale şi desfiinţarea actului de impunere. Practic, vine o nouă echipa de inspecţie fiscală.”</p>
      <p>Cu toate acestea, avocatul a mai explicat că acest Articol 6 poate avea două tăişuri, în sensul în care decizia de la inspecţia anterioară poate fi şi în defavoarea contribabilului: „Articolul are în spate nişte principii europene puternice. Este un instrument cu dublu tăiş pentru că depinde foarte mult de decizia luată anterior, aşadar poate fi favorabil sau nefavorabil contribuabilului.”</p>
    </article>
  </body>
</html>