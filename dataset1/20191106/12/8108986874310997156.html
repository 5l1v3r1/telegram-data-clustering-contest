<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vsim.ua/Groshi/hmelnitski-firmi-dita-ta-progres-splatyat-shtraf-za-zmovu-na-tenderi-10962743.html"/>
    <meta property="og:site_name" content="Всім"/>
    <meta property="article:published_time" content="2019-11-06T12:58:00+00:00"/>
    <meta property="og:title" content="Хмельницькі фірми «Діта» та «Прогрес» сплатять штраф за змову на тендері"/>
    <meta property="og:description" content="Фірми не хотіли платити 136 тисяч гривень та дійшли навіть до Верховного Суду. За даними антимонопольників, підприємства узгодили дії під час тендеру."/>
  </head>
  <body>
    <article>
      <h1>Хмельницькі фірми «Діта» та «Прогрес» сплатять штраф за змову на тендері</h1>
      <address><time datetime="2019-11-06T12:58:00+00:00">06 Nov 2019, 12:58</time> by <a rel="author" href="https://vsim.ua/authors/hbondar" target="_blank">Христина Бондар</a></address>
      <ul>
        <li>Фірми не хотіли платити 136 тисяч гривень та дійшли навіть до Верховного Суду.</li>
        <li>За даними антимонопольників, підприємства узгодили дії під час тендеру.</li>
      </ul>
      <p>2016 року Сатанівська селищна рада вирішила збудувати спортивний комплекс на території місцевої школи. Аби знайти підприємство, яке облаштує новий комплекс, оголосили тендер. У ньому взяли участь дві фірми — ПАТ «Об’єднання „Прогрес“» зі Славути та ПФ «Діта» з Хмельницького. У квітні Хмельницьке відділення антимонопольного комітету виявило, що фірми під час проведення тендеру узгодили свої дії, що суперечить законодавству.</p>
      <p>За це два будівельні підприємства оштрафували загалом на 136 тисяч гривень. Фірми з цим не погодилися та вирішили подати до суду. Проте у всіх трьох інстанціях — першій, апеляційній та касаційній — судді стали на сторону антимонопольників. Тому будівельним фірмам таки доведеться сплати штраф. Про це <a href="https://vsim.ua/goto/aHR0cCUzQSUyRiUyRnd3dy5hbWMuZ292LnVhJTJGYW1rdSUyRmNvbnRyb2wlMkZraG0lMkZ1ayUyRnB1Ymxpc2glMkZhcnRpY2xlJTJGODczNDI=">повідомляє</a> сайт хмельницького відділення антимонопольного комітету.</p>
      <p>За даними сервісу <a href="https://vsim.ua/goto/aHR0cHMlM0ElMkYlMkZ5b3Vjb250cm9sLmNvbS51YQ==">YouControl</a>, кінцевим бенефіціарним власником ПАТ «Об’єднання „Прогрес“» є депутат Хмельницької обласної ради Артур Фрідман. Кінцевим власником ПФ «Діта» є колишній депутат Хмельницької міської ради Михайло Кіперман. За даними YouControl, Артур Фрідман та Михайло Кіперман є співзасновниками Хмельницької обласної іудейської релігійної громади.</p>
      <p>Як ми вже писали раніше, ознаки змови під час тендеру щодо спортивного комплексу у Сатанові помітили активісти ГО «ЖАР». За даними розслідування, «Діта» не намагалася знижувати ціну, тому не мала жодного шансу виграти тендер. У вересні цього року Хмельницька обласна рада <a href="https://vsim.ua/Podii/oblasna-rada-dala-zvannya-pochesnogo-gromadyanina-figurantu-antikorupt-10943288.html">надала</a> Артуру Фрідману звання «Почесний громадянин Хмельниччини».</p>
      <figure>
        <img src="https://img.20minut.ua/uploads/ckeditor/0015/23/bb4e77595fb65618ec961b41226da30e37ae6a32.jpeg?hash=2019-11-06-13-04-39"/>
        <figcaption>Спортивний комплекс у Сатанові</figcaption>
      </figure>
      <p>
        <b>Слідкуйте за новинами Хмельницького у <a href="https://vsim.ua/goto/aHR0cCUzQSUyRiUyRnd3dy5mYWNlYm9vay5jb20lMkZ2c2ltLnVh">Facebook</a>, <a href="https://vsim.ua/goto/aHR0cCUzQSUyRiUyRnRlbGVncmFtLm1lJTJGdnNpbXVhX2JvdA==">Telegram</a>, <a href="https://vsim.ua/goto/aHR0cCUzQSUyRiUyRmluc3RhZ3JhbS5jb20lMkZ2c2ltX2th">Instagram</a>, <a href="https://vsim.ua/goto/aHR0cCUzQSUyRiUyRnNob3J0dXJsLmF0JTJGZmluQ0Q=">Viber</a> та <a href="https://vsim.ua/goto/aHR0cCUzQSUyRiUyRnd3dy55b3V0dWJlLmNvbSUyRnVzZXIlMkZ2c2ltdWEx">YouTube</a>.</b>
      </p>
    </article>
  </body>
</html>