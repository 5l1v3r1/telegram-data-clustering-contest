<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-5/un-reputat-analist-al-politicii-comuniste-si-postcomuniste-in-europa-de-est-invitat-si-omagiat-la-universitatea-din-oradea-152577.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-06T12:58:00+00:00"/>
    <meta property="og:title" content="Un reputat analist al politicii comuniste şi postcomuniste în Europa de Est, invitat şi omagiat la Universitatea din Oradea"/>
    <meta property="og:description" content="Universitatea din Oradea îi va oferi titlul de Doctor Honoris Causa britanicului Richard Sakwa, un specialist în politică europeană şi rusă în spaţiul post-sovietic, prilej cu care reputatul profesor va susţine şi o prelegere. Evenimentul va avea loc joi, în Aula Magna a Universităţii."/>
  </head>
  <body>
    <article>
      <h1>Un reputat analist al politicii comuniste şi postcomuniste în Europa de Est, invitat şi omagiat la Universitatea din Oradea</h1>
      <address><time datetime="2019-11-06T12:58:00+00:00">06 Nov 2019, 12:58</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://www.ebihoreanul.ro/modules/news/files/Richard_Sakwa-05112019.jpg"/>
        <figcaption>sursa foto: www.wikipedia.org</figcaption>
      </figure>
      <p>Universitatea din Oradea îi va oferi titlul de Doctor Honoris Causa britanicului Richard Sakwa <i>(foto)</i>, un specialist în politică europeană şi rusă în spaţiul post-sovietic, prilej cu care reputatul profesor va susţine şi o prelegere.</p>
      <p>Evenimentul va avea loc joi, de la ora 10.30, în Aula Magna a Universităţii, având loc în cadrul conferinţei internaţionale "Regional Development at the Borders of the European Union" ("Dezvoltare regională la marginea Uniunii Europene"), organizată de Departamentul de Relaţii Internaţionale şi Studii Europene din cadrul Facultăţii de Istorie, Relaţii Internaţionale, Ştiinţe Politice şi Ştiinţele Comunicării.</p>
      <p>Conferinţa va aborda subiectul modernizării şi dezvoltării regiunilor de frontieră din Europa Centrală şi de Est, zone în care factorii istorici, socio-economici şi geopolitici sunt determinanţi în procesul de dezvoltare, în timp ce migraţia populaţiei şi a forţei de muncă reprezintă un fenomen îngrijorător.</p>
      <p>Profesorul Sakwa este unul dintre cei mai cunoscuţi specialişti în ştiinţe politice din lume. Din 1987, el predă la Universitatea din Kent, Canterbury (Marea Britanie). Studiile doctorale le-a făcut la Universitatea din Birmingham, finalizând cu o teză despre partidul comunist şi războiul comunist din Moscova, între anii 1918 şi 1921.</p>
    </article>
  </body>
</html>