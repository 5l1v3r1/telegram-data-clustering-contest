<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/rusia/2019/11/06/srybski-pechat-amerikanec-pristiga-da-ni-plashi-sys-sankcii.428716"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T12:39:00+00:00"/>
    <meta property="og:title" content="Сръбски печат: Американец пристига да ни плаши със санкции"/>
    <meta property="og:description" content="Те ще дойдат, след като Сърбия купи руска система за ПВО | Dnes.bg"/>
  </head>
  <body>
    <article>
      <h1>Сръбски печат: Американец пристига да ни плаши със санкции</h1>
      <h2>Те ще дойдат, след като Сърбия купи руска система за ПВО</h2>
      <address><time datetime="2019-11-06T12:39:00+00:00">06 Nov 2019, 12:39</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Американец пристига в Сърбия да ни заплашва със санкции, пише в. "Вечерне новости". В Белград в петък пристига Томас Зарзецки, който ръководи Работна група 231 на американския Държавен департамент, отговаряща за прилагане на санкциите в руския сектор за сигурност и тези, които сътрудничат с него, пише в. "Вечерне новости".</p>
      <p>Вестникът отбелязва, че посещението на Зарзецки е насрочено веднага след като Сърбия обяви, че е купила руска система за противовъздушна отбрана "Панцир".</p>
      <p>Така нареченият закон за противопоставяне на американските противници чрез санкции, за който отговаря Работна група 231, предвижда евентуално санкциониране на отделни лица, фирми или държави, за които е установено, че съзнателно са се впуснали в "сериозен търговски обмен" с военния и разузнавателния сектор на Русия.</p>
      <p>Документът съдържа и списъци на "забранени" за сътрудничество фирми в руската отбранителна индустрия, където фигурират и няколко предприятия, от които Сърбия е купувала въоръжение, пише БТА.<br/> </p>
    </article>
  </body>
</html>