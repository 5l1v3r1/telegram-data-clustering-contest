<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638451/%D9%86%DA%86%DB%8C%D8%B1%D9%88%D8%A7%D9%86-%D8%A8%D8%A7%D8%B1%D8%B2%D8%A7%D9%86%DB%8C-%D8%A8%D8%A7-%D8%AA%D8%A7%D8%A6%DB%8C%D8%AF-%D8%AD%D8%B1%D9%81%D9%87%D8%A7%DB%8C-%D8%A7%D8%B1%D8%AF%D9%88%D8%BA%D8%A7%D9%86-%DA%AF%D9%81%D8%AA-%D9%85%D8%B3%D8%A6%D9%84%D9%87-%D8%AA%D8%B1%DA%A9%DB%8C%D9%87-%D8%AF%D8%B1-%D8%B3%D9%88%D8%B1%DB%8C%D9%87-%D9%BE%DA%A9%DA%A9-%D8%A8%D9%88%D8%AF-%D9%86%D9%87-%DA%A9%D8%B1%D8%AF%D9%87%D8%A7%DB%8C-%D8%B3%D9%88%D8%B1%DB%8C%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T12:41:00+00:00"/>
    <meta property="og:title" content="نچیروان بارزانی با تائید حرفهای اردوغان گفت مسئله ترکیه در سوریه، پ.ک.ک بود نه کردهای سوریه"/>
    <meta property="og:description" content="رئیس اقلیم کردستان عراق در سخنانی تاکید کرد، حمله ترکیه در واقع به تروریستها بوده نه کردهای سوریه."/>
  </head>
  <body>
    <article>
      <h1>
        <a href="https://www.bultannews.com/fa/news/638451/%D9%86%DA%86%DB%8C%D8%B1%D9%88%D8%A7%D9%86-%D8%A8%D8%A7%D8%B1%D8%B2%D8%A7%D9%86%DB%8C-%D8%A8%D8%A7-%D8%AA%D8%A7%D8%A6%DB%8C%D8%AF-%D8%AD%D8%B1%D9%81%D9%87%D8%A7%DB%8C-%D8%A7%D8%B1%D8%AF%D9%88%D8%BA%D8%A7%D9%86-%DA%AF%D9%81%D8%AA-%D9%85%D8%B3%D8%A6%D9%84%D9%87-%D8%AA%D8%B1%DA%A9%DB%8C%D9%87-%D8%AF%D8%B1-%D8%B3%D9%88%D8%B1%DB%8C%D9%87-%D9%BE%DA%A9%DA%A9-%D8%A8%D9%88%D8%AF-%D9%86%D9%87-%DA%A9%D8%B1%D8%AF%D9%87%D8%A7%DB%8C-%D8%B3%D9%88%D8%B1%DB%8C%D9%87">نچیروان بارزانی با تائید حرفهای اردوغان گفت مسئله ترکیه در سوریه، پ.ک.ک بود نه کردهای سوریه</a>
      </h1>
      <h2>رئیس اقلیم کردستان عراق در سخنانی تاکید کرد، حمله ترکیه در واقع به تروریستها بوده نه کردهای سوریه.</h2>
      <address><time datetime="2019-11-06T12:41:00+00:00">06 Nov 2019, 12:41</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، رئیس اقلیم کردستان با دفاع از حمله <b>ترکیه</b> به <b>کردهای سوریه </b> گفت "مسئله ترکیه در سوریه کردها نبود، بلکه مسئله پ.ک.ک بود که ترکیه اعلام کرد نمی توانند برافراشتن پرچم آن ها در مرزهایشان را قبول کنند و ما تلاش کردیم برادران کرد را متوجه این خطر بزرگ کنیم."</p>
      <p> </p>
      <p>این  حرف های <b>نچیروان بارزانی</b> دقیقا مشابه سخنان اردوغان است که می گوید؛ ما با کردها دشمنی نداریم  مسئله ما تروریست‌ها هستند".</p>
      <p> </p>
      <p>نچیروان بارزانی رئیس اقلیم کردستان عراق بعد از ظهر سه شنبه ١٤ آبان ١٣٩٨ در پانلی در کنفرانس مرکز مطالعات میری در اربیل به موضوع سوریه و کردها در این کشور به ویژه حمله ترکیه به آن ها پرداخت.</p>
      <p> </p>
      <p>بارزانی گفت: امروز هر کردی نگران وضعیت خواهران و برادران کرد در سوریه است و آرزوی بهبود اوضاع آن ها را دارد. کرد در سوریه مقاومت بزرگی در برابر داعش داشتند و در این راه شهدای بسیاری نه تنها برای دفاع از کردها بلکه برای دفاع از همه طیف ها تقدیم کردند.</p>
      <p> </p>
      <p>وی اشاره کرد: مسئله ترکیه در سوریه کردها نبود، بلکه مسئله پ.ک.ک بود که ترکیه اعلام کرد نمی توانند برافراشتن پرچم آن ها در مرزهایشان را قبول کنند و ما تلاش کردیم برادران کرد را متوجه این خطر بزرگ کنیم.</p>
      <p> </p>
      <p>رئیس اقلیم کردستان اظهار کرد: ترکیه از ما درخواست کرد کردهای سوریه خود را از پ.ک.ک جدا کنند، اما متاسفانه پ.ک.ک به دنبال کسب مشروعیت از طریق کردها سوریه بود و سرنوشت آن هم چیزی است که می بینیم.</p>
      <p> </p>
      <p>نچیروان بارزانی اشاره کرد که از وزیر خارجه روسیه درخواست کرده است برای حل مسئله کرد با دولت سوریه تلاش کند و تاکید نمود که مسائل سوریه باید از طریق مسالمت آمیز حل و فصل گردد.</p>
      <p> </p>
      <p>وی گفت که با مظلوم کوبانی، فرمانده کل نیروهای ارتش دموکراتیک سوریه گفتگوهایی داشته و همه مسائل و موضوعات را با وی در میان گذاشته است و وی به همه مسائل واقف است.</p>
      <p> </p>
      <p>رئیس اقلیم کردستان در خصوص سیاست آمریکا در منطقه ضمن دفاع از خروج آمریکا از سوریه  گفت: مشکل ترامپ این است که نیروهای آمریکا چرا در سوریه حضور دارند و هیچ سیاست شفافی در قبال سوریه نداشته است.</p>
      <p> </p>
      <p>بارزانی از آواره شدن جمعیت بزرگی از کردهای سوریه به اقلیم کردستان و فشار مالی که از این طریق به اقلیم وارد می شود که بر اساس برآوردها هزینه های آوارگان یک میلیارد و ٥٠٠ میلیون دلار افزایش یافته است، ابراز نگرانی کرد.</p>
      <p> </p>
      <p>رئیس اقلیم کردستان همچنین تداوم فعالیت های داعش و خطری که این گروه متوجه عراق و اقلیم کردستان می کند ابراز نگرانی کرد.</p>
      <p> </p>
      <p>نچیروان بارزانی اعلام کرد که اقلیم کردستان در روابط با ایران و ترکیه تمامی تلاش خود را برای کمک به کردها در سوریه و عبوار از مرحله کنونی به کار خواهد بست و تاکید کرد که دخالتی در امور سوریه نخواهند داشت و تنها سبب خیر خواهند شد.</p>
      <p> </p>
      <p>انتهای پیام/#</p>
    </article>
  </body>
</html>