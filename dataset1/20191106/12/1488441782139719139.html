<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/06/xiaomi-mi-note-10-uscita-italia-678646/"/>
    <meta property="og:site_name" content="AndroidWorld"/>
    <meta property="article:published_time" content="2019-11-06T12:38:58+00:00"/>
    <meta property="og:title" content="Xiaomi Mi Note 10 arriva in Italia: super fotocamera da 108MP, ma il prezzo potrebbe non essere ok (video anteprima)"/>
    <meta property="og:description" content="Xiaomi Mi Note 10 arriva in Italia: super fotocamera da 108MP, ma il prezzo potrebbe non essere ok (video anteprima)."/>
  </head>
  <body>
    <article>
      <h1>Xiaomi Mi Note 10 arriva in Italia: super fotocamera da 108MP, ma il prezzo potrebbe non essere ok (video anteprima)</h1>
      <address><time datetime="2019-11-06T12:38:58+00:00">06 Nov 2019, 12:38</time> by <a rel="author" href="https://www.androidworld.it/author/nik0/" target="_blank">Nicola Ligas</a></address>
      <p><b>Xiaomi Mi Note 10</b> sarà disponibile a breve sul mercato italiano, e se avete seguito le notizie degli ultimi giorni saprete già che parliamo di uno smartphone che in Cina è stato lanciato col nome <a href="https://www.androidworld.it/2019/11/05/xiaomi-mi-cc9-pro-678310/">CC9 Pro</a>. Anagrafica a parte, si tratta del primo smartphone con fotocamera posteriore da ben <b>108 megapixel</b>, realizzata in collaborazione con Samsung. E come se non bastasse sul retro troviamo altri 4 sensori, per un totale di 5 fotocamere posteriori. Abbiamo poi una generosissima batteria da oltre <b>5.000 mAh</b> che dovrebbe garantire un’ottima autonomia, uno schermo <b>AMOLED</b> con lettore di impronte nascosto al suo interno ed un processore dedicato al <b>gaming</b>. Insomma, ci sono tutte le carte in regola per fare di Mi Note 10 un <b>best buy</b>. Ma prima di andare avanti, casomai vi foste persi le puntate precedenti, riepiloghiamo rapidamente la sua scheda tecnica.</p>
      <h3>Caratteristiche Tecniche Xiaomi Mi Note 10</h3>
      <ul>
        <li><b>Schermo</b>: 6,47” full HD+ (1.080 x 2.340 pixel) AMOLED, 600 nit, contrasto 400.000:1, ricoperto in Gorilla Glass 5</li>
        <li><b>CPU</b>: Qualcomm Snapdragon 730G (octa-core: 2,2 GHz Dual + 1,8 GHz Hexa) con GPU Adreno 618</li>
        <li><b>RAM</b>: 6 / 8 GB  LPPDDR4x</li>
        <li><b>Memoria interna</b>: 128 / 256 GB UFS 2.1</li>
        <li><b>Fotocamera posteriore</b>: <b>Principale</b>: 108 megapixel Samsung HMX da 1/1,33” , 0,8 μm pixel size (1,6 combinandone 4 in 1), f/1.69, FOV 82°, lenti 7P, OIS, Dual LED flash <b>Teleobiettivo 2x</b>: 12 megapixel Samsung SAK2L3, f/2.0, 1/2,6”, 1,4 μm pixel size, lenti 6P, dual PDAF <b>Teleobiettivo 5x</b>: 5 megapixel, f/2.0, OIS <b>Grandangolo</b>: 20 megapixel, FOV 117°, 1/2,8”, f/2.2 <b>Macro</b>: 2 megapixel, f/2.4, 1,75 μm pixel size,  per scatti da 2 a 10 cm</li>
        <li><b>Fotocamera frontale</b>: 32 megapixel, 0,8 μm pixel size (1,6 combinandone 4 in 1), f/2.0</li>
        <li><b>Connettività</b>: dual SIM (nano + nano), dual 4G LTE, Wi-Fi 802.11 ac (2,4/5 GHz), Bluetooth 5, GPS + GLONASS, NFC, USB Type-C, jack audio, infrarossi</li>
        <li><b>Dimensioni</b>: 157,8 × 74,2 × 9,67 mm</li>
        <li><b>Peso</b>: 208 grammi</li>
        <li><b>Batteria</b>: 5.260 mAh con 30W fast charging</li>
        <li><b>OS</b>: Android 9 Pie con MIUI 11</li>
      </ul>
      <p>Mi Note 10 punta molto sul comparto fotografico, logicamente, essendo <b>il primo smartphone in commercio</b> con un sensore da ben 108 megapixel (che di default salva a <b>27 MP</b>, combinando 4 pixel in 1). Al suo fianco troviamo <b>due teleobiettivi</b>, un 2x ed un 5x (su quest’ultimo abbiamo qualche dubbio, perché dai dati in nostro possesso sembra essere un 3,5x ottico: verificheremo meglio in sede di recensione).</p>
      <p>In molti hanno obiettato che con un sensore principale a così alta risoluzione i due teleobiettivi risultano ridondanti. Capiamo il ragionamento, ma non è proprio la stessa cosa, perché col cambio di obiettivo cambia anche la lunghezza focale e quindi il campo di ripresa. Inoltre dobbiamo tenere in considerazione lo <b>zoom ibrido 10x</b>, che dovrebbe combinare i dati di più sensori per ottenere risultati che sulla carta dovrebbero essere ottimi. E poi c’è anche il digitale 50x. Si tratta di valori di ingrandimento già raggiunti da <a href="https://www.androidworld.it/recensioni/huawei-p30-pro/">Huawei P30 Pro</a>, ma con un comparto fotografico ben diverso; vedremo se l’implementazione di Xiaomi si rivelerà vincente.</p>
      <p>Lato software, sempre in ambito fotografico, segnaliamo il <b>night mode 2.0</b>, che permette di combinare assieme più scatti per foto maggiormente luminose, i video in <b>slow motion a 960 fps</b>, , la stabilizzazione digitale <b>ShootSteady</b> ed anche la <b>modalità vlog</b>, che consiste di 7 effetti cinematografici diversi.</p>
      <p>Ma Mi Note 10 non è solo (tante) fotocamere. Abbiamo anche una batteria da ben 5.260 mAh con <b>ricarica rapida a 30W</b>, ed il caricatore adatto è <b>incluso in confezione</b> (sembra banale doverlo dire, ma non è scontato). E poi ci sono l’ampio schermo <b>AMOLED</b>, il processore <b>Snapdragon 730G</b> che non sarà il modello di punta ma è comunque dedicato al gaming, ed infine ricordiamo anche che il <b>sensore ottico per le impronte digitali</b>, posto sotto al display, è più sottile dei precedenti ma con un’area di rilevamento delle impronte più grande del 10%, e promette di funzionare correttamente in ogni situazione. Inutile cercare il pelo nell’uovo: <b>Mi Note 10 è un top di gamma</b>, e difatti è anche <b>uno degli smartphone Xiaomi più cari di sempre</b>.</p>
      <h3>Uscita e Prezzo</h3>
      <p>Xiaomi Mi Note 10 sarà disponibile in Italia dal <b>15 novembre</b> nella sola versione 6/128 GB (ma in seguito arriverà anche Mi Note 10 Pro, con 8/256 GB) al prezzo di <b>599,90€ </b>su mi.com, i Mi Store autorizzati, nei punti vendita degli operatori telefonici <b>Vodafone, TIM, Wind Tre</b> e presso le principali catene di elettronica. Nei giorni compresi <b>tra l’11 ed il 14 novembre</b> sarà aperto il pre-ordine dello smartphone, che vi darà diritto, fino ad esaurimento scorte, ad un <b>coupon del valore di 50€</b> da utilizzare tra il 15 novembre ed il 15 dicembre presso qualsiasi Mi Store.</p>
      <p>Una distribuzione in grande stile insomma, con un prezzo inferiore a quello dei top di gamma della concorrenza, ma comunque non certo stracciato e decisamente superiore a quello della Cina, dove la medesima variante è disponibile per circa 360 euro. Si tratta comunque di uno smartphone unico per molti versi, il primo a superare il muro dei 100 megapixel, e che <a href="https://www.dxomark.com/xiaomi-mi-cc9-pro-premium-edition-camera-review/">DxOMark</a> ha infatti subito incoronato al vertice della sua classifica (la prima volta per Xiaomi!). Andrà però valutato con calma, perché al contrario delle tante varianti di Mi 9, che riuscivano ad orbitare intorno ai 400-450 euro, questa volta siamo su cifre superiori. Restate quindi sintonizzati per la <b>nostra recensione</b>, che non tarderà ad arrivare. Qui sotto trovate alcune immagini delle 3 colorazioni disponibili (Midnight black, Aurora Green e Glacier White) ed il comunicato stampa in italiano.</p>
      <figure>
        <iframe src="https://www.youtube.com/embed/t09G31hcxHE" width="640" height="360" data-service="Youtube" scrolling="no"/>
      </figure>
      <blockquote><b>Comunicato stampa </b><br/><br/><b>Xiaomi presenta Mi Note 10: per tutti coloro che vogliono sognare in grande</b><br/><i>I confini della fotografia si spingono oltre i propri limiti con il primo smartphone al mondo dotato di penta camera da 108MP</i><br/><b>Madrid, 6 novembre 2019 </b><br/>– <a href="https://protect-eu.mimecast.com/s/_u8bC4R9oIBJGJ7IxePh9?domain=mi.com"><b>Xiaomi</b></a>, leader mondiale nella tecnologia, annuncia il ritorno della serie Mi Note svelando Mi Note 10, il dispositivo premium flagship che fa da apripista di una nuova era della fotografia. Dotato della prima penta camera da 108MP al mondo, di un design d’eccellenza e di una batteria da 5260mAh, Mi Note 10 è stato progettato per offrire un’esperienza fotografica  senza precedenti.<br/>“<i>Abbiamo lavorato instancabilmente per allargare la serie Mi Note e per portare sul mercato un dispositivo che fa dell’innovazione un punto di forza. Mi Note 10 è pensato per tutti coloro che vogliono sognare in grande e che ricercano il connubio tra la migliore esperienza  fotografica, elevate prestazioni e un prezzo molto competitivo</i><br/>”, <b>ha affermato</b><br/><b>Davide Lunardelli, Spokesperson and Head of Marketing di Xiaomi Italia.</b><br/><b>Benvenuti nell’era della Penta Camera</b><br/>Xiaomi Mi Note 10 presenta cinque diversi obiettivi: un grandangolo da 108MP, un teleobiettivo da 5MP e uno da 12MP, un ultra grandangolo da 20MP e un obiettivo macro, ottenendo una configurazione ideale per l’utilizzo di zoom continuo da 0,6x a 50x, senza compromettere la qualità dell’immagine.<br/>La fotocamera principale da 108MP porta la fotografia mobile a un livello successivo, segnando un primato assoluto nel settore. Con il sensore Samsung ISOCELL Bright HMX 108MP, Mi Note 10 offre la più alta risoluzione di qualsiasi altro smartphone sul mercato – 12032 x 9024. Per la prima volta in assoluto, la fotocamera da 108MP è in grado di produrre stampe in formato billboard fino a 4,24 metri di altezza*. Il dispositivo offre un sensore di immagine di grandi dimensioni da 1/1,33″ che supporta il pixel binning 4-in-1 per catturare maggiori dettagli in condizioni di scarsa luminosità, mentre l’OIS su 4 assi garantisce una nitidezza senza pari.<br/>Gli appassionati di fotografia, sempre alla ricerca di ritratti dall’aspetto più naturale possibile, saranno entusiasti del teleobiettivo da 12MP 2x di Mi Note 10 con lunghezza focale di 50mm, una delle più utilizzate dai ritrattisti professionisti. In condizioni di scarsa illuminazione, la grande dimensione del pixel da 1,4μm e la doppia messa a fuoco automatica PD consente ritratti più nitidi e luminosi.<br/>Il teleobiettivo da 5MP 5x assicura lo zoom ibrido 10x e digitale 50x, completando così la straordinaria gamma di zoom. Inoltre, l’obiettivo è dotato di OIS e di un’apertura f/2.0 per immagini migliori in ambienti con illuminazione non ottimale.<br/>Con i suoi 117 gradi di campo visivo, l’obiettivo ultragrandangolare da 20MP consente agli utenti di catturare paesaggi indimenticabili e foto di gruppo di grandi dimensioni, riuscendo ad includere tutte le persone nell’inquadratura, mentre l’obiettivo macro offre la messa a fuoco automatica per le immagini ravvicinate.<br/>La configurazione della fotocamera posteriore di Mi Note 10 supporta la nuova modalità notturna 2.0 che consente di catturare una luce maggiore e di combinare più scatti della stessa scena per una maggiore versatilità. Appassionati di concerti e fotografi notturni saranno entusiasti della riduzione dei disturbi multi-frame RAW.<br/>Mi Note 10 offre anche la tecnologia ShootSteady per un’esperienza video fluida e costante, insieme a 960 fotogrammi al secondo per video macro al rallentatore e video in 4K con obiettivo ultra angolare. E’ inoltre possibile sfruttare la modalità Vlog per creare facilmente video coinvolgenti, grazie a sette diversi effetti cinematografici.<br/>Oltre alla potente configurazione della penta camera posteriore, Mi Note 10 dispone anche di una fotocamera anteriore da 32MP, che offre modalità bellezza AI, modalità ritratto selfie AI, rilevamento scena AI, sblocco con riconoscimento facciale AI, modalità panorama selfie e la funzione palm shutter per selfie sorprendenti.<br/>Per chi è alla ricerca di un’esperienza fotografica ottimale, Xiaomi renderà prossimamente disponibile anche Mi Note 10 Pro, la variante dotata di 8 obiettivi differenti sulla fotocamera posteriore, per offrire immagini ancora più nitide, e un’ampia memoria RAM da 8GB + 256GB.<br/><b>Lo stile incontra forma e funzionalità in un nuovo design d’eccellenza</b><br/>Mi Note 10, disponibile in tre eleganti colorazioni – Midnight black, Aurora Green e Glacier White,  è dotato di un incredibile display AMOLED 3D curvo da 6,47″ che offre cornici decisamente sottili per un’esperienza totalmente immersiva. Il rapporto di contrasto 400.000:1 permette di ottenere invece neri più profondi e una maggiore fedeltà cromatica. Mi Note 10 offre un nuovissimo sensore ottico per le impronte digitali** più sottile dell’88%, ma con un’area di rilevamento delle impronte più grande del 10% che è reattivo in condizioni di luce intensa, basse temperature e dita secche.<br/>Il retro di Mi Note 10 è realizzato in vetro 3D con effetto curvo che garantisce una migliore impugnatura. Sia la parte anteriore che posteriore sono realizzate in vetro Corning®️ Gorilla®️ Glass 5, assicurando una migliore resistenza ai graffi per un uso quotidiano più duraturo.<br/><b>Batteria capiente, prestazioni straordinarie</b><br/>Mi Note 10 offre prestazioni senza compromessi e un’impressionante durata della batteria con una capacità da 5260mAh che supporta la ricarica rapida fino a 30W e garantisce prestazioni di oltre due giorni. Dotato di processore Qualcomm®️ Snapdragon<sup>TM</sup> 730G con tecnologia di processo a 8 nm, il dispositivo garantisce un funzionamento fluido e performance ottimali.<br/><b>MIUI 11 per una nuova esperienza visiva e sonora</b><br/>Oltre all’hardware di alta qualità, Mi Note 10 presenta il sistema operativo MIUI 11 che introduce un design completamente nuovo e una serie di innovative funzioni volte a migliorare l’efficienza del lavoro e semplificare la vita. Rimuovendo gli elementi di interfaccia superflui e restituendo un impatto visivo d’effetto, MIUI 11 mette al centro i contenuti. Utilizzando in modo efficiente le funzionalità dello schermo AMOLED, MIUI 11 rende l’Always-on Display uno strumento di personalizzazione perfetto. In aggiunta,  MIUI 11 introduce anche il nuovo sistema di effetti sonori dinamici che ricordano i suoni ambientali della natura che ha vinto il Red Dot design award, premio di design conferito per la prima volta alla categoria software per smartphone.<br/>Oltre a rivoluzionare l’esperienza visiva e sonora, MIUI 11 offre un potente set di strumenti di produttività e funzioni lifestyle. La condivisione di file in modalità wireless, la possibilità di stampare e di editare documenti e di gestire attività sono funzioni pronte all’uso per migliorare la vita privata e professionale delle persone. II nuovo contapassi, l’app per il monitoraggio del ciclo mestruale e la calcolatrice renderanno più semplici e pratiche tutte le  attività quotidiane.<br/>Mi Note 10 da 6GB + 128GB sarà disponibile In Italia <b>a partire dal 15 novembre</b><br/>al prezzo di <b>€599,90 </b>su mi.com, i Mi Store autorizzati, nei punti vendita degli operatori telefonici Vodafone, TIM, Wind Tre e presso le principali catene di distribuzione. Inoltre, dall’11 al 14 novembre, fino a esaurimento scorte, sarà possibile preordinare Mi Note 10 al medesimo prezzo, ma con la possibilità di ricevere un coupon del valore di €50 da utilizzare dal 15 novembre al 15 dicembre presso qualsiasi Mi Store.</blockquote>
    </article>
  </body>
</html>