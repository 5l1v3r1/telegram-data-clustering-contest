<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/mann-26-tilstar-a-ha-ranet-arsenal-stjerner/71789508"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T12:47:25+00:00"/>
    <meta property="og:title" content="Mann (26) tilstår å ha ranet Arsenal-stjerner"/>
    <meta property="og:description" content="En mann har meldt seg for politiet og innrømmet at han var en av mennene som ranet Sead Kolasinac og Mesut Özil i sommer."/>
  </head>
  <body>
    <article>
      <h1>Mann (26) tilstår å ha ranet Arsenal-stjerner</h1>
      <h2>En mann har meldt seg for politiet og innrømmet at han var en av mennene som ranet Sead Kolasinac og Mesut Özil i sommer.</h2>
      <address><time datetime="2019-11-06T12:47:25+00:00">06 Nov 2019, 12:47</time> by <a rel="author">Mathias Hagen</a></address>
      <p>I sommer fikk Arsenal-stjernene Sead Kolasinac og Mesut Özil en uhyggelig opplevelse da de to ble forfulgt av to menn i sistnevntes bil.</p>
      <p>De skal begge ha blitt truet med kniv av de to ranerne, og Kolasinac valgte å ta opp kampen mot ranerne med bare armene som våpen.</p>
      <p>Özil flyktet inn på den tyrkiske restauranten Likya i Golders Green i London. Der skal han ha blitt<b> </b>forsvart av kokker og servitører, som jaget vekk kjeltringene.</p>
      <p>For én måned siden skal den ene raneren ha meldt seg og innrømmet at han ranet de to fotballspillerne.</p>
      <p>
        <b>Nå skal også den andre av de to ranerne ha meldt seg - nesten fire måneder etter hendelsen.</b>
      </p>
      <p>En 26 år gammel mann skal ha møtt opp i Harrow Crown Court i London. Han skal ha stjålet klokkene til de to spillerne, melder <a href="https://www.skysports.com/football/news/11670/11855588/second-man-pleads-guilty-to-attempted-robbery-of-mesut-ozil-and-sead-kolasinac">Sky Sports</a>.</p>
      <p>Ranet fikk mye oppmerksomhet - spesielt i engelsk presse.</p>
      <p>Da Arsenal skulle spille sin neste kamp etter hendelsen, ble de to spillerne utelatt fra troppen av sikkerhetsmessige grunner.</p>
    </article>
  </body>
</html>