<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/credit-jobday-a-roma-il-primo-career-day-della-intermediazione-creditizia/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-06T12:18:08+00:00"/>
    <meta property="og:title" content="Credit JobDay: a Roma il primo career day della intermediazione creditizia"/>
    <meta property="og:description" content="Il prossimo 12 novembre si terrà a Roma il Credit JobDay, primo career day della intermediazione creditizia dedicato ai Millennials. L’evento è organizzato da EMFgroup e si svolgerà all’interno del campus dell’Università Europea di Roma, con il patrocinio di OAM (Organismo Agenti e Mediatori) e il supporto delle più importanti associazioni di settore, fra cui Assilea, UFI, Fimaa, Assomea, Assoprofessional e Ulias. Credit Job Day ha due obiettivi: essere un momento di educazione creditizia e di career education per i millennials e mettere in contatto i giovani con le società che offrono posizioni nell’ambito della consulenza creditizia. “Il settore del credito sta cambiando, e stanno cambiando anche le sue opportunità di lavoro e di carriera,” spiega Marcella Frati, director di EMFgroup, società specializzata nella consulenza di marketing per i servizi.  “Con Credit JobDay vogliamo dare ai giovani la possibilità di conoscere un settore in espansione, spesso non approfondito negli studi scolastici, e le sue aziende.…"/>
  </head>
  <body>
    <article>
      <h1>Credit JobDay: a Roma il primo career day della intermediazione creditizia</h1>
      <address><time datetime="2019-11-06T12:18:08+00:00">06 Nov 2019, 12:18</time> by <a rel="author">Redazione Wall Street Italia</a></address>
      <p>Il prossimo 12 novembre si terrà a Roma il <b>Credit JobDay</b>, primo career day della intermediazione creditizia dedicato ai Millennials. L’evento è organizzato da <b>EMFgroup</b> e si svolgerà all’interno del campus dell’<b>Università Europea di Roma</b>, con il patrocinio di OAM (Organismo Agenti e Mediatori) e il supporto delle più importanti associazioni di settore, fra cui Assilea, UFI, Fimaa, Assomea, Assoprofessional e Ulias.</p>
      <p><b>Credit Job Day ha due obiettivi</b>: essere un momento di educazione creditizia e di career education per i millennials e mettere in contatto i giovani con le società che offrono posizioni nell’ambito della consulenza creditizia.</p>
      <blockquote>“Il settore del credito sta cambiando, e stanno cambiando anche le sue opportunità di lavoro e di carriera,” spiega <b>Marcella Frati, director di EMFgroup</b>, società specializzata nella consulenza di marketing per i servizi.  “Con Credit JobDay vogliamo dare ai giovani la possibilità di conoscere un settore in espansione, spesso non approfondito negli studi scolastici, e le sue aziende.<br/>Molte stanno puntando sui neofiti e diverse di loro si sono già organizzate, anche con proprie Academy , per offrire interessanti percorsi formativi di avvicinamento alla professione del consulente del credito”</blockquote>
      <h3>Il programma della giornata</h3>
      <p>Diplomati, laureandi e laureati alla ricerca di lavoro o di una nuova opportunità potranno incontrare otto importanti realtà del settore come Avvera – Gruppo Credem (main sponsor dell’evento), Sella Personal Credit, Banca Popolare Pugliese, Pitagora – Gruppo CR Asti, Prestitalia – Gruppo UBi, Spefin, Kiron (gruppo Tecnocasa) e Credipass sia in meeting one-to-one che partecipando alle Company Presentation delle società.</p>
      <p>Poiché con la digitalizzazione le banche stanno riducendo la loro presenza sul territorio, la<b> figura del consulente creditizio</b> è destinata ad assumere un’importanza crescente, divenendo sempre più ricercata. Già oggi la quota di mercato di agenti in attività finanziaria e mediatori creditizi nell’attività di consulenza e vendita di finanziamenti a famiglie e imprese è pari a circa il 25% del mercato del credito italiano.</p>
      <p>E’ un settore che ha già attirato molti giovani professionisti, infatti oltre 3.000 sono under 35 e il settore ne chiamerà sempre di più, considerando l’evoluzione dei modelli distributivi delle banche.</p>
      <p>La giornata includerà sessioni di approfondimento su Cessione del V, Mutui, Prestiti, Leasing e Confidi animate da operatori del mercato che spiegano ai Giovani le opportunità di carriera e l’evoluzione del settore.</p>
      <blockquote>“Siamo orgogliosi di essere main sponsor del primo career day della intermediazione creditizia,” dichiara l’amministratore delegato di Avvera (gruppo Credem), <b>Lorenzo Montanari</b>, “ci siamo dati l’obiettivo di rafforzare la nostra rete di agenti per superare quota 500 nel 2022, con oltre il 60% di under 35.<br/>I nostri giovani collaboratori sono inseriti in un percorso finalizzato al formare liberi professionisti specializzati (agenti in attività finanziaria) che possono contare su un costante supporto delle figure professionali più esperte.”</blockquote>
      <p>A tutti i partecipanti a Credit Job Day sarà regalato il manuale “<b>Perché non me lo hanno insegnato a Scuola. Termini chiave dell’intermediazione creditizia</b>” edito da MFC editore, il primo libro che spiega il settore, i suoi termini chiave e offre idee concrete di career education ai giovani”.</p>
    </article>
  </body>
</html>