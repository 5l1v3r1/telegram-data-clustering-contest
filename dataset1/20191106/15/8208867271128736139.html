<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/scienze/2019/11/06/news/iss_luca_parmitano_e_sergio_mattarella_la_telefonata_dallo_spazio-240402991/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T15:49:00+00:00"/>
    <meta property="og:title" content="Iss, Luca Parmitano e Sergio Mattarella, la &quot;telefonata&quot; dallo spazio"/>
    <meta property="og:description" content="Il collegamento con il Quirinale. I saluti del presidente della Repubblica ad AstroLuca e i racconti dalla base spaziale dove procedono gli esperimenti della"/>
  </head>
  <body>
    <article>
      <h1>Iss, Luca Parmitano e Sergio Mattarella, la "telefonata" dallo spazio</h1>
      <h2>Il collegamento con il Quirinale. I saluti del presidente della Repubblica ad AstroLuca e i racconti dalla base spaziale dove procedono gli esperimenti della missione Beyond</h2>
      <address>
        <time datetime="2019-11-06T15:49:00+00:00">06 Nov 2019, 15:49</time>
      </address>
      <p>"LEI non sa quale emozione mi dà da cittadino sapere che in queste missioni c'è una tale partecipazione italiana, è motivo di grande orgoglio". Il presidente Mattarella risponde (ritorno permettendo) e soprattutto rivolge tante domande al comandante della Stazione spaziale internazionale <a href="https://www.repubblica.it/scienze/2019/10/02/news/luca_parmitano_comandante_della_iss_e_il_primo_italiano-237493650/"><b>Luca Parmitano</b></a>. "Sono grato all'Italia di avere una forte spinta verso lo spazio", ha risposto AstroLuca dal modulo europeo Columbus della Stazione Spaziale, costruito in Italia.<br/><br/>Il collegamento dalla Iss, organizzato in collaborazione da Agenzia Spaziale Europea (Esa) e Agenzia Spaziale (Asi), è stato trasmesso in diretta streaming dall'Asi: uno scambio di riflessioni e battute durato pochi minuti, che ha avvicinato il Colle alle stelle. Presenti al collegamento anche il sottosegretario alla Presidenza del Consiglio, <b>Riccardo Fraccaro</b>, il presidente dell'Agenzia spaziale italiana (Asi), <b>Giorgio Saccoccia</b>, il direttore generale dell'European space agency (Esa), <b>Johann-Dietrich Wömer</b> e l'astronauta <b>Samantha Cristoforetti</b>.</p>
      <figure>
        <iframe data-src="https://twitter.com/ESA_Italia/status/1192092848881127424?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dalla stampa degli organi in 3D al comportamento delle cellule mieloidi per studiare l'invecchiamento nello spazio, Parmitano spiega nei dettagli alcuni degli esperimenti più importanti che in questi mesi vengono svolti "per il futuro dell'umanità", come sottolinea lo stesso capo dello Stato ascoltando attentamente da Roma. "La differenza tra vivere a bordo della stazione e andare fuori in attività extraveicolari è la differenza tra il guardare un meraviglioso acquario oppure immergersi nelle meraviglie del mare", spiega l'astronauta anticipando la ''fatica'' richiesta da una <a href="https://www.repubblica.it/scienze/2019/10/18/news/prima_passaggiata_nello_spazio_per_le_astronaute_della_iss-238885479/">passeggiata nello spazio</a> che lui stesso affronterà a breve, dal 15 novembre, per una riparazione tecnica fondamentale per le attività scientifiche in corso sulla stazione. "Una maratona estrema - prosegue - anche per il consumo di calorie", prosegue Parmitano, mostrando il guanto (parte di una tuta pressurizzata) che indosserà durante l'EVA.<br/><br/>E' la prima "telefonata" dallo spazio intercorsa tra il Quirinale e la base spaziale alla cui guida dal primo ottobre c'è il colonnello Parmitano, astronauta di lungo corso impegnato da luglio nella <a href="https://www.repubblica.it/scienze/2019/07/20/news/l_astronauta_luca_parmitano_ritorna_nello_spazio-231640858/">missione Beyond</a>. "Non c'è grande merito in ciò che rappresento ma tanta volontà di far bene, questo è il messaggio per i giovani", spiega Parmitano.<br/><br/>"Un grandissimo in bocca al lupo", conclude al microfono <a href="https://www.repubblica.it/protagonisti/Samantha_Cristoforetti">Samantha Cristoforetti</a> in collegamento subito dopo il presidente Mattarella. Un saluto, un passaggio di consegne tra colleghi che hanno lavorato spostando le frontiere dell'Italia nello spazio.</p>
    </article>
  </body>
</html>