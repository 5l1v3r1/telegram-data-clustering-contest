<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902660/wolfsburg-coach-vreest-komst-gent-dat-lukte-ook-tegen-anderlecht-en-standard-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-06T15:09:00+00:00"/>
    <meta property="og:title" content="Wolfsburg is late tegentreffer nog niet vergeten: &quot;Dan nog door ongeldig doelpunt&quot;"/>
    <meta property="og:description" content="KAA Gent hoopt donderdag opnieuw niet de boot in te gaan tegen VFL Wolfsburg. In de eigen Ghelamco Arena kwam Gent 0-2 achter tegen de Duitsers, maar uiteindelijk wist het nog een punt uit de brand te slepen (2-2). Dat is Oliver Glasner nog niet vergeten."/>
  </head>
  <body>
    <article>
      <h1>Wolfsburg is late tegentreffer nog niet vergeten: "Dan nog door ongeldig doelpunt"</h1>
      <address>
        <time datetime="2019-11-06T15:09:00+00:00">06 Nov 2019, 15:09</time>
      </address>
      <p>
        <b>KAA Gent hoopt donderdag opnieuw niet de boot in te gaan tegen VFL Wolfsburg. In de eigen Ghelamco Arena kwam Gent 0-2 achter tegen de Duitsers, maar uiteindelijk wist het nog een punt uit de brand te slepen (2-2). Dat is Oliver Glasner nog niet vergeten.</b>
      </p>
      <p>De trainer van Wolfsburg stond woensdagmiddag de pers te woord. "We hadden toen de partij eerder kunnen beslissen, maar lieten het na om de score verder op te drijven", herinnert Glasner zich volgens <a href="https://www.nieuwsblad.be/cnt/dmf20191106_04703417?utm_source=twitter&amp;utm_medium=dlvr&amp;utm_campaign=twitterfeed"><i>Het Nieuwsblad </i></a>nog. "Gent is in staat om telkens in de slotfase toe te slaan, dat lukte ook tegen Anderlecht en Standard. Ze geven nooit op!"</p>
      <p>"Gent won twaalf van hun laatste dertien thuisduels, enkel tegen ons speelden ze gelijk", weet Glasner. "En dan nog door een ongeldig doelpunt", verwijst hij naar de gelijkmaker van Roman Yaremchuk. In de slotminuut van het thuisduel tegen Wolfsbrug hief de Oekraïner zijn been wel <a href="https://www.voetbalprimeur.be/videos/900900/goal-jaremtsjoek-doet-kaa-gent-ontploffen-met-heel-late-goal.html?utm_source=doorlink&amp;utm_medium=doorlink&amp;utm_campaign=%2F">erg hoog op om de bal binnen te duwen</a>. De scheidsrechter zag er echter geen graten in.</p>
      <p>Glasner keek ook even naar de opstelling van Gent. "Ik verwacht dat Gent hetzelfde systeem zal kiezen als in Gent: een 4-4-2 met een ruit op het middenveld en twee sterke spitsen. Roman Yaremchuk en Laurent Depoitre zijn allebei harde werkers en houden je verdediging constant aan de praat en zijn bovendien levensgevaarlijke heerschappen. Hun coach roteert weinig en ik denk niet dat hij veel reden heeft om te wijzigen."</p>
      <aside>Lees meer<br/><a href="https://www.voetbalprimeur.be/nieuws/902507/louwagie-over-toekomstplannen-kaa-gent-daar-kunnen-we-nog-stappen-zetten-.html?itm_source=www.voetbalprimeur.be&amp;itm_medium=highlighted-content">Louwagie over toekomst KAA Gent: “Daar kunnen we nog stappen zetten”</a></aside>
    </article>
  </body>
</html>