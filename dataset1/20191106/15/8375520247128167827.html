<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/150-tisyach-lyudey-zahvorili-na-grip-piv-sotni-na-kir-21-lyudina-pidhopila-difteriyu-svizhi-dani-moz-638153.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T15:22:11+00:00"/>
    <meta property="og:title" content="150 тисяч людей захворіли на грип, пів сотні – на кір, 21 людина підхопила дифтерію – свіжі дані МОЗ"/>
    <meta property="og:description" content="В усіх регіонах України активність грипу та ГРВІ знаходилась на неепідемічних рівнях, заявили в МОЗ"/>
  </head>
  <body>
    <article>
      <h1>150 тисяч людей захворіли на грип, пів сотні – на кір, 21 людина підхопила дифтерію – свіжі дані МОЗ</h1>
      <address>
        <time datetime="2019-11-06T15:22:11+00:00">06 Nov 2019, 15:22</time>
      </address>
      <h4>В усіх регіонах України активність грипу та ГРВІ знаходилась на неепідемічних рівнях, заявили в МОЗ</h4>
      <p>На ГРВІ в Україні за минулий тиждень (28.10–03.11) захворіло 147 499 осіб, із них 67% діти віком до 17 років. Інтенсивний показник захворюваності становить 385,7 на 100 тисяч населення, що на 19,1 % менше епідемічного порогу по Україні.</p>
      <p>Про це 6 листопада повідомляє пресслужба МОЗ.</p>
      <p>«Зареєстровано шість випадків серед пацієнтів, клінічний стан яких підлягає визначенню випадку грипоподібного захворювання, інтенсивний показник склав 15,9 на 100 тисяч населення та 27 випадків тяжкої гострої респіраторної інфекції», - говориться у повідомленні.</p>
      <p>В усіх регіонах України активність грипу та ГРВІ знаходилась на неепідемічних рівнях, заявили в МОЗ.</p>
      <p>За звітний тиждень не зареєстровано жодного летального випадку внаслідок грипу.</p>
      <p>Упродовж звітного тижня проти грипу вакциновано 39 395 людей, а з початку епідемічного сезону щеплення зробили 90 774 осіб.</p>
      <p>Також, за оперативними даними Центру громадського здоров’я МОЗ України, з 25 по 31 жовтня в Україні на кір захворіла 51 людина: 17 дорослих і 34 дітей. Протягом тижня найбільше нових випадків кору зареєстровано у Чернівецькій, Вінницькій та Дніпропетровській областях.</p>
      <p>Крім того, за оперативними даними Центру громадського здоров’я МОЗ України, станом на 4 листопада підтверджено 21 діагноз «дифтерія».</p>
      <p>«Інші випадки дифтерії, про які в ЗМІ шириться інформація, станом на сьогодні лабораторно не підтверджені», - підкреслили у міністерстві.</p>
      <p>Водночас за попередні дев’ять років, із 2010 по 2018 рік, загалом зареєстровано 56 випадків.</p>
      <p>МОЗ України наголошує, що вакцинація від дифтерії дозволяє захистити себе і близьких від тяжких наслідків хвороби. В Україні наявно 6 млн 800 тис. доз вакцини від дифтерії, які розподілені по всіх областях. Безоплатне щеплення можна отримати звернувшись до педіатра, терапевта чи сімейного лікаря.</p>
      <p>Нагадаємо, у Харкові <a href="https://glavcom.ua/news/do-harkivskoji-likarni-potrapila-druga-pacijentka-z-pidozroyu-na-difteriyu-637796.html">зафіксовані два випадки захворювання на дифтерію.</a></p>
      <related>
        <a href="https://glavcom.ua/kyiv/news/grip-uzhe-krokuje-kijevom-za-tizhden-ponad-10-tis-hvorih-638093.html"/>
        <a href="https://glavcom.ua/kyiv/news/grip-na-porozi-de-u-kijevi-mozhna-zrobiti-shcheplennya-adresi-634377.html"/>
        <a href="https://glavcom.ua/news/v-ukrajini-znizhujetsya-riven-zahvoryuvanosti-na-kir-632818.html"/>
      </related>
    </article>
  </body>
</html>