<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/crime/sbu-blokuvala-na-bukovini-protipravnu-shemu-legalizaciyi-inomarok-379911"/>
    <meta property="og:site_name" content="Погляд"/>
    <meta property="article:published_time" content="2019-11-06T15:45:00+00:00"/>
    <meta property="og:title" content="СБУ блокувала на Буковині протиправну схему легалізації іномарок"/>
    <meta property="og:description" content="Корупційна схема з митного оформлення «євроблях» на Буковині завдала державі збитки мінімум на 3 мільйони гривень"/>
  </head>
  <body>
    <article>
      <h1>СБУ блокувала на Буковині протиправну схему легалізації іномарок</h1>
      <h2>За місяць ділки незаконно оформили майже 30 автомобілів</h2>
      <address>
        <time datetime="2019-11-06T15:45:00+00:00">06 Nov 2019, 15:45</time>
      </address>
      <p>Масштабний механізм незаконного оформлення автомобілів з іноземною реєстрацією, який завдав мільйонних втрат держбюджету, блокувала у Чернівецькій області Служба безпеки України.</p>
      <p>Посадовець митного посту «Вадул-Сірет» разом зі спільником організували протиправну схему легалізації іномарок, які були на території нашої країни в режимі «тимчасового ввезення». Для цього вони вносили до баз даних недостовірні відомості про виїзд транспортних засобів за межі нашої країни без фактичного перетину ними державного кордону.</p>
      <p>Оборудка дозволяла водіям уникнути штрафу у 170 тисяч гривень за нелегальне використання автомобілів іноземних власників.</p>
      <blockquote>Корупційна схема з митного оформлення євроблях завдала державі збитки на 3 млн. грн.</blockquote>
      <p>За послугу водії «євроблях» мали викласти від 500 до 1000 євро. Для отримання грошей зловмисники використовували як посередників своїх родичів та знайомих, зокрема колишніх працівників правоохоронних та контролюючих органів.</p>
      <p>За оперативними даними, за місяць ділки незаконно оформили майже 30 автомобілів, що завдало державі збитки на понад 3 мільйони гривень. Також встановлюється сума, інших ймовірних втрат держбюджету, завданих протиправною діяльністю.</p>
      <p>Наразі вирішується питання щодо оголошення обом зловмисникам про підозру в скоєнні злочину та обрання міри запобіжного заходу. Про це повідомляє пресцентр СБ України.</p>
      <p>У межах відкритого кримінального провадження за ч. 3 ст. 368 (прийняття пропозиції, обіцянки або одержання неправомірної вигоди службовою особою) Кримінального кодексу України тривають слідчі дії для притягнення до відповідальності інших осіб, причетних до оборудки.</p>
      <p>Операція проводилась спільно з ДБР під процесуальним керівництвом прокуратури Чернівецької області.</p>
      <figure>
        <img src="https://media.pogliad.ua/news/article/2019/11/06/379911/n_6686_64143599.w800.jpg"/>
      </figure>
      <related>
        <h4>Схожі записи</h4>
        <a href="https://pogliad.ua/news/life/auto/na-bukovini-rozmitnili-ponad-2-tisyachi-evroblyah-365383"/>
        <a href="https://pogliad.ua/news/bukovina/na-bukovini-rozmitnili-pershiy-v-ukrayini-avtomobil-na-evronomerah-363944"/>
        <a href="https://pogliad.ua/news/bukovina/genprokuratura-i-sbu-provodit-obshuki-u-dfs-ta-v-cherniveckiy-mitnici-363654"/>
        <a href="https://pogliad.ua/news/bukovina/mitniki-na-porubnomu-napovnyuvali-svoyi-kisheni-356550"/>
      </related>
    </article>
  </body>
</html>