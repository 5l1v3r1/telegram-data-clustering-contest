<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/06/knsb-poiska-tavana-na-pensiite-da-stane-1350-lv-ot-2020-g.428752"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T15:43:00+00:00"/>
    <meta property="og:title" content="КНСБ поиска тавана на пенсиите да стане 1350 лв. от 2020 г."/>
    <meta property="og:description" content="Искат максималната пенсия да е 45% от максималния осигурителен доход | Dnes.bg"/>
  </head>
  <body>
    <article>
      <h1>КНСБ поиска тавана на пенсиите да стане 1350 лв. от 2020 г.</h1>
      <h2>Искат максималната пенсия да е 45% от максималния осигурителен доход</h2>
      <address><time datetime="2019-11-06T15:43:00+00:00">06 Nov 2019, 15:43</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>КНСБ настоява, независимо, че равнището на максималния осигурителен доход няма да расте (максималната пенсия е 40 процента от него), това да не е пречка за увеличение на максималната пенсия. Това се посочва в позиция на синдиката, изпратена от пресцентъра на КНСБ.</p>
      <p>За да се постигне ръст на максималната пенсия, КНСБ предлага през 2020 г. по изключение размерът й да се определи на база 45 на сто от максималния осигурителен доход от 3000 лева. Това означава от 1 юли следващата година най-високата пенсия в страната да се установи на ниво от 1350 лв.</p>
      <p>Предложението ще засегне 40 500 души, сред които около 28 000 човека, на които в момента действителният размер на пенсията е "отрязан" от тавана.</p>
      <p>Ако предложението на КНСБ се приеме, почти половината от тези 28 000 души ще получават занапред действителния размер на пенсиите си, се посочва в позицията.</p>
      <p>Допълнителният финансов ресурс, необходим за реализация на искането на КНСБ, е под 28 млн. лв. Експертите на Конфедерацията са убедени, че в планираните приходи има достатъчно резерви, така че синдикалните предложения за повишаване адекватността на пенсиите да се реализират.</p>
      <p>Последователната и устойчива позиция на КНСБ, относно максималния размер на пенсиите за осигурителен стаж и възраст е, че той също трябва плавно да се увеличава, така че все повече хора, чиито пенсии са ограничени от "тавана" да получат действителния размер на техните пенсии, заявяват от КНСБ.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/05/socialnoto-ministerstvo-niama-da-se-vdiga-vyzrastta-za-pensiia.428686"/>
        <a href="https://www.dnes.bg/obshtestvo/2019/11/04/knsb-iska-minimalna-pensiia-ot-250-lv-ot-1-iuli.428517"/>
      </related>
    </article>
  </body>
</html>