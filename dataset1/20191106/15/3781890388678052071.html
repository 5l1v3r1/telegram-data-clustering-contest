<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/740355"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T15:03:00+00:00"/>
    <meta property="og:title" content="สยบข่าวลือวงแตก! &quot;แอ๊ด-เทียรี่&quot;กอดคอเล่น&quot;คอนเสิร์ต&quot;"/>
    <meta property="og:description" content="หลังมีข่าวลือ 'คาราบาว' วงแตก 'แอ๊ดคาราบาว' กอดคอเล่นคอนเสิร์ต กับ 'เทียรี่ เมฆวัฒนา' แล้วขณะที่รายงานข่าวแจ้งว่า ทั้งสองมีการพูดคุยกันอย่างเป็นกันเอง ไร้วี่แววขัดแย้ง"/>
  </head>
  <body>
    <article>
      <h1>สยบข่าวลือวงแตก! "แอ๊ด-เทียรี่"กอดคอเล่น"คอนเสิร์ต"</h1>
      <address>
        <time datetime="2019-11-06T15:03:00+00:00">06 Nov 2019, 15:03</time>
      </address>
      <p>
        <b>หลังมีข่าวลือ "คาราบาว" วงแตก "แอ๊ดคาราบาว" กอดคอเล่นคอนเสิร์ต กับ "เทียรี่ เมฆวัฒนา" แล้วขณะที่รายงานข่าวแจ้งว่า ทั้งสองมีการพูดคุยกันอย่างเป็นกันเอง ไร้วี่แววขัดแย้ง</b>
      </p>
      <p>จากกรณีที่นักร้องและนักดนตรีคนดัง "เทียรี่ เมฆวัฒนา" หนึ่งในสมาชิกของวง "คาราบาว" ได้ออกมาโพสต์ข้อความผ่านทางเฟซบุ๊กส่วนตัวว่า "ตั้งแต่วันนี้ไป ผมไม่ทำตามคำสั่งของพี่แอ๊ดอีกต่อไปนะครับ" ทำให้แฟนๆเกิดความสงสัยว่าเกิดอะไรขึ้น มีปัญหาภายในวงหรือเปล่า ในเวลาต่อมาเทียรี่ก็ยังโพสต์ข้อความต่ออีกว่า "ถึงเวลาจะพูดความจริงนะครับ" ซึ่งได้สร้างความเป็นห่วงให้กับแฟนคลับอย่างมากว่าวงคาราบาวกำลังจะแตกหรือเปล่า ขณะที่ต้นสังกัด วอร์นเนอร์ มิวสิก ของวงคาราบาว ยืนยันว่า เป็นการแหย่กันเล่นเฉยๆ ตามที่เสนอข่าวไปแล้วนั้น<br/><br/>เกี่ยวกับเรื่องนี้เมื่อวันที่ 6 พ.ย. ผู้สื่อข่าวรายงานว่า วงคาราบาว ได้ถูกเชิญไปเล่นดนตรีสดที่บ้านพักของ นายวินิจ เลิศรัตนชัย นักธุรกิจเกี่ยวกับคอนเสิร์ตชื่อดัง เมื่อช่วงค่ำที่ผ่านมา โดยบรรยากาศภายในงานเต็มไปด้วยคนดังจำนวนมาก ขณะที่วงคาราบาวก็ขึ้นเล่นกันเต็มวาง อย่างไรก็ตามช่วงที่เล่นดนตรีอยู่นั้น "เทียรี่ เมฆวัฒนา" กับ "แอ๊ด คาราบาว" มีโอกาสได้พูดคุยกันอย่างเป็นกันเอง ไร้วี่แววความขัดแย้ง นอกจากนี้ยังพบว่า ฝ่ายเทียรี่ได้เข้าไปกล่าวขอโทษ "แอ๊ด" ในเรื่องบางอย่าง จากนั้นได้มีการถ่ายภาพร่วมกัน นอกจากนี้ในช่วงที่เล่นดนตรี ทางแอ๊ดยังได้ขยับมาถ่ายรูปช่วงที่เล่นกีตาร์ร่วมกับ เทียรี่ อีกด้วย จึงเป็นที่แน่ชัดว่า ไม่มีข้อพิพาท หรือเรื่องหมางใจกันอย่างแน่นอน และเมื่อแสดงดนตรีแล้วเสร็จ ทุกคนก็รีบเดินทางไปแสดงต่อในกทม.</p>
      <figure>
        <img src="https://www.dailynews.co.th/admin/upload/20191106/news_ZFMZLxsCKv221551_533.jpg?v=20191107079?v=5017"/>
      </figure>
      <figure>
        <img src="https://www.dailynews.co.th/admin/upload/20191106/news_CgjkVuqqlK221552_533.jpg?v=20191107079?v=8815"/>
      </figure>
      <p>ต่อมาที่โรงเบียร์เยอรมันตะวันแดง สาขารามอินทรา ได้มีการจัด คอนเสิร์ต "วงคาราบาว" บรรยากาศในร้านเป็นไปอย่างคึกคักมีเหล่าบรรดาแฟนคลับและลูกค้าของร้านเข้าชมคอนเสิร์ตด้วยความสนุกสนาน ขณะที่บนเวที "แอ๊ด" และ "เทียรี่" ต่างเล่นดนตรีปกติ โชว์บนเวทีด้วยความเต็มที่ ในตอนเริ่มแสดงทั้งคู่ต่างยังไม่ได้มีการพูดคุยหรือมองหน้ากันเท่าไหร่ แต่เมื่อเล่นไปได้สักพัก ก็ได้มีการยิ้มให้กันและเทียรี่ก็ได้เข้าไปโซโล่กีต้าร์ใกล้ ๆ แอ๊ด ซึ่งทั้งสองคนยิ้มให้กันและไม่มีท่าทีโกรธเคืองแต่งอย่างใด <br/><br/>ขณะเดียวกันในเฟซบุ๊กของวงคาราบาว ก็ได้มีการโพสต์รูปคู่ของ แอ๊ด คาราบาว และเทียรี่ นั่งอยู่ด้วยกันด้วยอิริยาบทสบายๆ พร้อมยิ้มสดใส โดยมี แคปชั่นว่า "พี่น้องครับ มีรูปมายืนยันว่าพี่ ๆ คาราบาว ยังรักกันเหมือนเดิมครับ ไม่มีวงแตกแน่นอน ❤️ เรามาเตรียมตัวนับถอยหลังเข้าสู่งานใหญ่ ฉลอง 40 ปี คาราบาว เร็วๆ นี้ครับพี่น้อง  #คาราบาว #Carabao<br/>#CarabaoOfficial" พอมีการโพสต์รูปลงไป ก็มีแฟนๆเข้ามากดไลค์ พร้อมคอมเมนต์ในหลายแง่มุมทั้งถามความจริงว่าทะเลาะกันจริงไหม เป็นกำลังใจให้ และดีใจที่ทั้งคู่มากอดคอและรักกันเหมือนเดิมจำนวนมาก<br/><br/><b>ขอบคุณภาพประกอบจากเฟซบุ๊ก carabao official</b></p>
      <figure>
        <img src="https://www.dailynews.co.th/admin/upload/20191106/news_rjgPcVATQb221552_533.jpg?v=20191107079?v=2472"/>
      </figure>
      <figure>
        <img src="https://www.dailynews.co.th/admin/upload/20191106/news_OOWaQxWyob221552_533.jpg?v=20191107079?v=4826"/>
      </figure>
      <figure>
        <img src="https://www.dailynews.co.th/admin/upload/20191106/news_oUfFsSXhET222611_533.jpg?v=20191107079?v=9701"/>
      </figure>
      <figure>
        <img src="https://www.dailynews.co.th/admin/upload/20191106/news_pszpWZkJYG222612_533.jpg?v=20191107079?v=6742"/>
      </figure>
      <figure>
        <img src="https://www.dailynews.co.th/admin/upload/20191106/news_wFjPbQfdBh222613_533.jpg?v=20191107079?v=3094"/>
      </figure>
      <figure>
        <img src="https://www.dailynews.co.th/admin/upload/20191106/news_qtPDJniKeR222612_533.jpg?v=20191107079?v=3130"/>
      </figure>
    </article>
  </body>
</html>