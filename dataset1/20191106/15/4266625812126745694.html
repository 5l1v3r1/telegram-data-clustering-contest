<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/novi_napryamky_derzhbyudzhetu2020_skilky_vydatkiv_peredbacheno_na_strategichni_1685083"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T15:45:00+00:00"/>
    <meta property="og:title" content="Нові напрямки Держбюджету-2020: Скільки видатків передбачено на стратегічні сфери"/>
    <meta property="og:description" content="Кабінет міністрів України підготував проєкт Державного бюджету до другого читання та вніс відповідні корективи. Загалом урядовці збільшили дохідну частину та деякі видатки. Також визначили інструменти віднайдення коштів на фінансування стратегічних напрямків."/>
  </head>
  <body>
    <article>
      <h1>Нові напрямки Держбюджету-2020: Скільки видатків передбачено на стратегічні сфери</h1>
      <address>
        <time datetime="2019-11-06T15:45:00+00:00">06 Nov 2019, 15:45</time>
      </address>
      <p>
        <b>Кабінет міністрів України підготував проєкт Державного бюджету до другого читання та вніс відповідні корективи. Загалом урядовці збільшили дохідну частину та деякі видатки. Також визначили інструменти віднайдення коштів на фінансування стратегічних напрямків.</b>
      </p>
      <p>Розповідаємо детальніше, який кошторис очікує країну наступного року.</p>
      <p>
        <b>Які нововведення передбачені в Держбюджеті-2020</b>
      </p>
      <p>Напередодні Кабмін представив проєкт кошторису країни на наступний рік. Серед основних показників документу прем’єр-міністр України <a href="https://zik.ua/news/2019/11/05/goncharuk_nazvav_novi_tsyfry_derzhbyudzhetu_na_2020_rik_1683967">Олексій Гончарук</a> назвав наступні:</p>
      <p>Видатки – 1 195,3 млрд гривень.</p>
      <p>На обслуговування держборгу буде закладено 141 млрд гривень.</p>
      <p>На будівництво доріг буде закладено 73,7 млрд гривень.</p>
      <p>Коментуючи проєкт бюджету на наступний рік, очільник уряду зазначив, що в документі <a href="https://zik.ua/news/2019/11/04/goncharuk_u_proiekti_lerzhbyudzhetu2020_zakladeno_bagato_innovatsiynyh_1683031">багато інноваційних речей</a>, в яких закладена капіталізація зростання. За рахунок цього урядовці планують знайти кошти для підвищення соціальних стандартів.</p>
      <p>"Це буде "бюджет розвитку країни та безпеки людей". Філософія його дуже проста: держава має не заважати, а навпаки створювати чесні та конкурентні умови для розвитку тих, хто цього прагне, та надавати підтримку тим, хто справді цього потребує", - написав Гончарук <a href="https://www.facebook.com/PMHoncharuk/photos/a.122337865812800/145294230183830/?type=3&amp;theater">Facebook</a>.</p>
      <p>За його словами, в документі прописаний розвиток стратегічно важливих напрямків для людей. "Один з них – медицина. Зокрема, йдеться про систему екстреної медичної допомоги", – повідомив прем’єр-міністр.</p>
      <figure>
        <iframe src="https://www.youtube.com/embed/RJp7NvpuQpE" width="640" height="360" data-service="Youtube" scrolling="no"/>
      </figure>
      <p>У Держбюджеті не передбачається підвищення податків та скорочується дефіцит, щоб зменшувати борги. "Ми будемо більше заробляти всередині країни – за рахунок приватизації, внутрішніх та зовнішніх інвестицій, лібералізації ринків", – сказав Гончарук.</p>
      <p>За словами очільника уряду, у бюджеті на 2020 рік Кабмін не шукає додаткові ресурси в підвищенні податків, а запропонував <a href="https://zik.ua/news/2019/11/05/goncharuk_proponuiemo_ne_pidvyshchuvaty_podatky_a_zmenshyty_vytraty_na_1683941">зменшити адміністративні витрати</a> на обслуговування уряду і центральних органів виконавчої влади в середньому на 10%.</p>
      <p>Проте прем’єр-міністр зазначив, що в ході розгляду Держбюджету в парламенті, можливо, щодо деяких позицій будуть внесені зміни.</p>
      <p>
        <b>Нові цифри Державного бюджету України на 2020 рік</b>
      </p>
      <p>Про зміни, які були внесені в <a href="https://zik.ua/news/2019/11/05/derzhbyudzhet2020_do_drugogo_chytannya_yaki_dohody_i_vydatky_zbilsheno_1684291">кошторис країни на наступний рік</a> повідомили в пресслужбі Міністерства фінансів.</p>
      <p>Згідно з повідомленням, доходи державного бюджету (без трансфертів) на 2020 рік запропоновано збільшити на 14,18 млрд грн, у тому числі по загальному фонду на 11,9 млрд грн та по спеціальному фонду на 2,3 млрд грн. Дефіцит становитиме 2,09% ВВП. Видатки допрацьованого проєкту бюджету збільшено до 1 180,1 млрд грн.<br/>Зокрема збільшено видатки на:</p>
      <p>
        <i>Сферу охорони здоров’я:</i>
      </p>
      <p>- централізовану закупівлю лікарських засобів та медичних виробів для лікування окремих захворювань - на 3,2 млрд грн;<br/>- модернізацію та оновлення матеріально-технічної бази багатопрофільних лікарень інтенсивного лікування - на 1 млрд грн;<br/>- лікування громадян України за кордоном - на 400 млн грн.</p>
      <p>
        <i>Сферу освіти: </i>
      </p>
      <p>- забезпечення шкіл необхідним обладнанням - 3,5 млрд грн;<br/>- покращення соціального захисту окремих категорій педагогічних працівників закладів загальної середньої освіти передбачено субвенцію - 3,8 млрд грн;<br/>- створення навчально-практичних центрів сучасної професійної освіти збільшено на 159 млн грн.</p>
      <p>
        <i>Соціальну сферу:</i>
      </p>
      <p>- допомогу сім’ям з дітьми - на 2,2 млрд грн;<br/>- проєктні, будівельно-ремонтні роботи, придбання житла та приміщень для розвитку сімейних та інших форм виховання та забезпечення житлом дітей-сиріт - на 364,1 млн грн;<br/>- допомогу самотнім пенсіонерам - на 860 млн грн.</p>
      <p>
        <i>Розвиток територій, ремонт доріг, культурних програм:</i>
      </p>
      <p>- здійснення заходів соціально-економічного розвитку територій - 2 млрд грн;<br/>- будівництва, реконструкції, ремонту і утримання автомобільних доріг загального користування місцевого значення, вулиць і доріг комунальної власності у населених пунктах - на 1,5 млн грн.<br/>- будівництво та реконструкцію мостів - на 500 млн грн;<br/>- проведення інвентаризації земель та оновлення картографічної основи Державного земельного кадастру - на 291,9 млн грн;<br/>- виведення державних вугледобувних підприємств на беззбитковий рівень – на 622,8 млн грн;<br/>- програму "Зшивання країни – проєкт мобільності молоді" - 500 млн грн;<br/>- на створення Музею сучасного мистецтва України – 54 млн грн;<br/>- Міжнародний дитячий центр "Артек" - на 9,8 млн грн.</p>
      <p>
        <i>Оборонна сфера:</i>
      </p>
      <p><a href="https://zik.ua/news/2019/11/05/vydatky_na_natsionalnu_bezpeku_i_oboronu_u_byudzheti2020_stanovlyat_545_1684309">Видатки на національну безпеку і оборону</a> становлять - 245,8 млрд грн, зокрема, на:<br/>- грошове забезпечення та заробітну плату (з нарахуваннями) – 141,4 млрд грн (+ 14,4 млрд грн до 2019 року);<br/>- медикаменти та перев’язувальні матеріали – 657,8 млн грн (+ 82,8 млн грн до 2019 року);<br/>- продукти харчування – 4,84 млрд грн (+ 248,1 млн грн до 2019 року);<br/>- оплату комунальних послуг та енергоносіїв – 4,9 млрд грн (+ 510,7 млн грн до 2019 року);<br/>- створення, закупівлю, модернізацію та ремонт озброєння та військової (спеціальної) техніки – 35,4 млрд грн (+ 7,8 млрд грн до 2019 року);<br/>- виплату одноразової грошової допомоги у разі загибелі (смерті), інвалідності або часткової втрати працездатності та інші соціальні виплати – 6,66 млрд грн (+ 2,44 млрд грн до 2019 року);<br/>- будівництво (придбання) житла – 2,23 млрд грн (+389,8 млн грн до 2019 року).</p>
      <p>
        <i>Державний борг:</i>
      </p>
      <p>- обсяг державного боргу в гривневому еквіваленті складе 2 045,1 млрд грн та становитиме 45,3% прогнозного ВВП;<br/>- обсяг платежів з погашення державного боргу – 282,1 млрд грн;<br/>- погашення державного зовнішнього боргу – 120,3 млрд грн;<br/>- погашення державного внутрішнього боргу – 161,9 млрд грн<br/>- обслуговування державного боргу – 141,5 млрд грн.</p>
      <p>Надходження від приватизації збільшено на 7 млрд грн, що дозволить зменшити обсяги планових запозичень.</p>
      <p>Віце-прем'єр, міністр в Міністерство цифрової трансформації України <a href="https://zik.ua/news/2019/11/05/na_derzhavu_v_smartfoni_ne_zaklaly_koshtiv_v_derzhbyudzhet__fedorov_1684431">Михайло Федоров</a> на своїй сторінці в <a href="https://www.facebook.com/fedorov1991/posts/1830096443800878">Facebook</a> розповів про орієнтовні вектори Держбюджету-2020.</p>
      <p>За його словами, в пріоритеті – сфери освіти, медицини та оборони. Проте в держбюджеті не передбачено видатків на "державу в смартфоні" (додаток, портал, оцифровку пріоритетних послуг, навчання цифрових навичок та ін.). "Є 30,8 млн на підтримку поточних систем (сайти, сервери, шини), які працювали і раніше", - написав Федоров.</p>
      <p>Він повідомив, що наступного року в документі передбачено закупівлю 470 карет екстреної медицини та облаштування 25 відділень швидкої допомоги (в кожну область).</p>
      <p>На програму "Доступні ліки" закладено збільшення видатків з 1 млрд до 3,2 млрд грн.</p>
      <p>На закупівлю ліків: збільшення з 6,4 млрд до 9,7 млрд.</p>
      <p>Збільшення пенсії самотнім пенсіонерам старше 80 років на 40% (+670 грн).</p>
      <p>Соціальна адаптація ветеранів АТО: з 116,5 млн до 246 млн.</p>
      <p>Освіта: збільшення з 128,7 млрд до 145,1 млрд.</p>
      <p>Креативні індустрії і культура: 15,1 млрд.</p>
      <p>Інфраструктура: збільшення з 19,7 млрд до 73,7 млрд.</p>
      <p>Чиновник також повідомив, що додатковий дохід в Кабміні планують отримати від великої та малої приватизації — +12 млрд, а також від легалізації азартних ігор — +3 млрд.</p>
      <p>"Роблю ставку на ефективну команду і міжнародно-технічну допомогу, державно-приватне партнерство, волонтерство. У нашому напрямку, на даному етапі розвитку країни, потрібно вміти досягати мети з обмеженим ресурсом. А діджиталлізація — це ефективність, трансформація, та, сподіваюсь вплив на збільшення бюджету на 2021 рік", - прокоментував проєкт Держбюджету-2020 Михало Федоров.</p>
      <p>
        <b>Що передбачає субвенція на соціально-економічний розвиток</b>
      </p>
      <p>Прем’єр-міністр України Олексій Гончарук повідомив, що в бюджеті передбачена <a href="https://zik.ua/news/2019/11/05/kabmin_peredbachyv_u_proiekti_byudzhetu2020_subventsiyu_na_sotsialnoekonomichnyy_1684093">субвенція на соціально-економічний розвиток</a> обсягом 2 млрд грн. За його словами, в старому проєкті бюджету ця субвенція не була передбачена.</p>
      <p>"Ми вважаємо, що цей інструмент – не дуже ефективний. Тобто, є більш вдалі, на нашу думку, інструменти, наприклад, згаданий вами ДФРР (Державний фонд регіонального розвитку, – ред.). Депутати вважають інакше. Вони вважають, що потрібно, щоб існував і один, і інший інструмент. І вони запропонували, взагалі, щоб цей інструмент, соціально-економічний розвиток, він був більш значним. Ми погодилися на те, що цей інструмент буде, він залишиться, але в меншому розмірі, а ДФРР буде значно більшим. Тобто, фактично, це – такий розумний, нормальний компроміс", – сказав Олексій Гончарук.</p>
      <p>Він додав, що обидва інструменти будуть використовуватися для того, щоб інвестувати в освіту, науку та соціально важливі об’єкти.</p>
      <p>"І ми, як уряд, будемо слідкувати за тим, щоб ні в одному, ні в іншому випадку не було проявів соціально політичної якоїсь корупції і всього іншого. Тобто, ми за процедурами будемо слідкувати максимально прискіпливо", – сказав Олексій Гончарук.</p>
      <p>Напередодні доопрацьований проєкт Держбюджету було направлено в парламент та передано на розгляд керівництву, про що йдеться на <a href="http://w1.c1.rada.gov.ua/pls/zweb2/webproc4_1?pf3511=66853">сайті Верховної Ради</a>.</p>
      <p>Дізнатися думку народних депутатів щодо проєкту Державного бюджету на наступний рік можна за <a href="https://zik.ua/news/2019/11/05/viktor_medvedchuk_proiekt_byudzhetu2020_ne_vidriznyaietsya_vid_byudzhetiv_1684337">посиланням</a>.</p>
      <related>
        <h4>читайте також</h4>
        <a href="https://zik.ua/news/2019/11/05/na_derzhavu_v_smartfoni_ne_zaklaly_koshtiv_v_derzhbyudzhet__fedorov_1684431"/>
        <a href="https://zik.ua/news/2019/11/05/goncharuk_sprostuvav_informatsiyu_pro_prypynennya_spivpratsi_z_mvf_1684007"/>
        <a href="https://zik.ua/news/2019/11/05/goncharuk_nazvav_novi_tsyfry_derzhbyudzhetu_na_2020_rik_1683967"/>
        <a href="https://zik.ua/news/2019/10/22/markarova_nazvala_koly_byudzhet2020_podadut_do_drugogo_chytannya_1673759"/>
      </related>
    </article>
  </body>
</html>