<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231197/"/>
    <meta property="og:site_name" content="Українська правда"/>
    <meta property="article:published_time" content="2019-11-06T15:35:16+00:00"/>
    <meta property="og:title" content="Конфлікт між партіями влади поставив під загрозу уряд Молдови"/>
    <meta property="og:description" content="Партія соціалістів Молдови у середу виступила проти того, щоб прем’єр-міністр Майя Санду вибирала кандидатів на посаду генерального прокурора, звинувативши главу кабміну в порушенні угоди між блоком ACUM і ПСРМ."/>
  </head>
  <body>
    <article>
      <h1>Конфлікт між партіями влади поставив під загрозу уряд Молдови</h1>
      <address>
        <time datetime="2019-11-06T15:35:16+00:00">06 Nov 2019, 15:35</time>
      </address>
      <p>Партія соціалістів Молдови у середу виступила проти того, щоб прем'єр-міністр Майя Санду вибирала кандидатів на посаду генерального прокурора, звинувативши главу кабміну в порушенні угоди між блоком ACUM і ПСРМ.</p>
      <p>Про це повідомляє <a href="https://www.eurointegration.com.ua/news/2019/11/6/7102714/">"Європейська правда"</a> з посиланням на молдовське видання <a href="https://newsmaker.md/">NewsMaker</a>.</p>
      <p>Раніше уряд Молдови взяв на себе відповідальність за поправки до процедури призначення генпрокурора. Згідно з ними, прем'єр-міністр повинна обрати кандидатів на пост генпрокурора і потім представити їх Вищій раді прокурорів.</p>
      <p>В оприлюдненій у середу заяві соціалісти зазначили, що домовленості між блоком ACUM і ПСРМ передбачали, що "генпрокурора вибирає комісія, а не політики".</p>
      <p>"Майбутнього керівника Генпрокуратури буде призначати глава політичної партії в залежності від її особистих або політичних можливостей", - заявили в ПСРМ.</p>
      <p>У ПСРМ також звинуватили прем'єрку в упередженому ставленні до кандидатів, які пройшли конкурс на пост генпрокурора.</p>
      <p>"Реальні причини, які привели до скасування конкурсу на посаду генерального прокурора, очевидні - це той факт, що конкурс не виграв певний кандидат", - додали соціалісти.</p>
      <p>Вони також зажадали відставки міністра юстиції Стамате, яка анулювала результати конкурсу на пост генпрокурора, що викликали запитання у громадянського суспільства і прем'єрки Санду.</p>
      <p>В шорт-лист за підсумками конкурсу увійшли четверо кандидатів. Один із них, В’ячеслав Солтан, фігурував у матеріалах ЗМІ як недоброчесний кандидат.</p>
      <p>Соціалісти планують зібрати республіканську раду і вирішити, чи висувати вотум недовіри уряду Майї Санду.</p>
      <p>Якщо парламент протягом трьох днів не ініціює вотум недовіри уряду, поправки, які не влаштовують соціалістів, автоматично набудуть чинності.</p>
      <related>
        <a href="https://www.eurointegration.com.ua/news/2019/11/4/7102577/"/>
        <a href="https://www.pravda.com.ua/news/2019/10/29/7230400/"/>
        <a href="https://www.pravda.com.ua/news/2019/10/24/7229993/"/>
      </related>
    </article>
  </body>
</html>