<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/06/Norges-F-35-fly-er-n%C3%A5-operative-20336922.ece"/>
    <meta property="og:site_name" content="adressa.no"/>
    <meta property="article:published_time" content="2019-11-06T15:29:47+00:00"/>
    <meta property="og:title" content="Norges F-35-fly er nå operative"/>
    <meta property="og:description" content="Som siste steg i to år med testing ble F-35-flyene onsdag prøveflyttet fra Ørland til Luftforsvarets base på Rygge. Flyene er nå klare for sine første oppdrag."/>
  </head>
  <body>
    <article>
      <h1>Norges F-35-fly er nå operative</h1>
      <address><time datetime="2019-11-06T15:29:47+00:00">06 Nov 2019, 15:29</time> by <a rel="author"> NTB</a></address>
      <p>Som siste steg i to år med testing ble F-35-flyene onsdag prøveflyttet fra Ørland til Luftforsvarets base på Rygge. Flyene er nå klare for sine første oppdrag.</p>
      <aside><a href="https://www.adressa.no/nyheter/innenriks/2019/11/06/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/06/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/06/javascript:void(0);">Del denne artikkelen på e-post</a></aside>
      <p>Siden de tre første F-35-kampflyene landet på norsk jord i november 2017, har Luftforsvaret testet hvordan flyene takler særnorske forhold.</p>
      <p>Det er blitt gjennomført vinteroperasjoner, operasjoner i nord, og samarbeidsoppdrag med landets hær-, sjø- og spesialstyrker, og den siste testen var flyttingen av flyene med tilhørende utstyr fra Ørland til Rygge, som ble ferdigstilt onsdag.</p>
      <p>Flyttingen er kun midlertidig, og flyene skal tilbake til Ørland, der 15 av Norges til nå 22 F-35 skal operere fra. De andre flyene er utstasjonert i USA til utdanningsformål.</p>
      <p>Forsvaret har dermed nådd sitt mål fra 2011 om å nå operativ evne med flyene innen slutten av 2019.</p>
      <p>– Det er et resultat av et formidabelt arbeid over mange år i store deler av forsvarssektoren. Nå kan F-35 bidra til å løse nasjonale kriser og hindre at norsk suverenitet trues, sier forsvarsminister Frank Bakke-Jensen (H).</p>
      <p>Det er snakk om en første operativ evne, på engelsk initial operational capability, forkortet IOC. Ifølge forsvarsdepartementet er Luftforsvaret nå i stand til å respondere raskt med F-35-flyene på hendelser og kriser i Norge, norsk territorialfarvann og nærliggende områder.</p>
      <p>Norge har bestilt 52 kampfly av typen F-35. De kan utføre langt flere oppdrag uten støtte fra andre fly eller bakkestasjoner enn det F-16 kan.</p>
      <p>Flyene vil være fullt operative fra 2025, opplyser Forsvarsdepartementet.</p>
    </article>
  </body>
</html>