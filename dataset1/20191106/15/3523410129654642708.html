<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638474/%D8%A8%D8%B1%D8%B1%D8%B3%DB%8C-%D9%85%D9%88%D8%B6%D9%88%D8%B9-%D8%B3%D8%AF-%D8%A7%D9%84%D9%86%D9%87%D8%B6%D9%87-%D8%AF%D8%B1-%D8%AF%DB%8C%D8%AF%D8%A7%D8%B1-%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D9%85%D8%B5%D8%B1-%D8%A8%D8%A7-%DA%A9%D9%88%D8%B4%D9%86%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T15:49:00+00:00"/>
    <meta property="og:title" content="بررسی موضوع سد النهضه در دیدار وزیر خارجه مصر با کوشنر"/>
    <meta property="og:description" content="وزیر خارجه مصر که به واشنگتن سفر کرده است، با «جارد کوشنر» داماد و مشاور ارشد رئیس‌جمهور آمریکا دیدار کرد."/>
  </head>
  <body>
    <article>
      <h1>
        <a href="https://www.bultannews.com/fa/news/638474/%D8%A8%D8%B1%D8%B1%D8%B3%DB%8C-%D9%85%D9%88%D8%B6%D9%88%D8%B9-%D8%B3%D8%AF-%D8%A7%D9%84%D9%86%D9%87%D8%B6%D9%87-%D8%AF%D8%B1-%D8%AF%DB%8C%D8%AF%D8%A7%D8%B1-%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D9%85%D8%B5%D8%B1-%D8%A8%D8%A7-%DA%A9%D9%88%D8%B4%D9%86%D8%B1">بررسی موضوع سد النهضه در دیدار وزیر خارجه مصر با کوشنر</a>
      </h1>
      <h2>وزیر خارجه مصر که به واشنگتن سفر کرده است، با «جارد کوشنر» داماد و مشاور ارشد رئیس‌جمهور آمریکا دیدار کرد.</h2>
      <address><time datetime="2019-11-06T15:49:00+00:00">06 Nov 2019, 15:49</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «<b>سامح شکری</b>» وزیر خارجه مصر روز سه‌شنبه (دیروز) با «<b>جارد کوشنر</b>» مشاور ارشد «دونالد ترامپ» رئیس‌جمهور <b>آمریکا</b> دیدار کرد.</p>
      <p>وزارت خارجه مصر در بیانیه‌ای اعلام کرد که در این دیدار روابط دو کشور، افق‌های گسترش روابط دوجانبه و حمایت از همکاری‌های دوجانبه در زمینه‌های مختلف مورد بررسی قرار گرفت.</p>
      <p>پرونده سد النهضه از جمله محورهای مهم گفت‌وگوی دو طرف بود و شکری به تشریح تلاش‌های مصر در طول پنج سال گذشته به منظور دستیابی به توافق عادلانه جهت تحقق منافع سه کشور مصر، اتیوپی و سودان پرداخت و گفت که عدم همسویی اتیوپی با این تلاش‌ها علت بن‌بست در مذاکرات بوده است.</p>
      <p>سد النهضه بر روی رود نیل آبی در کشور اتیوپی و در ۴۰ کیلومتری مرز سودان در حال ساخت است. ساخت سد به طور رسمی و عملی از سال ۲۰۱۱ آغاز شده و پیش بینی‌مشود سال ۲۰۲۰ ساخت آن به پایان رسیده و تا سال ۲۰۲۲ آبگیری شود.</p>
      <p>طبق گزارش وبگاه «<a href="https://www.youm7.com/story/2019/11/5/%D8%B4%D9%83%D8%B1%D9%89-%D9%8A%D8%A8%D8%AD%D8%AB-%D9%85%D8%B9-%D9%83%D8%A8%D9%8A%D8%B1-%D9%85%D8%B3%D8%AA%D8%B4%D8%A7%D8%B1%D9%89-%D8%AA%D8%B1%D8%A7%D9%85%D8%A8-%D8%A7%D9%84%D8%AA%D9%88%D8%B5%D9%84-%D8%A5%D9%84%D9%89-%D8%AD%D9%84%D9%88%D9%84-%D8%B3%D9%84%D9%85%D9%8A%D8%A9/4491032">الیوم‌السابع</a>»، وزیر خارجه مصر از طرح آمریکا برای میزبانی نشست وزرای خارجه مصر، سودان و اتیوپی با مشارکت بانک جهانی در واشنگتن، قدردانی کرد.</p>
      <p>نشست وزرای سه کشور تحت نظارت آمریکا امروز چهارشنبه در واشنگتن برگزار می‌شود.</p>
      <p>شکری همچنین بر عمق روابط استراتژیک مصر و آمریکا و ضرورت استمرار هماهنگی و مشورت بین دو کشور درباره راهکارهای تقویت صلح و ثبات منطقه به ویژه در سایه بی‌ثباتی و بحران‌های موجود در منطقه، تأکید کرد.</p>
      <p>کوشنر و شکری همچنین پاره‌ای از مسائل منطقه‌ای از جمله مسئله فلسطین و تلاش‌های مصر برای ازسرگیری روند آشتی فلسطینیان، حفظ آرامش در نوار غزه و بهبود شرایط معیشتی این منطقه را بررسی کردند.</p>
      <p>دو طرف همچنین درباره نحوه دستیابی به راه‌حل‌های مسالمت‌آمیز درگیری‌های در منطقه به خصوص در لیبی و سوریه گفت‌وگو کردند.</p>
      <p>وزیر خارجه مصر صبح امروز چهارشنبه نیز با «لیندسی گراهام» سناتور جمهوری‌خواه و عضو کمیته روابط خارجه مجلس سنای آمریکا دیدار کرد.</p>
      <p>به گفته «احمد حافظ» سخنگوی وزارت خارجه مصر، شکری و گراهام روابط استراتژیک بین مصر و آمریکا و ضرورت حمایت واشنگتن از قاهره برای مقابله با چالش‌های امنیتی، سیاسی، اقتصادی و اجتماعی را بررسی کردند.</p>
      <p>شکری در این دیدار نیز پرونه سد النهضه را بررسی و به تشریح تحولات منطقه‌ای و دیدگاه مصر برای حل بحران‌های مختلف در غرب آسیا پرداخت.</p>
      <p>انتهای پیام/</p>
    </article>
  </body>
</html>