<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Nou-videoclip-Manel-Formigues_0_2339166211.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T15:00:02+00:00"/>
    <meta property="og:title" content="Nou videoclip de Manel, 'Formigues'"/>
    <meta property="og:description" content="Marc Urtasun trasllada a l'animació en 3D la inquietant història de la cançó del grup barceloní"/>
  </head>
  <body>
    <article>
      <h1>Nou videoclip de Manel, 'Formigues'</h1>
      <h2>Marc Urtasun trasllada a l'animació en 3D la inquietant història de la cançó del grup barceloní</h2>
      <address>
        <time datetime="2019-11-06T15:00:02+00:00">06 Nov 2019, 15:00</time>
      </address>
      <p>Marc Urtasun dirigeix el videoclip de <i>Formigues</i>, una de les cançons del disc <i>Per la bona gent</i> de Manel. Urtasun ha traslladat a l'animació en 3D la inquietant història d'una composició que comença amb uns versos de Verdaguer, i tot seguit s'endinsa en un territori inspirat pel conte <i>Casa tomada</i> de Cortázar, tal com va explicar el cantant del grup, Guillem Gisbert, <a href="https://www.ara.cat/cultura/Manel-conscients-seria-estrany-convencional_0_2319368101.html">a l'ARA</a>.</p>
      <figure>
        <img src="https://www.ara.cat/2019/10/04/cultura/Manel-conscients-seria-estrany-convencional_2319378105_66329299_117x66.jpg"/>
      </figure>
      <p>
        <a href="https://www.ara.cat/cultura/Manel-conscients-seria-estrany-convencional_0_2319368101.html">“Érem conscients que el disc seria estrany i poc convencional”</a>
      </p>
      <p><i>Formigues</i> és el tercer videoclip del nou àlbum de Manel després de <a href="https://www.ara.cat/cultura/videoclip-Manel-Bona-gent-Alenar_0_2301970033.html"><i>Per la bona gent</i></a> i <a href="https://www.ara.cat/cultura/Manel-videoclip-Boy-Band_3_2313398641.html"><i>Boy band</i></a>. De <i>Boy band</i>, per cert, n'ha fet una versió titulada <i>Poli band</i> el programa de TV3 <a href="https://www.youtube.com/watch?v=lRGxSR2qQs0"><i>Polònia</i></a> arran de l'actuació policial durant les protestes contra la sentència del Procés; a causa del contingut d'aquesta versió del Polònia, la <a href="https://www.ara.cat/media/fiscalia-esta_passant-polonia-odi-injuries-csif_0_2339166224.html">Fiscalia Provincial de Barcelona obre diligències per investigar una denúncia que s'adreça als integrants del grup Manel</a>, malgrat que no van participar en el gag de cap manera: la lletra de la cançó és una paròdia escrita pels guionistes del <i>Polònia</i>, i els personatges que apareixen al vídeo són actors del mateix programa, i no els membres de la banda.</p>
      <p>L'estrena del videoclip de <i>Formigues </i>arriba quan el grup barceloní està a punt de començar la gira de presentació del disc. El primer concert serà aquest dissabte, 9 de novembre, a València. Després vindran actuacions a Barcelona (16 de novembre), Tarragona (23 de novembre), Girona (29 de novembre), Palma (13 de desembre), Lleida (28 de desembre), Madrid (9 de gener), Saragossa (11 de gener), Calaf (2 de febrer) i Peralada (29 de febrer).</p>
    </article>
  </body>
</html>