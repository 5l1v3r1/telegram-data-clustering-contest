<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Dupnichanka-rodi-bliznaci-bez-da-znae-che-chaka-dve-bebeta-911688"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-06T15:27:00+00:00"/>
    <meta property="og:title" content="Дупничанка роди близнаци, без да знае, че чака две бебета"/>
    <meta property="og:description" content="Дупничанка роди близнаци, без да знае, че носи в утробата си две бебета, съобщи struma.bg. 23-годишн..."/>
  </head>
  <body>
    <article>
      <h1>Дупничанка роди близнаци, без да знае, че чака две бебета</h1>
      <address>
        <time datetime="2019-11-06T15:27:00+00:00">06 Nov 2019, 15:27</time>
      </address>
      <p>Дупничанка роди близнаци, без да знае, че носи в утробата си две бебета, съобщи struma.bg. 23-годишната Цветанка С. от Дупница, която е майка на още две деца – момче и момиче, не е ходила на лекарска консултация по време на бременността. Преди няколко дни тя получила родилни болки и била приета в родилното отделение на общинската болница в Дупница.</p>
      <p>Ето какво заяви д-р Кръстев, завеждащ родилно отделение: “Пациентката пристигна с родилни болки. Нямаше време за губене. При прегледа на ехографа установих, че пациентката ще става майка на близнаци. Веднага я вкарахме в родилна зала. За 40 минути се родиха две здрави бебета. Първо на бял свят се появи момиченцето, след 40 мин. и момченцето. Бебетата се родиха по естествен път. Не се наложи да се прави секцио. От години не са се раждали близнаци по естествен път, винаги се налага да се действа оперативно. Новородените са добре и ги изписахме преди два дни", добави медикът.</p>
      <p>Момченцето се е родило 3 кг, а момиченцето 2,3 кг. Акушерката с 40 години стаж Роза Бачева е била част от екипа при раждането на двойката близнаци. Ето какво заяви тя: "В моята 40-годишна практика за втори път израждам близнаци по естествен път. Винаги се налага да се извърши секцио. Преди близо 26 г. изродихме двете дъщери близначки на Архиерейския наместник на Дупнишка духовна околия отец Георги Паликарски. Те вече са големи, имат си и деца". От началото на годината в общинската болница са се родили 150 бебета. Репортери се свързаха по телефона с майката на близнаците, но тя отказа да коментира. Разбра се, че таткото има брат и сестра близнаци.</p>
    </article>
  </body>
</html>