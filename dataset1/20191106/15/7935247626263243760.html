<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/kisi-basi-tasarruf-16-bin-480-lira-214351h.htm"/>
    <meta property="og:site_name" content="OLAY"/>
    <meta property="article:published_time" content="2019-11-06T15:17:00+00:00"/>
    <meta property="og:title" content="Kişi başı tasarruf 16 bin 480 lira"/>
    <meta property="og:description" content="Türkiye'de tasarruf mevduatları yılın 9 ayında 2018'in aynı dönemine göre yüzde 14,8 artarak 1 trilyon 351 milyar liraya yükseldi. Bu dönemde kişi başı tasarruf miktarı 16 bin 480 lira oldu."/>
  </head>
  <body>
    <article>
      <h1>Kişi başı tasarruf 16 bin 480 lira</h1>
      <h2>Türkiye'de tasarruf mevduatları yılın 9 ayında 2018'in aynı dönemine göre yüzde 14,8 artarak 1 trilyon 351 milyar liraya yükseldi. Bu dönemde kişi başı tasarruf miktarı 16 bin 480 lira oldu.</h2>
      <address>
        <time datetime="2019-11-06T15:17:00+00:00">06 Nov 2019, 15:17</time>
      </address>
      <p>Türkiye İstatistik Kurumu (TÜİK) ile Bankacılık Düzenleme ve Denetleme Kurumu (BDDK) verilerine göre, Türkiye'de tasarruf mevduatları, eylül sonu itibarıyla geçen yılın aynı dönemine kıyasla yüzde 14,8 artışla 1 trilyon 351 milyar 431 milyon 439 bin lira düzeyinde gerçekleşti. Geçen yıl için nüfusu 82 milyonu aşan Türkiye'de, böylece kişi başına ortalama tasarruf miktarı da 16 bin 480 lira olarak hesaplandı. Bu rakam 2018'in ocak-eylül döneminde 14 bin 359 lira düzeyinde bulunuyordu. Bu da geçen bir yıllık süreçte Türkiye'de vatandaşın tasarrufunun ortalama 2 bin 121 lira arttığını ortaya koydu.</p>
      <p>
        <b>İSTANBUL İLK SIRADA</b>
      </p>
      <p>Kişi başı tasarrufların İstanbul'da, eylül sonu itibarıyla 37 bin 964 lira düzeyinde bulunduğu görüldü. İstanbul, bu rakamla kişi başına en yüksek tasarruf edilen kent oldu. İstanbul'u 24 bin 427 lirayla Muğla, 24 bin 264 lirayla Ankara, 21 bin 666 lirayla İzmir, 19 bin 270 lirayla Antalya izledi. Böylece 5 kentte kişi başı tasarruf miktarı Türkiye ortalamasının üzerinde gerçekleşti. Söz konusu 5 ilin yanı sıra Bursa, Yalova, Denizli, Aydın, Tunceli, Edirne, Eskişehir, Trabzon, Çanakkale olmak üzere toplam 34 ilde kişi başı tasarruf miktarı 10 bin lirayı aştı. Öte yandan kişi başı tasarruf mevduatı büyüklüğünde yıllardır İstanbul'un hemen ardında yer alan Ankara'nın, ikincilik pozisyonunu Muğla'ya kaptırması dikkati çekti.</p>
      <p>
        <b>EN DÜŞÜK MİKTAR BAYBURT'TA</b>
      </p>
      <p>Türkiye'deki toplam tasarruf mevduatlarının yüzde 42,3'ü İstanbul'da birikti. 15 milyonu aşkın kişiye ev sahipliği yapan İstanbul'da, 2019'un ocak-eylül döneminde toplam 572 milyar 27 milyon 350 bin liralık tasarruf mevduatı toplandı. Bu ili 133 milyar 550 milyon 398 bin lirayla Ankara, 93 milyar 609 milyon 110 bin lirayla İzmir, 46 milyar 755 milyon 86 bin lirayla Antalya takip etti. Miktar açısından Türkiye'de en düşük tasarruf mevduatının bulunduğu kentlerde başı 408 milyon 605 bin lirayla Bayburt çekti. Bayburt'u 481 milyon 230 bin lirayla Ardahan, 553 milyon 853 bin lirayla Kilis, 648 milyon 745 bin lirayla da Hakkari izledi.</p>
    </article>
  </body>
</html>