<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/genprokuratura-pereviryaye-mozhlive-zniknennya-materialiv-sprav-maydanu-328716_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T15:48:00+00:00"/>
    <meta property="og:title" content="Генпрокуратура перевіряє можливе зникнення матеріалів &quot;справ Майдану&quot;"/>
    <meta property="og:description" content="Розслідування почали напередодні, 5 листопада."/>
  </head>
  <body>
    <article>
      <h1>Генпрокуратура перевіряє можливе зникнення матеріалів "справ Майдану"</h1>
      <h2>Розслідування почали напередодні, 5 листопада.</h2>
      <address>
        <time datetime="2019-11-06T15:48:00+00:00">06 Nov 2019, 15:48</time>
      </address>
      <p>Генеральна прокуратура розпочала внутрішнє розслідування через можливе <b><a href="https://dt.ua/POLITICS/gorbatyuk-mozhe-ocholiti-pidrozdil-dbr-z-rozsliduvannya-sprav-maydanu-truba-328596_.html">зникнення деяких матеріалів "справ Майдану"</a></b>, повідомила пресслужба ГПУ. Вказано, що про зникнення документів повідомили ЗМІ.</p>
      <p>"За погодженням Генерального прокурора наказом керівника Генеральної інспекції від 5 листопада 2019 року розпочато службове розслідування з метою перевірки обставин можливої втрати окремих матеріалів кримінального провадження щодо розслідування вбивств, скоєних 18-20 лютого 2014 року. Відповідна інформація була розповсюджена засобами масової інформації", - йдеться у повідомленні.</p>
      <p>В ГПУ нагадали про створення інвентаризаційної комісії на чолі із заступником генпрокурора Віктором Чумаком, яка з 11 листопада має розпочати інвентаризацію матеріалів кримінальних проваджень та інших матеріальних носіїв щодо злочинів, пов'язаних з Революцією Гідності.</p>
      <p>Директор Державного бюро розслідувань Роман Труба повідомив, що Генеральна прокуратура України до 20 листопада <b><a href="https://dt.ua/POLITICS/cherez-obmezhene-chislo-slidchih-sprava-maydanu-mozhe-zavisnuti-truba-328421_.html">повинна передати всі матеріали розслідування "справ Майдану"</a></b> ДБР, однак останньому може не вистарчити слідчих для такого об'ємного розслідування.</p>
      <p>Генпрокуратура та Держбюро розслідувань <b><a href="https://dt.ua/UKRAINE/gpu-ta-dbr-domovilisya-pro-umov-peredachi-sprav-maydanu-327898_.html">домовилися про передачу бюро справ Майдану</a></b>. Зокрема у бюро буде створено окремий підрозділ, який працюватиме над розслідуванням злочинів проти учасників Революції Гідності.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>