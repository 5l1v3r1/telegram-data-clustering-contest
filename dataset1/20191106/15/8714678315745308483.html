<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/markedsdirektoren-i-p4-slutter/"/>
    <meta property="og:site_name" content="Kampanje"/>
    <meta property="article:published_time" content="2019-11-06T15:20:04+00:00"/>
    <meta property="og:title" content="Markedsdirektøren i P4 slutter"/>
    <meta property="og:description" content="Kun to av åtte i P4s ledergruppe er kvinner. Nå slutter en av dem."/>
  </head>
  <body>
    <article>
      <h1>Markedsdirektøren i P4 slutter</h1>
      <address><time datetime="2019-11-06T15:20:04+00:00">06 Nov 2019, 15:20</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>Kun to av åtte i P4s ledergruppe er kvinner. Nå slutter en av dem.</b>
      </p>
      <p>
        <i>Saken er oppdatert med kommentarer fra administrerende direktør i P4, Kenneth Andresen.</i>
      </p>
      <p>Ledergruppen i P4 er blitt litt slankere etter at markedsdirektør <b>Charlotte Førli</b> har bestemt seg for å slutte i radiokanalen. Hun var blant annet sentral i markedsføringen av P4 under det store digitaliseringsprosjektet av norsk kommersiell radio i 2017 der FM-nettet ble stengt til fordel for det nye DAB-nettet.</p>
      <p>- Ja, det stemmer at jeg har sluttet i P4. Utover det har jeg ingen kommentar, sier Førli til Kampanje.</p>
      <p>Førli kom til den kommersielle radiokanalen P4 i september 2013. Da hadde hun rukket å være et snaut år i app-utviklingsselskapet Shortcut. Før det var Førli i både Oslo Kino og Paramount.  </p>
      <p>- Hva skal du gjøre fremover?</p>
      <p>- Det skal jeg bruke tiden til å tenke litt på, sier Førli i en SMS til Kampanje.</p>
      <p>Markedsdirektøren slutter samtidig med at radiokanalen P4 gjennomfører en nedbemanning på seks årsverk, av totalt <a href="https://kampanje.com/link/da578ac22f0245c29e009dfc28fdca41.aspx"><b>45 årsverk</b></a> i hele Nent Group i Norge.</p>
      <p>
        <b>Les også: <a href="https://kampanje.com/link/b0d7ef6a171b455dbc793ae4eb6a7dc1.aspx">P4 skal kutte opp mot sju årsverk: - Må se om vi er riktig organisert for fremtiden</a></b>
      </p>
      <p>- Jeg kan bekrefte at Charlotte Førli, i forbindelse med en omorganisering av markedsarbeidet på huset, har valgt å se etter nye utfordringer utenfor P4-gruppen. Førli har vært sentral i arbeidet med å løfte merkevaren P4 og ikke minst i forhold til å bygge kjennskap rundt alle våre nye kanaler. Jeg ønsker henne lykke til og alt godt, sier P4-sjef Kenneth Andresen til Kampanje. </p>
      <p>- Hvem tar dette ansvaret fremover eller blir markedsføring av P4 mindre viktig?</p>
      <p>- Selv om vi nå kommer til å organisere markedsarbeidet vårt på en annen måte, blant annet ved å trekke på konsernfunksjoner, kan jeg forsikre om at både P4 og alle da andre radiokanalene våre kommer til å være godt synlige i markedet også i fremtiden, sier Andresen. </p>
      <p>Førli var en av åtte faste ledere i P4 og lenge den eneste kvinnen i P4s ledergruppe. Kvinneandelen i P4-ledelsen opprettholdes imidlertid, ettersom nyhetssjef <b>André Winje Arntzen</b> er blitt erstattet midlertidig av fungerende nyhetsredaktør <b>Marte Svarva</b>. Arntzen sluttet i september til fordel for en ny stilling i Sparebank 1 Gudbrandsdal.</p>
      <p>- Når det gjelder kvinneandelen i ledergruppen, så er det ikke vanskelig å være enig i at den ikke er god nok. På dette feltet må vi bare erkjenne at vi ikke har gjort en god nok jobb. Vårt klare mål er å rekruttere flere kvinner til toppledelsen, sier Andresen. </p>
      <p>En rekke direktører og ledere har den siste tiden sluttet i det nordiske tv- og radiokonsernet Nordic Entertainment Group (Nent) som en følge av en kraftig nedbemanning i tv-selskapet, men også «en overtallighet» i radiokanalen P4.</p>
      <p>P4-sjef <b>Kenneth Andresen</b> er i dag den Nent-ansatt med størst myndighet i sin nye rolle som Beat Officer Manager i Norge.</p>
      <p>
        <b>Les mer: </b>
        <a href="https://kampanje.com/link/9992c495e88e455daa30da9a66577ff5.aspx">
          <b>Nent-topper i kø ut døra: - Forstår at det kreves radikale grep</b>
        </a>
      </p>
    </article>
  </body>
</html>