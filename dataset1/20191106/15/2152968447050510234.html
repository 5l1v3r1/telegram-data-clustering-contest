<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/rusia/2019/11/06/rusiia-se-zahvana-da-razvenchava-mita-za-lenin-i-po-televiziiata-i-v-kinata.428761"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T15:00:00+00:00"/>
    <meta property="og:title" content="Русия се захвана да развенчава мита за Ленин - и по телевизията, и в кината"/>
    <meta property="og:description" content="Легендите за добрия Ленин – бил ли е той психично болен? | Dnes.bg"/>
  </head>
  <body>
    <article>
      <h1>Русия се захвана да развенчава мита за Ленин - и по телевизията, и в кината</h1>
      <h2>Легендите за добрия Ленин – бил ли е той психично болен?</h2>
      <address><time datetime="2019-11-06T15:00:00+00:00">06 Nov 2019, 15:00</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Престъпен убиец, душевноболен, дребен буржоа - такъв, без мистичен воал и далеч от съветските клишета, е представен Ленин по екраните в Русия близо 30 години след разпадането на Съветския съюз.</p>
      <p>Документалният сериал "Ленин", който ще бъде показан скоро по Първи канал на националната телевизия, цели "да сложи край на мита за Владимир Улянов" - истинското име на основателя на СССР, казва авторът на сценария Игор Липин.</p>
      <p>За да бъдат заснети 18-те епизода, десетина офицери, ръководени от бившия завеждащ архивите на Федералната служба за сигурност (ФСС, някогашният КГБ) - генерал Василий Христофоров, четири години ровят в документите на тайните служби.</p>
      <p>"Оказва се, че легендата за добрия Ленин, изправен срещу лошия Сталин, е лъжа, защото именно Ленин започва червения терор", разказва пред АФП Игор Липин дни, преди в четвъртък да се навършат 102 години от болшевишката революция.</p>
      <p>В документалния филм е включено и писмо от август 2018 г., в което Ленин призовава да бъдат убити два милиона селяни, обявени за богаташи - т. нар. кулаци, подложени впоследствие на страшни репресии. Месец по-късно той дава указание да се "изолират" в концлагери хора от враждебните класи.</p>
      <p>
        <b>Психично болен?</b>
      </p>
      <p>Други документи доказват според авторите на сериала, че Ленин е страдал от психически разстройства и че майка му е писала до полицията през април 1898 г., споменавайки "обезпокоителното психично състояние" на младия революционер и "душевното заболяване в семейството".</p>
      <p>Категоричният тон на документалния филм е в разрез с култа към личността, насаждан 70 години в СССР.</p>
      <p>Песни, филми, стихотворения, портрети, цитати, заучавани наизуст, и лозунги, окачени на обществени места - Ленин бе навсякъде. Дотам, че известен виц от съветско време гласеше: пускат по магазините тройно легло, защото "Ленин е с нас".</p>
      <p>Комунистическата пропаганда му бе създала имидж на аскет, алтруист и най-вече хуманист - за разлика от тиранина Сталин.</p>
      <p>Макар да изчезна от публичния дискурс след края на СССР, Ленин все още се ползва с известна популярност.</p>
      <p>По данни от последното голямо допитване, осъществено през 2017 г. от центъра "Левада" по случай стогодишнината на болшевишката революция, 41 на сто от хората в Русия имат положителна представа за бившия държавен ръководител.</p>
      <p>Четирима от всеки петима жители на страната са "против" събарянето на все още многобройните му паметници. А мавзолеят с балсамираното му тяло все така си стои в центъра на Червения площад.</p>
      <p>Новите руски власти са склонни да пренебрегват Ленин и предпочитат да изтъкват централната роля на Сталин в победата над нацистите.</p>
      <p>В известен смисъл "Ленин бе забравен и засенчен от Сталин", споделя пред АФП режисьорът Владимир Хотиненко, чийто пълнометражен филм "Ленин. Неизбежността" излезе в Русия в края на октомври.</p>
      <p>Творбата никак не пресъздава живота на един пролетарий - Владимир Илич Улянов е показан като дребен буржоа, който ходи с бомбе, папийонка и бастун или се наслаждава на Вагнер в операта.</p>
      <p>Тази суперпродукция с виртуозен кастинг и операторска работа разказва за един будещ противоречиви коментари епизод - завръщането в Русия през 1917 г. на човека, оглавявал по онова време малка революционна партия като изгнаник в Швейцария.</p>
      <p>
        <b>Германски пари</b>
      </p>
      <p>Това пътуване с влак - през цяла Германия в разгара на Първата световна война, би било невъзможно без одобрението на кайзера, твърдят авторите на филма.</p>
      <p>Малко след това Октомврийската революция сваля царя, а после, през март 1918 г., болшевишкият вожд подписва мир с Райха, изоставяйки съюзниците на Русия.</p>
      <p>Изпълнителят на ролята му Евгений Миронов не се изказва много ласкаво за него, имайки предвид подозренията, че вождът на революцията е финансирал делото си с пари от германския враг.</p>
      <p>Ленин изобщо не е обичал Русия, нито руснаците - тези "мързеливи мужици"; Русия е била за него само начало на проекта му за световна революция, заявява актьорът, цитиран във вторник от "Известия".</p>
      <p>Говорителят на руската комунистическа партия (КПРФ) Александър Юшченко съжалява, че се търси начин за дискредитиране на Ленин чрез някакви пари от Германия в момент, когато икономическите и социалните неравенства подбуждат масите да излизат на протест "в Русия и по света".</p>
      <p>Това "показва, че идеите на Ленин все още разпалват тълпите и те се надигат срещу собствениците на капитала", заяви той пред АФП.<br/> </p>
      <p>/БТА/<br/> </p>
    </article>
  </body>
</html>