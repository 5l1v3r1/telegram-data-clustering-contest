<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/columns/2019/11/6/653400/"/>
    <meta property="og:site_name" content="Економічна правда"/>
    <meta property="article:published_time" content="2019-11-06T15:28:00+00:00"/>
    <meta property="og:title" content="З турботою про громади: чи зможуть ОТГ купити землю після відміни мораторію"/>
    <meta property="og:description" content="Аграрний комітет рекомендував прийняти за основу законопроект щодо обігу земель сільгосппризначення. Громади можуть отримати право стати активними учасниками ринку, але чи є у них на це кошти?"/>
  </head>
  <body>
    <article>
      <h1>З турботою про громади: чи зможуть ОТГ купити землю після відміни мораторію</h1>
      <h2>Аграрний комітет рекомендував прийняти за основу законопроект щодо обігу земель сільгосппризначення. Громади можуть отримати право стати активними учасниками ринку, але чи є у них на це кошти?</h2>
      <address><time datetime="2019-11-06T15:28:00+00:00">06 Nov 2019, 15:28</time> by <a rel="author" href="https://www.epravda.com.ua/authors/5cb024aa1000c/" target="_blank">Ігор Миклащук</a></address>
      <p>У жовтні на оперативному і "таємному" засіданні аграрного комітету Верховної Ради, на який не вдалося потрапити представникам громадськості та аграріїв, щоби висловити свою позицію, депутати розглянули законопроекти по ринку землі.</p>
      <p>У підсумку профільний комітет рекомендував прийняти за основу депутатський законопроект № 2178-10.</p>
      <p>Цей законопроект передбачає, що ринок землі в Україні буде запущено з 1 жовтня 2020 року.</p>
      <p>По факту, це урядовий законопроект. Щоправда після масових протестів сільгоспвиробників депутати пішли на мінімальні уступки і відтермінували право купувати земельні ділянки сільськогосподарського призначення іноземцям до 1 січня 2024 року.</p>
      <p>Тут варто зазначити, що за останніми відкритими даними провідних соціологічних агенцій, проти допуску іноземців на ринок с/г земель виступає переважна більшість українців, включаючи власників земельних ділянок (пайовиків).</p>
      <p>Цікаво спостерігати, як протягом останніх місяців змінювалася риторика урядовців та авторів депутатського законопроекту про обіг земель сільськогосподарського призначення.</p>
      <p>Якщо спочатку допуск на ринок землі іноземців урядовці пояснювали необхідністю залучення інвестицій, то зараз ключову увагу автори земельної реформи акцентують на інтересах громад.</p>
      <p>Відстоюючи інтереси громад, проаналізуємо яким чином запровадження норм законопроекту № 2178-10 позначиться на розвитку ОТГ.</p>
      <h3>Що не так із законопроектом про обіг земель</h3>
      <p>Зважаючи на популярний сьогодні тренд децентралізації, логіка авторів земельної реформи поставити в центр уваги інтереси громад зрозуміла. Адже для них важливо вигідно продати відкриття ринку землі суспільству, не втративши при цьому свої рейтинги.</p>
      <p>Тези депутатів про те, що завдяки прийняттю комітетського законопроекту громади виступатимуть активними учасниками ринку землі, є маніпулятивними.</p>
      <p>Чиновники обіцяють, що ОТГ зможуть викупити частину землі у бажаючих продати її селян та здавати в оренду або працювати на ній самостійно.</p>
      <p>Сумнів викликає економічна ефективність такого законодавчого права.</p>
      <p>Loading... При теперішній фінансовій спроможності громад вільних коштів у них просто нема, тому навряд чи знайдеться ОТГ, яке придбає 100 га землі за 5 млн грн (у розрахунку, що 1 га в середньому вартуватиме 50 тис. грн / 2 тис. доларів) для того, щоб здавати землю в оренду.</p>
      <p>Самостійно працювати на землі громада також не буде, адже як і держава, вона навряд чи зможе бути ефективним сільгоспвиробником.</p>
      <p>Щоб наочно показати, наскільки сільське господарство є важливим для розвитку сільських об’єднаних територіальних громад, експерти Асоціації ОТГ "ІКОМІС" для прикладу проаналізували стан справ у сфері земельних відносин у Паланській громаді Уманського району Черкаської області.</p>
      <p>Паланську ОТГ складно назвати повністю аграрною. Адже у ній здійснює свою діяльність велике меблеве підприємство, а також знаходиться військова частина.</p>
      <p>Однак навіть у цій громаді за результатами бюджетного 2018 року із 44 млн грн власних доходів місцевого бюджету 33,2 млн грн (75,4%) становлять надходження від сільського господарства.</p>
      <p>В інших сільських громадах, де немає промисловості, надходження від сільського господарства складають до 90% доходів бюджету.</p>
      <p>Зважаючи, що аграрний сектор продукує 17 % ВВП і 40% валютної виручки, то те, яким буде ринок землі позначиться на всіх громадах та економіці країни в цілому.</p>
      <p>Побоювання викликає норма про максимальну сукупну площу земель сільськогосподарського призначення у власності на рівні 35% в межах однієї об’єднаної територіальної громади.</p>
      <p>Виникає риторичне питання політичного характеру: наскільки місцева влада зможе бути незалежна від господаря всієї с/г землі?</p>
      <p>Відповідь відома – місцева влада буде змушена підкорятися такому монополісту.</p>
      <p>Адже він буде найбільший і практично єдиний платник податків і працедавець у громаді.</p>
      <p>У результаті політичні права жителів такої громади також перетворяться на фікцію. Обирати місцеву владу будуть не мешканці громади, а її господар.</p>
      <p>У тому, що такий сценарій більш ніж реальний, легко переконатися, якщо взяти до уваги, що вже сьогодні є багато громад, де переважну більшість земель обробляє агрохолдинг.</p>
      <p>Однак сьогодні агрохолдинги змушені хоч і частково, але рахуватися із власниками паїв, оскільки ті можуть відмовитися здавати їм землю в оренду, проте після продажу землі цей стримуючий фактор зникне.</p>
      <p>Отже, незважаючи на те, що земельний законопроект формально гарантує обмеження на ринку землі для іноземців, він одночасно створює небезпечні передумови для монополізації землі великими латифундіями.</p>
      <p>Адже обмеження на володіння землею не більше 35% в межах громади та не більше 15% від території області і не більше 0,5% (200 тис. га) с/г земель України "в одні руки" це надто багато.</p>
      <p>Запевнення урядовців, що держава посилить антимонопольні механізми, не витримують критики. Адже як свідчить попередній досвід, антимонопольний комітет є неефективним борцем із монополіями.</p>
      <h3>Ефективність використання земель</h3>
      <p>Сьогодні не стоїть питання бути чи не бути ринку землі, але є необхідність виробити такі правила гри, які в умовах ринку даватимуть найбільші дивіденди мешканцям громад.</p>
      <p>Серед різних категорій землекористувачів чітко виокремлюються три основні: агрохолдинги, середні сільгоспвиробники, одноосібники.</p>
      <p>Аналізуючи ефективність використання земель різними категоріями землекористувачів Паланської громади бачимо, що найбільшу цінність для громади становлять середні сільгоспвиробники, які у 2018 році з 1 гектару землі сплатили 2640 грн платежів і податків.</p>
      <p>Агрохолдинги сплатили утричі менше – 910 грн з гектару, а одноосібники ще менше – 626 грн.</p>
      <figure>
        <img src="https://eimg.pravda.com/images/doc/0/1/01b44f2-------------1--1-.jpg"/>
      </figure>
      <p>Причина низьких доходів для громади від агрохолдингів криється у структурі їхнього виробництва, яке зорієнтоване на вирощування монокультур, що при сучасних технологіях практично не потребує робочих рук.</p>
      <p>Середні ж сільгоспвиробники диверсифікують свій бізнес і таким чином створюють більше робочих місць.</p>
      <p>У перерахунку на 100 гектар у Паланській громаді агрохолдинги не створили жодного робочого місця, а середні сільгосппідприємства забезпечили роботою 10 сімей.</p>
      <figure>
        <img src="https://eimg.pravda.com/images/doc/e/7/e71a803-------------2--1-.jpg"/>
      </figure>
      <h3>Яким має бути закон про обіг земель</h3>
      <p>Зважаючи, що депутатський законопроект №2178-10 не встановлює розумних лімітів на володіння землею "в одні руки", то це загрожує концентрацією великих земельних масивів у володінні однією особою.</p>
      <p>Більше того: обмеження у 35% в межах однієї громади можна обійти через "лазівки" у законопроекті, завдяки яким можна контролювати необмежену кількістю с/г землі.</p>
      <p>Оскільки законопроект сприяє розвитку олігархізації аграрного сектору, він абсолютно невигідний громадам і приймати його не можна.</p>
      <p>Важливо розуміти, що наразі земельна реформа у поточному вигляді не є доконаним фактом.</p>
      <p>Зараз вона перебуває на стадії проекту закону, який ще має пройти голосування в парламенті, а потім бути підписаний президентом; тому він може змінюватися.</p>
      <p>Для того, щоби знизити рівень напруги у суспільстві, уряду і профільному аграрному комітету Верховної Ради слід відмовитися від практики "попередників" шляхом кулуарного обговорення приймати важливі для майбутнього країни рішення, а долучити до роботи над законопроектом земельної реформи представників асоціацій органів місцевого самоврядування і профільних аграрних асоціацій.</p>
      <p>Це дасть можливість розробити дієвий законопроект, який в умовах запуску ринку землі врахує інтереси громад, інтереси сільгоспвиробників, інтереси громадян України, які мають бути єдиними власниками землі.</p>
      <p>Якщо піти шляхом повної лібералізації ринку без встановлення розумних лімітів на володіння землею в одні руки, то середній сільгоспвиробник програє конкуренцію агрохолдингам. Адже у них дешевші кредити, свої порти тощо.</p>
      <p>Власник середнього за розміром агропідприємства може особисто проконтролювати виробничі процеси на площі до 10 тис. га землі.</p>
      <p>Якщо площа більша, то управління необхідно делегувати найнятим менеджерам, у яких нижча мотивація. Тому з кожною наступною тисячею гектарів ефективність агропідприємства на гектар падає.</p>
      <p>Для ефективного виробництва агрохолдинги займаються вирощуванням монокультур (пшениця, кукурудза, ріпак тощо). Їм нема сенсу займатися овочівництвом, садівництвом тощо.</p>
      <p>Я підтримую необхідність прийняття законопроекту про обіг землі, адже право приватної власності сприяє формуванню відповідального власника.</p>
      <p>Таким відповідальним власником може виступати насамперед середній сільгоспвиробник, який сам проживає у громаді і вже сьогодні забезпечує людей роботою і сплачує податки.</p>
    </article>
  </body>
</html>