<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740354"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T15:00:00+00:00"/>
    <meta property="og:title" content="&quot;ส.ป.ก.&quot;เดินหน้ายึดคืนสวนปาล์ม แจกคนจนกระบี่888ราย"/>
    <meta property="og:description" content="เลขาฯ ส.ป.ก.เผยเดินเครื่องยึดสวนปาล์มกระบี่คืนจากนายทุนแจกคนจน 888 ราย พร้อมเปิดโอกาสให้พิสูจน์สิทธิภายใน 15 วัน ด้าน “ธรรมนัส” ให้ใช้ จ.กระบี่เป็นต้นแบบแก้ปัญหาที่ดิน ส.ป.ก.ทั่วประเทศ"/>
  </head>
  <body>
    <article>
      <h1>"ส.ป.ก."เดินหน้ายึดคืนสวนปาล์ม แจกคนจนกระบี่888ราย</h1>
      <address>
        <time datetime="2019-11-06T15:00:00+00:00">06 Nov 2019, 15:00</time>
      </address>
      <p>
        <b>เลขาฯ ส.ป.ก.เผยเดินเครื่องยึดสวนปาล์มกระบี่คืนจากนายทุนแจกคนจน 888 ราย พร้อมเปิดโอกาสให้พิสูจน์สิทธิภายใน 15 วัน ด้าน “ธรรมนัส” ให้ใช้ จ.กระบี่เป็นต้นแบบแก้ปัญหาที่ดิน ส.ป.ก.ทั่วประเทศ</b>
      </p>
      <p>เมื่อวันที่ 6 พ.ย. นายวิณะโรจน์ ทรัพย์ส่งสุข เลขาธิการสำนักงานการปฏิรูปที่ดินเพื่อเกษตรกรรม (ส.ป.ก.) เดินทางไป จ.กระบี่เพื่อประชุมเร่งรัดการแก้ไขปัญหาที่ดินทำกินในพื้นที่ ส.ป.ก. ตามที่ ร.อ.ธรรมนัส พรหมเผ่า รมช.เกษตรฯ สั่งให้แก้ไขแล้วเสร็จโดยเร็ว<br/><br/>เลขาธิการ ส.ป.ก.กล่าวว่า พื้นที่ จ.กระบี่มีพื้นที่ที่ต้องยึดคืนจากบริษัทสหอุตสาหกรรมน้ำมันปาล์ม จำกัด เพื่อนำมาจัดสรรให้แก่เกษตรกรและผู้ยากไร้ ประมาณ 11,908 ไร่ โดยแบ่งออกเป็น 2 ส่วนคือ ส่วนแรก เป็นพื้นที่ที่ยังไม่เคยเข้าสู่กระบวนการจัดที่ดินของ ส.ป.ก. ในเขต อ.เมือง ประมาณ 1,000 ไร่ ซึ่งดำเนินการตามคำสั่งหัวหน้า คสช.ที่ 39/2560 โดยยึดคืนแล้วเมื่อวันที่ 2 ต.ค.62 แปลง NO 601 เนื้อที่ 973 ไร่ อยู่ระหว่างการเปิดให้ผู้ที่มีเอกสารสิทธิอื่นมายื่นคัดค้านภายใน 15 วัน หากมีผู้ยื่นคัดค้าน ทางสำนักกฎหมายจะส่งเจ้าหน้าที่ไปช่วยตรวจสอบข้อเท็จจริงร่วมกับ ส.ป.ก.กระบี่ ว่าการคัดค้านฟังขึ้นหรือไม่ แต่ทั้งหมดต้องแล้วเสร็จภายใน 30 วัน</p>
      <figure>
        <img src="https://www.dailynews.co.th/admin/upload/20191106/news_MjslHRfkPI221710_533.jpg?v=20191107046?v=5440"/>
      </figure>
      <p>           <br/>“ส่วนพื้นที่ที่เหลือในท้องที่ อ.กระบี่ อ.เหนือคลอง และ อ.เขาพนม ได้สั่งการให้สำนักแผนที่และสารบบที่ดินเร่งเข้าสำรวจรังวัด เพื่อกันพื้นที่เอกสารสิทธิอื่นออกไป และให้เหลือเฉพาะพื้นที่ของ ส.ป.ก.จริง ๆ เพื่อส่งให้สำนักกฎหมายและสำนักพัฒนาพื้นที่ปฏิรูปที่ดินร่วมกันคำนวณค่าความเสียหายประกอบการฟ้องคดีแพ่งกับเอกชนที่ยึดครองต่อไป โดยกำหนดระยะเวลาให้แล้วเสร็จภายใน 30 วัน” เลขาธิการ ส.ป.ก.ระบุ<br/>           <br/>นายวิณะโรจน์ กล่าวย้ำว่า เมื่อยึดคืนพื้นที่ ส.ป.ก.ได้แล้ว จะจัดสรรที่ดินให้กับเกษตรกรและผู้ยากไร้ได้ 888 ราย โดยจะคัดเลือกเกษตรกรและผู้ยากไร้ที่มีภูมิลำเนาอยู่ในพื้นที่ จ.กระบี่ ซึ่งมีคุณสมบัติตรงตามหลักเกณฑ์ก่อนเป็นลำดับแรก พร้อมกันนี้ ส.ป.ก. ได้เตรียมแผนการพัฒนาโครงสร้างพื้นฐานที่จำเป็นในพื้นที่ให้มีความพร้อมก่อนที่จะส่งต่อให้สถาบันเกษตรกรเข้ามาใช้ประโยชน์ในที่ดินพร้อมกับดูแลเกษตรกรสมาชิกให้สามารถดำรงชีวิตและประกอบอาชีพเกษตรกรรมในพื้นที่ได้จริง ประการสำคัญ รมช.เกษตรฯ ได้ย้ำให้นำวิธีการแก้ปัญหาที่ดิน ส.ป.ก.ใน จ.กระบี่ มาเป็นรูปแบบนำร่องในการแก้ปัญหาพื้นที่อื่น ๆ ต่อไป โดยยึดหลักความโปร่งใส ตรวจสอบทั้งกระบวนการ.</p>
      <figure>
        <img src="https://www.dailynews.co.th/admin/upload/20191106/news_TxGRGhYAdq221736_533.jpg?v=20191107046?v=2187"/>
      </figure>
      <figure>
        <img src="https://www.dailynews.co.th/admin/upload/20191106/news_KGhiJTWHpp221723_533.jpg?v=20191107046?v=5402"/>
      </figure>
    </article>
  </body>
</html>