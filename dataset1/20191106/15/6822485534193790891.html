<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815139.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T15:43:00+00:00"/>
    <meta property="og:title" content="رئیس اتحادیه پیشکسوتان جامعه کارگری: امیدواریم بدهی جاری دولت به تأمین اجتماعی در بودجه سال آینده لحاظ شود"/>
    <meta property="og:description" content=" رئیس اتحادیه پیشکسوتان جامعه کارگری درگفتگو با دانشجو، گفت: پرداخت مطالبات مراکز درمانی توسط سازمان تأمین اجتماعی روند خوبی دارد که حاصل همکاری و همگرایی بوجود آمده بین وزارت تعاون، کار و رفاه اجتماعی و وزارت بهداشت، درمان و آموزش پزشکی است."/>
  </head>
  <body>
    <article>
      <h1>رئیس اتحادیه پیشکسوتان جامعه کارگری: امیدواریم بدهی جاری دولت به تأمین اجتماعی در بودجه سال آینده لحاظ شود</h1>
      <address>
        <time datetime="2019-11-06T15:43:00+00:00">06 Nov 2019, 15:43</time>
      </address>
      <p>صادقی گفت: پرداخت مطالبات مراکز درمانی توسط سازمان تأمین اجتماعی روند خوبی دارد که حاصل همکاری و همگرایی بوجود آمده بین وزارت تعاون، کار و رفاه اجتماعی و وزارت بهداشت، درمان و آموزش پزشکی است.</p>
      <p> رئیس اتحادیه پیشکسوتان جامعه کارگری درگفتگو با دانشجو، گفت: پرداخت مطالبات مراکز درمانی توسط سازمان تأمین اجتماعی روند خوبی دارد که حاصل همکاری و همگرایی بوجود آمده بین وزارت تعاون، کار و رفاه اجتماعی و وزارت بهداشت، درمان و آموزش پزشکی است.</p>
      <p>حسن صادقی اظهار داشت: در چند ماه اخیر شاهد هستیم که سازمان تأمین اجتماعی علاوه بر مطالبات جاری مراکز درمانی مربوط به همان ماه، بخشی از بدهی‌های معوق را نیز پرداخت می‌کند.</p>
      <p>وی ضمن ابراز خوشنودی نسبت به این شرایط گفت: پرداخت به موقع مطالبات مراکز درمانی منجر به بهبود و ارتقاء خدمات درمانی در مراکز دولتی و خصوصی می‌شود و اعتبار دفترچه کارگران و بازنشستگان افزایش می‌یابد که اقدامی ارزشمند است و از دکتر سالاری و همکاران ایشان تشکر می‌کنیم.</p>
      <p>رئیس اتحادیه پیشکسوتان جامعه کارگری با اشاره به سخنان جهانگیری، معاون اول رئیس جمهور در همایش روز ملی بیمه سلامت درباره پرداخت بدهی سازمان تأمین اجتماعی به مراکز درمانی؛ گفت: در صورتی که بدهی جاری دولت به سازمان تأمین اجتماعی پرداخت شود، این سازمان برای پرداخت به مراکز درمانی طرف قرارداد هیچ مشکلی نخواهد داشت.</p>
      <p>صادقی ادامه داد: تعهد قانونی و بدهی جاری دولت به سازمان تأمین اجتماعی در سال ۹۸ حدود ۲۹ هزار میلیارد تومان است که امیدواریم معادل همین مبلغ در لایحه بودجه سال آینده که این روز‌ها در حال تدوین توسط دولت محترم است، لحاظ شود تا سال آینده شاهد تأخیر در ایفای تعهدات این سازمان بزرگ و بسیار مهم نباشیم.</p>
      <p>وی انجام چنین اقدامی از سوی دولت را به معنای حمایت عملی از سازمان تأمین اجتماعی دانست و گفت: ما سخنان آقای جهانگیری را به فال نیک می‌گیریم و امیدواریم که این سخنان نشانه توجه هرچه بیشتر دولت نسبت به سازمان تأمین اجتماعی باشد.</p>
    </article>
  </body>
</html>