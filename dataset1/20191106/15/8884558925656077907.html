<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/s-skocjanskim-zatokom-bo-se-naprej-upravljalo-drus"/>
    <meta property="og:site_name" content="Primorske novice"/>
    <meta property="article:published_time" content="2019-11-06T15:16:36+00:00"/>
    <meta property="og:title" content="S Škocjanskim zatokom bo še naprej upravljalo društvo za opazovanje in proučevanje ptic"/>
    <meta property="og:description" content="Z naravnim rezervatom Škocjanski zatok bo še naprej upravljalo Društvo za opazovanje in proučevanje ptic Slovenije, ki je z njim upravljalo tudi minulih 20 let. Aneks h koncesijski pogodbi za upravljanje sta danes podpisala minister za okolje in prostor Simon Zajc ter predsednik društva Rudolf Tekavčič."/>
  </head>
  <body>
    <article>
      <h1>S Škocjanskim zatokom bo še naprej upravljalo društvo za opazovanje in proučevanje ptic</h1>
      <address><time datetime="2019-11-06T15:16:36+00:00">06 Nov 2019, 15:16</time> by <a rel="author">STA</a></address>
      <p>
        <b>Z naravnim rezervatom Škocjanski zatok bo še naprej upravljalo Društvo za opazovanje in proučevanje ptic Slovenije, ki je z njim upravljalo tudi minulih 20 let. Aneks h koncesijski pogodbi za upravljanje sta danes podpisala minister za okolje in prostor Simon Zajc ter predsednik društva Rudolf Tekavčič.</b>
      </p>
      <figure>
        <img src="https://static.primorske.si/foto/highres/gnweb/718650_f054zatok14z.jpg"/>
        <figcaption>Foto: Zdravko Primožič/FPA</figcaption>
      </figure>
      <p><b>LJUBLJANA</b> &gt; “Podlaga za podpis je bil sklep vlade, s katerim je ta odločila, da se društvu koncesija po 20 letih uspešnega upravljanja Naravnega rezervata Škocjanski zatok podaljša za nadaljnjih 10 let,” so sporočili z ministrstva, ki je vladi predlagalo podaljšanje koncesije.</p>
      <p>Po pojasnilih <b>Simona Zajca</b> so podaljšanje predlagali zaradi dobrih rezultatov. “Veseli me predvsem to, da je bil z obnovo dosežen cilj - to je ugodno stanje varovanih rastlinskih in živalskih vrst in habitatov. Naravni rezervat je namreč prav zaradi svoje pestrosti izjemno pomemben,” je poudaril.</p>
      <h3>Ponosni na infrastrukturo</h3>
      <p>Zajca veseli tudi, da je bila v zadnjih letih zgrajena infrastruktura, ki omogoča, da ljudje obiščejo ta rezervat na način, ki omogoča ohranjanje naravnih danosti.</p>
      <p>“Na društvu smo še posebej ponosni na uspešnost obnove in upravljanja Škocjanskega zatoka, kjer na 122 hektarjev velikem območju ohranjamo izjemno biotsko raznovrstnost. Od več kot 1400 evidentiranih živalskih in rastlinskih vrst je kar 254 vrst ptic, kar je več kot 65 odstotkov vseh pri nas opaženih ptic. Tukaj je denimo v Sloveniji prvič začela gnezditi rjava čaplja. Tudi stanje habitatov je zelo ugodno, predvsem tistih, ki so na seznamu Natura 2000,” pa je dejal predsednik društva Tekavčič.</p>
      <p>Društvo je leta 1999 postalo prvi koncesionar za upravljanje zavarovanega območja narave v Sloveniji, in sicer leto prej razglašenega Naravnega rezervata Škocjanski zatok.</p>
      <h3>20 let sodelovanja</h3>
      <p>V teh 20 letih je dosledno in z vestnostjo dobrega gospodarja izpolnjevalo vse pogodbene obveznosti, so navedli na ministrstvu in med glavni rezultati izpostaviti predvsem obnovo in habitatno ureditev Škocjanskega zatoka, ki je skupaj z načrtovanjem in pripravami potekala v letih 2000-2008 ter zgraditev infrastrukture za obisk naravnega rezervata v letih 2014-2016.</p>
      <p>Z zgraditvijo objektov je bila uresničena ureditev naravnega rezervata odprtega za javnost, delo z obiskovalci pa je uspešno steklo po odprtju objektov in naravnega rezervata marca 2016.</p>
    </article>
  </body>
</html>