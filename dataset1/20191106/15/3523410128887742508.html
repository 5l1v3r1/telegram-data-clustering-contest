<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638482/%D8%AE%D8%B1%D9%88%D8%AC-%D9%85%D8%AD%D9%85%D9%88%D9%84%D9%87-%D8%B3%DB%8C%D9%84%D9%86%D8%AF%D8%B1-%DA%AF%D8%A7%D8%B2-uf6-%D8%A7%D8%B2-%D9%86%D8%B7%D9%86%D8%B2-%D8%A8%D8%B1%D8%A7%DB%8C-%D8%A7%D9%86%D8%AA%D9%82%D8%A7%D9%84-%D8%A8%D9%87-%D9%81%D8%B1%D8%AF%D9%88-%D8%B9%DA%A9%D8%B3"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T15:49:00+00:00"/>
    <meta property="og:title" content="خروج محموله سیلندر گاز UF6 از نطنز برای انتقال به فردو +عکس"/>
    <meta property="og:description" content="محموله سیلندر حاوی گاز UF6 برای انتقال به فردو در اولین ساعات بامداد امروز چهارشنبه از نطنز خارج شد و قرار است ساعت12گازدهی به سانتریفیوژها انجام شود."/>
  </head>
  <body>
    <article>
      <h1>
        <a href="https://www.bultannews.com/fa/news/638482/%D8%AE%D8%B1%D9%88%D8%AC-%D9%85%D8%AD%D9%85%D9%88%D9%84%D9%87-%D8%B3%DB%8C%D9%84%D9%86%D8%AF%D8%B1-%DA%AF%D8%A7%D8%B2-uf6-%D8%A7%D8%B2-%D9%86%D8%B7%D9%86%D8%B2-%D8%A8%D8%B1%D8%A7%DB%8C-%D8%A7%D9%86%D8%AA%D9%82%D8%A7%D9%84-%D8%A8%D9%87-%D9%81%D8%B1%D8%AF%D9%88-%D8%B9%DA%A9%D8%B3">خروج محموله سیلندر گاز UF6 از نطنز برای انتقال به فردو +عکس</a>
      </h1>
      <h2>محموله سیلندر حاوی گاز UF6 برای انتقال به فردو در اولین ساعات بامداد امروز چهارشنبه از نطنز خارج شد و قرار است ساعت12گازدهی به سانتریفیوژها انجام شود.</h2>
      <address><time datetime="2019-11-06T15:49:00+00:00">06 Nov 2019, 15:49</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، پس از ابلاغ دیروز (سه‌شنبه) حسن روحانی رئیس جمهوری ایران به سازمان انرژی اتمی برای آغاز گام چهارم کاهش <b>تعهدات برجامی</b> در مجتمع <b>غنی سازی</b> شهید مسعود علیمحمدی (فردو)، امروز عملیات انتقال سیلندر حاوی گاز UF6 (<b>هگزافلوراید اورانیوم</b>) از مجتمع نطنز به فردو انجام شد و آنگونه که بهروز کمالوندی اعلام کرد قرار است ساعت 12 امشب عملیات گازدهی به سانتریفیوژها در فردو آغاز شود.</p>
      <p> </p>
      <figure>
        <img src="https://www.bultannews.com/files/fa/news/1398/8/15/1192891_794.jpg"/>
      </figure>
      <p>در همین خصوص محموله سیلندر (مخزن) ۲۸۰۰ کیلویی حاوی حدود ۲۰۰۰ کیلوگرم گاز هگزافلوراید اورانیوم UF6 از مجتمع غنی‌سازی شهید احمدی روشن (نطنز) در اولین ساعات بامداد امروز چهارشنبه ۱۵ آبان ۱۳۹۸ به مقصد فردو خارج شد و این محموله تحت نظارت بازرسان آژانس بین‌المللی انرژی اتمی پس از انتقال از مجتمع غنی سازی شهید احمدی روشن ( نطنز) به مجتمع غنی سازی شهید علیمحمدی ( فردو) در سالن خوراک دهی مجتمع فردو قرار گرفت.</p>
      <p> </p>
      <figure>
        <img src="https://www.bultannews.com/files/fa/news/1398/8/15/1192890_320.jpg"/>
      </figure>
      <p>در همین خصوص بهروز کمالوندی معاون سازمان انرژی اتمی به مراحل فرآیند غنی سازی اشاره کرد و افزود: فرآیند غنی سازی چند مرحله دارد که مرحله اول انتقال مواد است که انجام شد، در مرحله دوم باید این مواد به خطوط خوراک وصل شود و بعد از آن مراحل دیگری هست که در چند ساعت آینده این مراحل انجام می‌شود.</p>
      <p> </p>
      <figure>
        <img src="https://www.bultannews.com/files/fa/news/1398/8/15/1192889_862.jpg"/>
      </figure>
      <p>کمالوندی ادامه داد: ساعت ۱۲ امشب عملا گاز را به سانتریفیوژها تزریق می‌کنیم و چند ساعت طول می‌کشد تا به مرحله پایداری برسد و تا روز شنبه (۱۸ آبان) که مجددا بازرسان آژانس خواهند آمد، ما به مرحله‌ای می‌رسیم که حدود ۴.۵ درصد غنی سازی خواهیم داشت.</p>
      <p>وی همچنین اظهار داشت: ما به تمام چرخه سوخت مسلط هستیم از اکتشاف، استخراج و غنی سازی تا پسمانداری.</p>
      <p>سخنگوی سازمان انرژی اتمی تبدیل کیک زرد به هگزافلوراید را مرحله مهمی خواند که در جای دیگری انجام می‌شود و با بیان اینکه غنی سازی در چند سال گذشته و بعد از برجام در سایت شهید احمدی‌روشن نطنز انجام می‌شد، اظهار داشت: ترجیح دادیم مواد را با توجه به فاصله جغرافیایی کوتاه‌تر و مدت زمان سریع‌تر از نطنز به فردو منتقل کنیم و این کار انجام شد.</p>
      <p>انتهای پیام/</p>
    </article>
  </body>
</html>