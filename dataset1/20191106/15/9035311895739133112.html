<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/06/bolivya-da-secimlerinden-ardindan-guvenlik-gucleri-ile-gostericiler-arasinda-siddetli"/>
    <meta property="og:site_name" content="euronews"/>
    <meta property="article:published_time" content="2019-11-06T15:53:47+00:00"/>
    <meta property="og:title" content="Bolivya’da güvenlik güçleri ile göstericiler arasında şiddetli çatışma"/>
    <meta property="og:description" content="Bolivya’da 20 Ekim’de gerçekleşen devlet başkanlığı seçiminin ardından yoğun protesto gösterileri devam ediyor."/>
  </head>
  <body>
    <article>
      <h1>Bolivya’da güvenlik güçleri ile göstericiler arasında şiddetli çatışma</h1>
      <address>
        <time datetime="2019-11-06T15:53:47+00:00">06 Nov 2019, 15:53</time>
      </address>
      <p>Bolivya’da 20 Ekim’de düzenlenen devlet başkanlığı seçiminin ardından başlayan yoğun protesto gösterileri devam ediyor.</p>
      <p>Devlet Başkanı Evo Morales’in tartışmalı seçimleri kazandığını duyurmasının ardından ülkede protestolar sürüyor. Polis, Başkanlık Sarayı’nın etrafına çıkan yollarda sıkı güvenlik önlemleri alırken Morales karşıtları ise binaya doğru yürümek istedi. Güvenlik güçleri ile protestocular arasında çatışmalar yaşandığı görüldü.</p>
      <p>Bolivya yasalarına göre, bir adayın devlet başkanı olabilmesi için geçerli oyların yüzde 50'sini alması veya yüzde 40 oy alarak en yakın rakibine yüzde 10 fark atması gerekiyor. Bu sonuçların çıkmaması durumunda seçimler en yüksek oy alan iki adayın yarışacağı ikinci tura kalıyor.</p>
      <p>Devlet Başkanı Morales seçimlerden sonra yaptığı açıklamada "Muhalifler yüzde 36,7 oranında oya sahip, bizim oyumuz yüzde 46,83. Dolayısıyla biz seçimi ilk turda kazandık." demişti. 2006'da göreve gelen Morales bu sonucun ardından dördüncü kez başkanlık koltuğuna oturmuş oldu.</p>
      <p>Öte yandan Morales'in en yakın rakibi Carlos Mesa ise, sonuçları "utanç verici" bulduğunu belirterek tanımadığını açıkladı.</p>
    </article>
  </body>
</html>