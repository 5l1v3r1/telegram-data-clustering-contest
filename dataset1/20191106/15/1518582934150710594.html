<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/al-via-il-primo-concorso-fotografico-dedicato-allesg-con-pimco/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-06T15:35:20+00:00"/>
    <meta property="og:title" content="Al via il primo concorso fotografico dedicato all’Esg con Pimco"/>
    <meta property="og:description" content="L’Esg diventa il tema portante di un nuovo concorso fotografico, che premierà le migliori immagini e reportage legate ai temi della sostenibilità ambientale, sociale e di governance. L’Italian Sustainability Photo Award (Ispa) sarà organizzato dall’agenzia fotogiornalistica Parallelozero, fotogiornalistica internazionale specializzata nella produzione di contenuti visuali per il mondo dell’editoria e del corporate, con la collaborazione della società d’investimenti Pimco. Il concorso, che sarà gratuito e aperto a fotografi italiani e stranieri, premierà la migliore foto e il migliore reportage e sceglierà un progetto fotografico da sostenere concretamente, attraverso la donazione di 10mila euro. “La sostenibilità è un tema che negli ultimi anni ha attirato l’interesse di numerosi fotogiornalisti: con il loro lavoro hanno cercato di sensibilizzare l’opinione pubblica, mostrando al mondo che un futuro migliore è possibile”, ha commentato Davide Scagliola, Ceo di Parallelozero. “Noi di Parallelozero da tempo avevamo…"/>
  </head>
  <body>
    <article>
      <h1>Al via il primo concorso fotografico dedicato all’Esg con Pimco</h1>
      <address><time datetime="2019-11-06T15:35:20+00:00">06 Nov 2019, 15:35</time> by <a rel="author">Alberto Battaglia</a></address>
      <p>L’Esg diventa il tema portante di un nuovo concorso fotografico, che premierà le migliori immagini e reportage legate ai temi della sostenibilità ambientale, sociale e di governance.<br/>L’<b>Italian Sustainability Photo Award</b> (Ispa) sarà organizzato dall’agenzia fotogiornalistica <b>Parallelozero</b>, fotogiornalistica internazionale specializzata nella produzione di contenuti visuali per il mondo dell’editoria e del corporate, con la collaborazione della società d’investimenti Pimco.</p>
      <p>Il concorso, che sarà gratuito e aperto a fotografi italiani e stranieri, premierà la migliore foto e il migliore reportage e sceglierà un progetto fotografico da sostenere concretamente, attraverso la donazione di 10mila euro.</p>
      <blockquote>“La sostenibilità è un tema che negli ultimi anni ha attirato l’interesse di numerosi fotogiornalisti: con il loro lavoro hanno cercato di sensibilizzare l’opinione pubblica, mostrando al mondo che un futuro migliore è possibile”, ha commentato<b> Davide Scagliola, Ceo di Parallelozero</b>.<br/>“Noi di Parallelozero da tempo avevamo intenzione di realizzare un contest fotografico dedicato per la prima volta a tre dimensioni della sostenibilità – Sostenibilità Ambientale, la Sostenibilità Sociale e sulla Governance Sostenibile -, focalizzandolo sul territorio italiano. Grazie al supporto di PIMCO, siamo riusciti a concretizzare questo progetto”.</blockquote>
      <p>La giuria del concorso vedrà impegnate varie personalità del mondo giornalistico: Tiziana Ferrario, giornalista e conduttrice televisiva, presiederà una giuria composta da Davide Monteleone, fotografo e tre volte vincitore del World Press Photo; Ami Vitale, Nikon Ambassador e fotografa del National Geographic Magazine; Manila Camarini, Chief Photo Editor per D La Repubblica ed Emma Bowkett, Director of Photography al Financial Times FT Weekend Magazine.</p>
      <blockquote><b>Alessandro Gandolfi, Managing Director e responsabile per l’Italia di Pimco</b>, ha chiarito: “Siamo onorati di essere sponsor del primo premio fotografico italiano dedicato ai temi ESG. La sostenibilità svolgerà un ruolo sempre maggiore in tutti gli aspetti della nostra vita e il settore finanziario ha la responsabilità e la capacità di sostenere e promuovere un cambiamento positivo.<br/>Con oltre 100 trilioni di dollari, i mercati obbligazionari globali sono fondamentali per la creazione di un futuro sostenibile.<br/>Noi di Pimco, in qualità di una delle società leader del settore, ci sentiamo ben posizionati per affrontare questo cambiamento. Riteniamo che l’Italian Sustainability Photo Award possa contribuire a sensibilizzare l’opinione pubblica sui temi ESG e sulle possibilità che tutti noi abbiamo nelle nostre decisioni di investimento”.</blockquote>
      <p>I <b>vincitori</b> saranno annunciati il 30 marzo 2020 mentre i partecipanti avranno tempo fino al 28 febbraio 2020 per caricare foto e storie sul portale <i>www.ispaward.com</i>.</p>
    </article>
  </body>
</html>