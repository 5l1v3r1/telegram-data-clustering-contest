<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/columns/2019/11/6/7231183/"/>
    <meta property="og:site_name" content="Українська правда"/>
    <meta property="article:published_time" content="2019-11-06T15:25:54+00:00"/>
    <meta property="og:title" content="Чому олігарх Фукс може стати фігурантом &quot;Україногейту&quot;"/>
    <meta property="og:description" content="Як далі розвиватиметься скандал “Україногейт” у США, і чому саме Фукс претендує на те, щоб опинитися в епіцентрі скандалу?"/>
  </head>
  <body>
    <article>
      <h1>Чому олігарх Фукс може стати фігурантом "Україногейту"</h1>
      <address><time datetime="2019-11-06T15:25:54+00:00">06 Nov 2019, 15:25</time> by <a rel="author" href="https://www.pravda.com.ua/authors/5abb2d8a5f3df/" target="_blank">Олексій Мінаков</a></address>
      <p>Після публікації <a href="https://www.pravda.com.ua/news/2019/09/25/7227320/">телефонної розмови</a> між Дональдом Трампом і Володимиром Зеленським увага до скандалу <a href="https://www.pravda.com.ua/columns/2019/10/15/7229074/">"Україногейт"</a> пішла на спад в українському медіапросторі. Хоча внутрішньополітична боротьба в США напередодні президентських виборів-2020 лише набирає обертів. Після старту процедури імпічменту Трампа з'являються нові "герої" і нові сюжетні лінії.</p>
      <p>Зокрема, <a href="https://www.pravda.com.ua/news/2019/10/10/7228719/">заарештували</a> двох бізнесменів – <a href="https://www.pravda.com.ua/articles/2019/10/10/7228742/">Ігоря Фрумана і Льва Парнаса</a>. Вони в 2018 році організовували телефонне спілкування адвоката Трампа з ексгенпрокурором <a href="https://www.pravda.com.ua/news/2019/10/24/7229941/">Віктором Шокіним</a> щодо справи проти компанії Burisma. А в 2019 році вони були присутніми на зустрічі адвоката Трампа з генпрокурором Юрієм Луценком, під час якої також обговорювалась справа проти <a href="https://www.pravda.com.ua/articles/2019/09/26/7227327/">Burisma</a>.</p>
      <p>Однією з наступних ключових осіб в "Україногейті" цілком може стати російсько-український олігарх <a href="https://www.pravda.com.ua/articles/2019/02/6/7205875/">Павло Фукс</a>.</p>
      <p>Більшість українців, скоріш за все, навіть не чули це прізвище, тому що він дуже рідко дає <a href="https://www.pravda.com.ua/articles/2019/02/6/7205875/">інтерв'ю</a> та виходить із тіні.</p>
      <p>Хоча Фукс уже встиг відзначитись і фігуруванням у "Панамських офшорах", і <a href="https://www.radiosvoboda.org/a/schemes/29057226.html">викачуванням</a> понад <a href="https://www.epravda.com.ua/news/2019/02/6/645004/">мільярда гривень</a> завдяки <a href="https://www.epravda.com.ua/news/2018/01/12/632947/">боргу київського метрополітену</a>, і <a href="https://www.epravda.com.ua/news/2018/01/7/632796/">купівлею</a> частини <a href="https://www.pravda.com.ua/news/2018/01/17/7168681/">заморожених активів</a> експрезидента Віктора Януковича, і звинуваченням китайської державної <a href="https://www.epravda.com.ua/news/2019/05/31/648336/">корпорації CNBM</a> у рейдерстві її активів в Україні.</p>
      <h3>Чому саме Фукс претендує на те, щоб опинитися в епіцентрі скандалу "Україногейт"?</h3>
      <p>
        <b>По-перше, як Фруман і Парнас, Фукс мав справи з адвокатом Трампа – Рудольфом Джуліані.</b>
      </p>
      <p>В українській версії Вікіпедії є спільна <a href="https://uk.wikipedia.org/wiki/%D0%A4%D1%83%D0%BA%D1%81_%D0%9F%D0%B0%D0%B2%D0%BB%D0%BE_%D0%AF%D0%BA%D0%BE%D0%B2%D0%B8%D1%87#/media/%D0%A4%D0%B0%D0%B9%D0%BB:Pavel_Fuks_and_Rudy_Giuliani.jpg">світлина</a> Фукса з адвокатом Трампа, зроблена в 2017 році. Причому вони не просто фотографувалися – між ними були фінансові відносини.</p>
      <p><i>"Я офіційно найняв Джуліані, щоб лобіювати інвестиційну привабливість Харкова в Америці"</i>, – <a href="https://strana.ua/news/181334-fuks-rasskazal-strane-kak-eho-kinuli-na-200-tysjach-s-prihlasitelnymi-na-inauhuratsiju-trampa.html">коментував</a> цього року Фукс.</p>
      <p>Оскільки <a href="https://www.pravda.com.ua/news/2019/10/8/7228486/">адвокат Трампа</a> наразі звинувачується "демократами" в посередництві тиску на українську владу і вважається ними головним агентом із пошуку компромату на політичного конкурента Трампа, зв'язки з Фуксом виглядають привабливими і перспективними для виявлення нової інформації в рамках розслідування.</p>
      <p>До речі, Фукс вже фігурує в офіційних документах комітету з питань нагляду і реформ, який є головним слідчим комітетом Палати представників Конгресу США. Комітет <a href="https://oversight.house.gov/sites/democrats.oversight.house.gov/files/documents/20190930%20-%20Giuliani%20HPSCI%20Subpoena%20Schedule%20Only.pdf">вимагає</a> від адвоката Трампа надати всю інформацію взаємодії та комунікації з низкою осіб, включаючи Фукса, починаючи з 2017 року.</p>
      <p>
        <b>По-друге, Фукс має російське минуле, в якому "засвітився" Трамп.</b>
      </p>
      <p>Фукс повернувся до України й отримав українське громадянство лише нещодавно, в 2015 році. До цього, ще з початку 90-х років, він перебував у Москві та мав <a href="https://dt.ua/UKRAINE/fuks-zberig-za-soboyu-rosiyske-gromadyanstvo-zmi-301658_.html">російське громадянство</a>.</p>
      <p>Його компанії побудували в Росії велику кількість об'єктів нерухомості, сам він входив до правління Російського союзу промисловців і підприємців. А, згідно з <a href="https://www.aljazeera.com/news/2017/12/exclusive-dirty-deal-traced-ukrainian-tycoons-171217131747631.html">розслідуванням</a> телекомпанії Аль-Джазіра, Фукс навіть отримував винагороду з рук Володимира Путіна, що пізніше сам підтвердив в <a href="https://www.pravda.com.ua/articles/2019/02/6/7205875/">інтерв'ю "Українській правді"</a>.</p>
      <p>При цьому публічно відомою є інформація, що Фукс обговорював з Трампом декілька бізнес-проектів у 2006 році. Один із проектів стосувався ділового <a href="https://www.pravda.com.ua/news/2017/12/21/7166270/">центру "Москва-Сіті"</a>. На перемовини з Фуксом <a href="https://thebabel.net/news/25391-bloomberg-tramp-treboval-u-biznesmena-pavla-fuksa-20-millionov-za-nazvanie-bashni-v-moskve-v-2006-godu">до Москви Трамп</a> навіть прилітав із родиною – разом із дружиною і дітьми Трампа вони ходили до ресторану, Фукс показував їм Москву. Після цього, за словами Фукса, він востаннє бачив Трампа в 2009 або в 2010 році в Маямі, де Трамп влаштував велику вечірку.</p>
      <p>Все це ідеально лягає у сюжетну лінію про зв'язки Трампа з Росією. А ця лінія досить потужно розкручувалась у медійному просторі США протягом останніх років. Відповідно, ця історія може отримати нове дихання в разі підвищення уваги до Фукса в рамках процедури імпічменту Трампу.</p>
      <p>
        <b>По-третє, Фукс має реальні проблеми з правосуддям.</b>
      </p>
      <p>Влітку цього року казахстанський <a href="https://finance.liga.net/bank/novosti/oligarha-fuksa-obvinyayut-v-londonskom-sude-v-moshennichestve">БТА Банк подав</a> до лондонського суду позов про стягнення з Фукса $55 млн. А в жовтні цього року Таганський суд Москви <a href="https://www.epravda.com.ua/news/2019/10/8/652368/">заочно заарештував</a> Фукса через звинувачення в особливо великому шахрайстві та оголосив його в міжнародний розшук.</p>
      <p>Все це робить Фукса вкрай зручною мішенню для інформаційної атаки на Трампа – мовляв, от бачите, з якими "токсичними" персонами має справу оточення президента США.</p>
      <p>Крім того, судові процеси над Фуксом – це ще й важель впливу Кремля, який дає можливість втрутитись у внутрішньополітичну ситуацію в США та підсилити ще більше скандал. Для цього достатньо буде, наприклад, у потрібний момент вимагати екстрадиції Фукса з України до Росії. І незалежно від того, піде Україна назустріч російському правосуддю чи відмовиться видавати Фукса, це дозволить ще більше вплутати Україну в скандал і процедуру імпічменту Трампа.</p>
      <p>Таким чином, після бізнесменів Фрумана і Парнаса всі шанси стати наступною "зіркою" в епопеї під назвою <a href="https://www.bbc.com/ukrainian/features-50011000">"Україногейт"</a> має олігарх Фукс. І українській владі слід бути готовими до такого розвитку подій у США, щоб зменшити репутаційні втрати держави і втримати двопартійну підтримку американського Конгресу.</p>
      <p>
        <i>Олексій Мінаков, для УП</i>
      </p>
      <p>
        <i>Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.</i>
      </p>
      <related>
        <a href="https://www.pravda.com.ua/news/2019/11/6/7231125/"/>
        <a href="https://www.eurointegration.com.ua/news/2019/11/6/7102671/"/>
        <a href="https://www.pravda.com.ua/news/2019/11/6/7231118/"/>
      </related>
    </article>
  </body>
</html>