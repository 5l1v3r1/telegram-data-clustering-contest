<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815097.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T15:17:00+00:00"/>
    <meta property="og:title" content="سخنگوی کمیسیون امنیت ملی:«گام چهارم» بر رفتار غرب اثرگذار نیست"/>
    <meta property="og:description" content="سیدحسین نقوی حسینی در گفتگو با مهر، با اشاره به اعلام گام چهارم کاهش تعهدات ایران در برجام اظهار داشت: بنده قبلا هم نقد خود را نسبت به گام های ایران در کاهش تعهدات برجامی مطرح کرده بودم و مجددا هم تاکید می کنم گام های ما در این راستا باید هر بار محکمتر از دفعات قبلی باشد."/>
  </head>
  <body>
    <article>
      <h1>سخنگوی کمیسیون امنیت ملی:«گام چهارم» بر رفتار غرب اثرگذار نیست</h1>
      <address>
        <time datetime="2019-11-06T15:17:00+00:00">06 Nov 2019, 15:17</time>
      </address>
      <p>سخنگوی کمیسیون امنیت ملی مجلس گفت: گام چهارم کاهش تعهدات برجامی ایران تاثیرگذار نیست و طرف مقابل را وادار به اقدام عملی خاصی نخواهد کرد.</p>
      <p>سیدحسین نقوی حسینی در گفتگو با مهر، با اشاره به اعلام گام چهارم کاهش تعهدات ایران در برجام اظهار داشت: بنده قبلا هم نقد خود را نسبت به گام های ایران در کاهش تعهدات برجامی مطرح کرده بودم و مجددا هم تاکید می کنم گام های ما در این راستا باید هر بار محکمتر از دفعات قبلی باشد.</p>
      <p>وی با بیان اینکه ما نباید تا این حد به طرف مقابل فرصت دهیم، ادامه داد: گام‌های بعدی ما در کاهش تعهدات برجامی باید محکم‌تر باشد تا بلکه طرف مقابل تکان بخورد و تعهداتش را در برجام را انجام دهد.</p>
      <p>سخنگوی کمیسیون امنیت ملی و سیاست خارجی مجلس شورای اسلامی بیان کرد: ما تاکنون هیچگونه عکس العملی از طرف مقابل ندیده‌ایم چرا که گام‌های ایران در کاهش تعهدات برجامی تاثیر زیادی نداشته است.</p>
      <p>نقوی حسینی با اشاره به اینکه کاهش تعهدات برجامی ما تاثیرات داخلی زیادی داشته است، ادامه داد: ما صنعت هسته‌ای خود را مجددا راه اندازی و فعال کرده‌ایم و تلاش می‌کنیم حرکات خوبی در این زمینه انجام شود اما علیرغم اینکه این اقدامات اثرات داخلی خوبی داشته اما تاثیری در طرف مقابل نداشته است.</p>
      <p>وی درباره گام چهارم گفت: این اقدام در حوزه صنعت هسته‌ای ما قطعا تاثیرگذار خواهد بود اما گازدهی فردو گام اثرگذاری که طرف مقابل را وادار به تحرک کند نیست و طبیعی است طرف مقابل هیچگونه اقدام عملی در راستای اجرای برجام انجام دهد.</p>
      <p>سخنگوی کمیسیون امنیت ملی خاطرنشان کرد: با این رویه ای که دولت در کاهش تعهدات برجامی پیش گرفته است قطعا این گام‌ها نمی‌تواند اروپا را وادار به رفتار جدیدی کند.</p>
    </article>
  </body>
</html>