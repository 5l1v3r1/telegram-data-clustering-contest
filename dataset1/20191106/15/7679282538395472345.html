<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-naxalite-survived-an-encounter-with-stf-arrested-in-patna-of-bihar-2835476.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T15:43:19+00:00"/>
    <meta property="og:title" content="बड़ी कामयाबी: एसटीएफ के साथ मुठभेड़ में बचा नक्सली पटना में गिरफ्तार"/>
    <meta property="og:description" content="एसटीएफ को बड़ी कामयाबी मिली है। बुधवार को उसने लम्बे समय से फरार नक्सली धर्मवीर कुमार उर्फ बादल को गिरफ्तार कर लिया। यह गिरफ्तारी पटना के खीरी मोड़ थाना क्षेत्र से हुई है। बादल 26 सितम्बर को नवादा के..."/>
  </head>
  <body>
    <article>
      <h1>बड़ी कामयाबी: एसटीएफ के साथ मुठभेड़ में बचा नक्सली पटना में गिरफ्तार</h1>
      <address><time datetime="2019-11-06T15:43:19+00:00">06 Nov 2019, 15:43</time> by <a rel="author">पटना। हिन्दुस्तान ब्यूरो</a></address>
      <p>एसटीएफ को बड़ी कामयाबी मिली है। बुधवार को उसने लम्बे समय से फरार नक्सली धर्मवीर कुमार उर्फ बादल को गिरफ्तार कर लिया। यह गिरफ्तारी पटना के खीरी मोड़ थाना क्षेत्र से हुई है। बादल 26 सितम्बर को नवादा के गोविंदपुर के जंगल में एसटीएफ और नक्सलियों के बीच हुए मुठभेड़ में बच निकला था। आईजी अभियान सुशील खोपड़े ने नक्सली की गिरफ्तारी की पुष्टि की है। </p>
      <p><b>प्रद्युमन शर्मा के दस्ते का है सदस्य</b><br/>बादल के बारे में बताया जाता है कि वह नवादा समेत मगध इलाके की जिम्मेदारी संभाल रहे नक्सली कमांडर प्रद्युमन शर्मा का करीब है। वह प्रद्युमन के हथियरबंद दस्ते का भी सदस्य है। नवादा में मुठभेड़ के दौरान बचने के बाद वह जंगल से बाहर आ गया था और पालीगंज के इलाके में इन दिनों सक्रिय था। एसटीएफ के मुताबिक वह पालीगंज और आसपास के इलाके में नक्सली पोस्टर चिपकाकर दशहत पैदा करने की कोशिश में लगा था। माना जा रहा है कि ऐसा करने के पीछे उसका मकसद लेवी वसूलना था। </p>
      <p><b>पांच मामले हैं इसपर दर्ज</b><br/>एसटीएफ के मुताबिक धर्मवीर उर्फ बादल जहानाबाद के परसबिगहा थाना क्षेत्र के अमैन गांव का रहनेवाला है। वह दस वर्षों से नक्सली गतिविधियों में लिप्त था। उसके खिलाफ पालीगंज, परसबिगहा और गोविंदपुर थाना में पांच मामले दर्ज हैं। हालांकि उसके कई और घटनाओं में शामिल होने का अंदेशा है। फिलहाल उसे पुलिस के हवाले कर दिया गया है। पूछताछ में कई खुलासे हो सकते हैं।  </p>
    </article>
  </body>
</html>