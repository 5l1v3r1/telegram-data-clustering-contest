<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/06/atalanta-manchester-city-tv-streaming/"/>
    <meta property="og:site_name" content="Il Post"/>
    <meta property="article:published_time" content="2019-11-06T15:53:40+00:00"/>
    <meta property="og:title" content="Atalanta-Manchester City in streaming e in TV"/>
    <meta property="og:description" content="Si gioca alle 21 allo stadio Giuseppe Meazza di Milano, e potrebbero esserci molti gol"/>
  </head>
  <body>
    <article>
      <h1>Atalanta-Manchester City in streaming e in TV</h1>
      <h2>Si gioca alle 21 allo stadio Giuseppe Meazza di Milano, e potrebbero esserci molti gol</h2>
      <address>
        <time datetime="2019-11-06T15:53:40+00:00">06 Nov 2019, 15:53</time>
      </address>
      <p>Atalanta-Manchester City è una delle partite del quarto turno dei gironi della Champions League, e si gioca questa sera alle 21.00 allo Stadio Giuseppe Meazza di Milano. La partita di andata, giocata due settimane fa, era finita 5 a 1 per il City allenato da Pep Guardiola, che finora ha vinto tre partite su tre e sembra avviato a qualificarsi primo nel girone. L’Atalanta ha invece perso tutte e tre le partite giocate finora, e ha bisogno di una vera impresa per passare il turno: non avrà vita facile nemmeno a qualificarsi terza, cosa che garantirebbe l’accesso alla fase finale dell’Europa League. Le partite più importanti saranno le ultime due, contro Dinamo Zagabria e contro Shakhtar Donetsk, entrambe a 4 punti, che l’Atalanta deve assolutamente battere. La partita di stasera è molto difficile, perché il City è una delle squadre più forti al mondo: ma l’Atalanta di Gasperini è una squadra a sua volta forte e imprevedibile, e l’esito della partita non è così scontato. Sono entrambe squadre molto spregiudicate e offensive, e per questo potrebbero esserci molti gol.</p>
      <figure>
        <iframe src="https://www.youtube.com/embed/QA5wite2Fe4" width="675" height="380" data-service="Youtube" scrolling="no"/>
      </figure>
      <h3>Dove vedere Atalanta-Manchester City</h3>
      <p>Atalanta-Manchester City verrà trasmessa in esclusiva da Sky su Sky Sport Uno (canale 201). Gli abbonati potranno seguirla in streaming tramite le piattaforme Sky Go e Now TV. Su Now TV chi non possiede un abbonamento a Sky potrà comunque acquistare la partita pagando 7,99 euro per il pass giornaliero. <a href="https://www.ilpost.it/2019/07/31/calcio-tv-streaming/">Qui</a> trovate una guida completa per seguire in diretta Serie A, Serie B, Champions League e campionati esteri nel corso della stagione 2019/20.</p>
      <h3>Le formazioni di Atalanta-Manchester City</h3>
      <p><b>Atalanta (3-4-1-2):</b> Gollini; Palomino, Kjaer, Djimsiti; Hateboer, De Roon, Freuler, Castagne; Gómez, Iličić; Muriel.<br/><b>Manchester City (4-3-3)</b>: Ederson; Cancelo, Otamendi, Stones, Mendy; De Bruyne, Fernandinho, Gundogan; Mahrez, Jesus, Sterling.</p>
      <related>
        <h4>Articoli Correlati</h4>
        <a href="https://www.ilpost.it/2019/11/06/tassare-la-plastica-serve/"/>
        <a href="https://www.ilpost.it/2019/11/06/ciclista-medio-trump-consiglio-provinciale/"/>
        <a href="https://www.ilpost.it/2019/11/06/outsiders-tomaso-buzzi/"/>
      </related>
    </article>
  </body>
</html>