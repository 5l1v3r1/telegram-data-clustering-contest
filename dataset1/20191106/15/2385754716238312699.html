<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/596021/mixaloliakos-gia-fyssa-to-komma-den-exei-sxesi-ego-den-exo-sxesi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T15:04:00+00:00"/>
    <meta property="og:title" content="Μιχαλολιάκος για Φύσσα: «Το κόμμα δεν έχει σχέση, εγώ δεν έχω σχέση»"/>
    <meta property="og:description" content="Με το σύνθημα «Αίμα - Τιμή - Χρυσή Αυγή» χαιρέτισαν το τέλος της σημερινής απολογίας του Νίκου Μιχαλολιάκου οι οπαδοί και μέλη του κόμματος, που βρέθηκαν..."/>
  </head>
  <body>
    <article>
      <h1>Μιχαλολιάκος για Φύσσα: «Το κόμμα δεν έχει σχέση, εγώ δεν έχω σχέση»</h1>
      <address><time datetime="2019-11-06T15:04:00+00:00">06 Nov 2019, 15:04</time> by <a rel="author">SigmaLive</a></address>
      <p><b>Με το σύνθημα «Αίμα - Τιμή - Χρυσή Αυγή» χαιρέτισαν το τέλος της σημερινής απολογίας του Νίκου Μιχαλολιάκου οι οπαδοί και μέλη του κόμματος, που βρέθηκαν από το πρωί στη δικαστική αίθουσα για να συμπαρασταθούν στον αρχηγό του.<br/></b> <br/>Ο κ. Μιχαλολιάκος ολοκλήρωσε το πρώτο μέρος της απολογίας του - θα επανέλθει και αύριο στο δικαστήριο- υπό ανταλλαγή συνθημάτων των δύο πλευρών. Με τη λήξη της σημερινής συνεδρίασης από την πρόεδρο, οι μεν οπαδοί της Χρυσής Αυγής άρχισαν να φωνάζουν το σύνθημα του κόμματος, με την απέναντι πλευρά να τους απαντά το ίδιο δυνατά: «Ο Παύλος ζει, τσακίστε τους Ναζί».<br/> <br/>Νωρίτερα, ο κατηγορούμενος απάντησε σε δεκάδες ερωτήσεις για καίρια σημεία της δικογραφίας, με κυρίαρχες εκείνες που αφορούσαν τη δολοφονία του Παύλου Φύσσα.<br/> <br/>«Ένα ξεκάθαρο περιστατικό. Μία ανθρωποκτονία. Έγινε μία συμπλοκή και ο Ρουπακιάς δολοφόνησε έναν άνθρωπο. Το κόμμα δεν έχει καμία σχέση, εγώ δεν έχω καμία σχέση. Ούτε ενέκρινα ούτε εντολή έδωσα. Είναι μυθεύματα αυτά», είπε.<br/> <br/>Ο αρχηγός της Χρυσής Αυγής υποστήριξε, απαντώντας σε ερωτήσεις της προέδρου, ότι έμαθε για τη δολοφονία του Παύλου Φύσσα στο Κερατσίνι, την επομένη αργά το πρωί. Όπως είπε, με το έγκλημα ούτε είχε σχέση το κόμμα και ούτε έπρεπε να αναμειχθεί, καθώς επρόκειτο για μια δολοφονία ενός ανθρώπου από έναν άλλον. Ωστόσο, δεν μπόρεσε να εξηγήσει γιατί στον τόπο του εγκλήματος βρίσκονταν και άλλα άτομα πλην του δράστη από την Τοπική της Νίκαιας.<br/> <br/>Ερωτηθείς για τον χρόνο που έμαθε το έγκλημα, ο κ. Μιχαλολιάκος είπε ότι το έμαθε από τη σύζυγό του, που της τηλεφώνησαν και την ενημέρωσαν την επομένη αργά το πρωί. Είπε, επίσης, πως η τηλεφωνική συνομιλία που είχε με τον Γ. Λαγό γύρω στη μία της επίμαχης νύχτας, αφορούσε άλλο θέμα και ότι ο συγκατηγορούμενός του δεν του ανέφερε τίποτε για όσα είχαν συμβεί ελάχιστη ώρα πριν στο Κερατσίνι.<br/> <br/>Πρόεδρος: Εκείνη την ώρα που μιλήσατε ο κ. Λαγός έχει ενημερωθεί.<br/> <br/>Κατηγορούμενος: Δεν το ξέρω.<br/> <br/>Πρόεδρος: Είναι κάπως αξιοπερίεργο. Έχει μάθει για το περιστατικό που είναι πολύ σοβαρό.<br/> <br/>Κατηγορούμενος: Θα πίστευαν, φαίνεται, πως δεν έχει σχέση με το κόμμα και πράγματι δεν είχε σχέση.<br/> <br/>Πρόεδρος: Από άτομο του κόμματός του είχε μάθει ο κ. Λαγός, όχι από την τηλεόραση.<br/> <br/>Κατηγορούμενος: Ζήτησα να ανοίξει το τηλεφωνικό απόρρητο γιατί πιστεύω πως αυτοί που έφεραν εδώ παρακολουθούσαν τα τηλέφωνα μου και γνωρίζουν πολύ καλά πως είμαι απόλυτα αθώος.<br/> <br/>Ερωτηθείς για την παρουσία μελών της Τοπικής Νίκαιας στον τόπο του εγκλήματος, ο κ. Μιχαλολιάκος είπε πως δεν μπορεί να γνωρίζει, τονίζοντας πως ο ίδιος ούτε εντολή έδωσε ούτε ανάμειξη είχε.<br/> <br/>Αναφερόμενος, μετά από ερώτηση της προέδρου, στη φράση του, το 2015, περί ανάληψης πολιτικής ευθύνης για τη δολοφονία του μουσικού, ο κατηγορούμενος απάντησε πως είχε την έννοια «του πολιτικού κόστους που εκόντες άκοντες είχαμε χρεωθεί». Ανέφερε, δε, όπως ακούστηκε και από άλλους κατηγορούμενους πρώην βουλευτές: «Η ΝΔ είχε πολιτική ευθύνη για τον Τεμπονέρα;». Μάλιστα, ο κ. Μιχαλολιάκος συμπλήρωσε: «Και για το Μάτι ακόμα. Είπε ο Τσίπρας πως αναλαμβάνει την πολιτική ευθύνη. Αυτό σημαίνει πως το έκαψε;».<br/> <br/>Νωρίτερα, ο αρχηγός της Χρυσής Αυγής κλήθηκε από την πρόεδρο να απαντήσει σχετικά με το καταστατικό του κόμματος.<br/> <br/>Σύμφωνα με τον κατηγορούμενο, το καταστατικό που είχε η Χρυσή Αυγή πριν από το 2012 ήταν ένα λιτό κείμενο του 1992 που αφορούσε την ιδεολογία και την πολιτική του κόμματος. Πάνω σε αυτό, όπως είπε, και με δείγμα τα καταστατικά του ΠΑΣΟΚ και της ΝΔ, κατάρτισαν το 2012 εκείνο που κατέθεσαν στον Άρειο Πάγο, καθώς το παλαιότερο δεν προέβλεπε κάποια πράγματα, όπως την είσοδο του κόμματος στη Βουλή και επομένως κρατικών επιχορηγήσεων κ.ά. Ο κ. Μιχαλολιάκος αρνήθηκε το καταστατικό που αναφέρεται σε ναζιστικού τύπου δομή της Χρυσής Αυγής, που περιλαμβάνεται στη δικογραφία, χαρακτηρίζοντάς το ένα «ανόητο ανερμάτιστο κείμενο» που δεν τους αφορούσε. Στις επισημάνσεις της προέδρου ότι, εφόσον δεν τους αντιπροσώπευε και δεν το αναγνώριζαν, θα έπρεπε να έχουν προβεί σε διαψεύσεις όταν είχαν δημοσιευθεί στην «Ελευθεροτυπία» αποσπάσματά του, ο κατηγορούμενος απάντησε πως «αν έπρεπε να απαντάμε σε όλα, θα έπρεπε να είχαμε τότε επιτελείο 100 ανθρώπων. Μέχρι το 2012, η Χρυσή Αυγή δεν είχε κανέναν υπάλληλο».<br/> <br/>Πρόεδρος: Ναι, όμως, το συγκεκριμένο καταστατικό σας έδινε ιδεολογία εθνικοσοσιαλιστική, θα έπρεπε να το έχετε διευκρινίσει με διαψεύσεις.<br/> <br/>Κατηγορούμενος: Το διευκρινίσαμε από το 1992 και μετά. Ξεκαθαρίσαμε πως η ιδεολογία μας είναι εθνικιστική.<br/> <br/>Πηγή: ΑΠΕ-ΜΠΕ <br/> </p>
    </article>
  </body>
</html>