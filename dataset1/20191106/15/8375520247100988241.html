<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sbu-blokuvala-kontrabandu-do-rosiji-komplektuyuchih-do-viyskovih-litakiv--638157.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T15:38:38+00:00"/>
    <meta property="og:title" content="СБУ блокувала контрабанду до Росії комплектуючих до військових літаків"/>
    <meta property="og:description" content="Запчастини контрабандисти надсилали замовникам через треті країни, звідти їх спільники переадресовували вантажі до РФ"/>
  </head>
  <body>
    <article>
      <h1>СБУ блокувала контрабанду до Росії комплектуючих до військових літаків</h1>
      <address>
        <time datetime="2019-11-06T15:38:38+00:00">06 Nov 2019, 15:38</time>
      </address>
      <h4>Запчастини контрабандисти надсилали замовникам через треті країни, звідти їх спільники переадресовували вантажі до РФ</h4>
      <p>Служба безпеки України блокувала контрабанду до країни-агресора комплектуючих до військових літаків через міжнародний аеропорт «Бориспіль».</p>
      <p>Про це повідомляє пресслужба СБУ.</p>
      <p>Оперативники та слідчі спецслужби встановили, що контрабандні поставки організувало угруповання з шести активних учасників. Усі вони мають право постійного мешкання на території РФ.</p>
      <p>Зловмисники нелегально скуповували у різних продавців агрегати та вузли до бойових літаків, зокрема СУ-27 та ТУ-22, що перебувають на озброєнні Військово-повітряних сил РФ. Замовниками поставок були ділки з Росії, які діяли в інтересах Міноборони країни-агресора.</p>
      <p>Запчастини контрабандисти надсилали замовникам через треті країни, звідти їх спільники переадресовували вантажі до РФ.</p>
      <p>У ході проведення спецоперації у зоні діяльності митного посту аеропорту «Бориспіль» співробітники СБУ затримали партію товарів військового призначення. Зокрема, обчислювачі дистанційного управління, що входять до складу систем управління літаків СУ-27, які учасники угруповання планували незаконно вивезти з України.</p>
      <p>Під час слідчих дій у складських приміщеннях і за місцями проживання фігурантів справи у Києві та Харкові правоохоронці вилучили агрегати та вузли з комплектуючими до бойових літаків, підготовлені для контрабандного вивезення. Також виявлено, зокрема, електронне листування із замовниками з РФ, комплекти митної й технічної документації, які доводять проведення оборудки.</p>
      <p>«У ході обшуків організатор оборудки намагався застосувати нарізну вогнепальну зброю для протидії співробітникам спецслужби», - повідомили в СБУ.</p>
      <p>Вирішується питання щодо повідомлення учасникам угруповання про підозру за ст. 333 (порушення порядку здійснення міжнародних передач товарів, що підлягають державному експортному контролю) Кримінального кодексу України.</p>
      <related>
        <a href="https://glavcom.ua/news/na-bukovini-sbu-zatrimala-mitnika-yakiy-zaroblyav-na-jevroblyahah-638132.html"/>
        <a href="https://glavcom.ua/country/criminal/spivrobitniki-sbu-nezakonno-zaymalisya-proslushkoyu--638108.html"/>
        <a href="https://glavcom.ua/news/mahinaciji-na-milyon-v-sbu-rozpovili-na-chomu-popavsya-zastupnik-mera-uzhgoroda-637882.html"/>
      </related>
    </article>
  </body>
</html>