<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815136.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T15:37:00+00:00"/>
    <meta property="og:title" content="ماکرون ایران را به خروج از برجام متهم کرد"/>
    <meta property="og:description" content="به گزارش فارس، «امانوئل ماکرون» رئیس‌جمهور فرانسه روز چهارشنبه گفت باید ایران را برای بازگشت به محدودیت‌های توافق هسته‌ای تحت فشار قرار داد."/>
  </head>
  <body>
    <article>
      <h1>ماکرون ایران را به خروج از برجام متهم کرد</h1>
      <address>
        <time datetime="2019-11-06T15:37:00+00:00">06 Nov 2019, 15:37</time>
      </address>
      <p>رئیس جمهور فرانسه، در واکنش به گام‌های ایران در کاهش تعهدات هسته‌ای، تهران را به خروج از برجام متهم کرد و گفت، در هفته‌های آتی ایران تحت فشار قرار خواهد گرفت.</p>
      <p>به گزارش فارس، «امانوئل ماکرون» رئیس‌جمهور فرانسه روز چهارشنبه گفت باید ایران را برای بازگشت به محدودیت‌های توافق هسته‌ای تحت فشار قرار داد.</p>
      <p>ماکرون که به چین سفر کرده، در یک سخنرانی در سفارت فرانسه در پکن، به تبعات فروپاشی برجام پرداخت و گفت، اولویت نخست باید تلاش برای کاهش تنش باشد. وی گفت مقام‌های چینی هم با او هم‌نظر بوده‌اند که باید از میزان تنش‌ها کاست.</p>
      <p>رئیس‌جمهور فرانسه افزود: «ما شاید با تصمیم ایالات متحده برای خروج از برجام مخالف باشیم، اما تصمیم به از سرگیری غنی‌سازی اشتباه است. با وجود تغییر سیاست ایالات متحده [در قبال برجام] اروپایی‌ها توانستند برای پانزده ماه برجام را حفظ کنند».</p>
      <p>ماکرون که در سخنرانی نشست مجمع عمومی سازمان ملل متحد گفته بود، فشار بر ایران به افزایش تنش در منطقه منجر می‌شود، اکنون از تصمیم برای فشار بر ایران سخن گفت و افزود: «حالا هفته‌های آینده صرف اعمال فشار بیشتر به ایران خواهد شد، تا ایران به چارچوب [برجام] بازگردانده شود و تحریم‌های مشخصی کاهش یابد تا بتوان موازنه بهتری را احیا کرد».</p>
      <p>ماکرون افزود: «به طور کلی، آغاز این رویکرد [خروج از توافق] با ما نبوده است. ما همچنان یک طرف این توافق هستیم و ایالات متحده و ایران بودند که تصمیم گرفتند از آن خارج شوند. ما باید توافق هسته‌ای را بر اساس بازه‌های زمانی کوتاه‌مدت و بلندمدت و همچنین در ارتباط با موشک‌های بالستیک و ثبات منطقه‌ای بازسازی کنیم. دو سال است که ما از این امر حمایت می‌کنیم».</p>
      <p>رئیس‌جمهور فرانسه ادامه داد: «آینده برجام امری است که دو امضاکننده اصلی آن (ایران و آمریکا) باید در موردش تصمیم بگیرند. آنچه ما اکنون باید انجام دهیم، این است که با تمام شرکای خود به خصوص تمام اعضای دائم شورای امنیت سازمان ملل برای کاهش تنش تلاش کنیم. ما به ابتکار خود برای بازگشت به وضعیت عادی ادامه می‌دهیم. همانطور که در گفت‌وگویی که بزودی با رئیس‌جمهور [دونالد] ترامپ خواهم داشت می‌گویم، این هدف تنها در صورتی محقق می‌شود که ایالات متحده و ایران دستور کاری مبتنی بر اعتماد در پیش گرفته و اقداماتی در این زمینه انجام دهند».</p>
      <p>فرانسه پیشتر نیز در واکنش به گام‌های قبلی ایران در کاهش تعهدات هسته‌ای، خواستار بازگشت ایران به اجرای این تعهدات شده بود.</p>
      <p>رئیس جمهور فرانسه قبل از برگزاری نشست مجمع عمومی سازمان ملل تلاش کرده بود با پیش بردن طرحی، زمینه دیدار رؤسای جمهور ایران و آمریکا را فراهم و مقدمه را برای توافقی جدید که شامل موضوعات جدیدی مثل کاهش توانمندی دفاع ایران و نقش ایران در منطقه است، فراهم کند.</p>
      <p>اخیرا در روز دوازدهم آبان، آیت الله خامنه‌ای رهبر انقلاب که پیشتر هر گونه مذاکره ایران با طرف آمریکایی را ممنوع اعلام کرده بود، درباره تلاش‌های رئیس جمهور فرانسه برای ایجاد توافقی میان تهران و واشنگتن گفت، او یا فردی «ساده» است یا «هم‌دست» آمریکا.</p>
      <p>رهبر انقلاب گفت: رئیس‌جمهور فرانسه گفته بود اگر یک ملاقات بکنید همه‌ی مشکلات [ایران] حل می‌شود؛ آدم واقعاً تعجّب می‌کند. یا باید بگوییم ایشان خیلی ساده است یا باید بگوییم هم‌دستند با هم؛ یکی از این دو تا است. هیچ مشکلی با ملاقات و با مذاکره حل نخواهد شد؛ هیچ مشکلی! من یقین داشتم که این عملی نخواهد بود، امّا برای اینکه برای همه روشن بشود گفتیم خیلی خب، اینها [آمریکایی‌ها] از خطایی که کردند و از برجام خارج شدند برگردند و همه‌ی تحریم‌ها را بردارند، بعد در مجموعه‌ [اعضای] برجام شرکت کنند، حرفی نداریم؛ بنده میدانستم این نمی‌شود، خب نشد، قبول نکردند. اگر مرضی ندارند، اگر راست می‌گویند خب همین را قبول کنند».</p>
    </article>
  </body>
</html>