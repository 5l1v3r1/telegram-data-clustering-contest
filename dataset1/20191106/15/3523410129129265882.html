<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638464/%D9%BE%D8%A7%D9%88%DB%8C%D9%88%D9%86-%D8%A7%DB%8C%D8%B1%D8%A7%D9%86-%D8%AF%D8%B1-%D8%B4%D8%A7%D9%86%DA%AF%D9%87%D8%A7%DB%8C-%D8%A8%D8%A7-%D8%AD%D8%B6%D9%88%D8%B1-%D9%88%D8%B2%DB%8C%D8%B1-%D8%B5%D9%86%D8%B9%D8%AA-%D9%85%D8%B9%D8%AF%D9%86-%D9%88-%D8%AA%D8%AC%D8%A7%D8%B1%D8%AA-%DA%AF%D8%B4%D8%A7%DB%8C%D8%B4-%DB%8C%D8%A7%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T15:06:00+00:00"/>
    <meta property="og:title" content="پاویون ایران در شانگهای با حضور وزیر صنعت، معدن و تجارت گشایش یافت"/>
    <meta property="og:description" content="در دومین روز از نمایشگاه بین المللی واردات چین، پاویون جمهوری اسلامی ایران روز چهارشنبه با حضور رضا رحمانی وزیر صنعت، معدن و ..."/>
  </head>
  <body>
    <article>
      <h1>
        <a href="https://www.bultannews.com/fa/news/638464/%D9%BE%D8%A7%D9%88%DB%8C%D9%88%D9%86-%D8%A7%DB%8C%D8%B1%D8%A7%D9%86-%D8%AF%D8%B1-%D8%B4%D8%A7%D9%86%DA%AF%D9%87%D8%A7%DB%8C-%D8%A8%D8%A7-%D8%AD%D8%B6%D9%88%D8%B1-%D9%88%D8%B2%DB%8C%D8%B1-%D8%B5%D9%86%D8%B9%D8%AA-%D9%85%D8%B9%D8%AF%D9%86-%D9%88-%D8%AA%D8%AC%D8%A7%D8%B1%D8%AA-%DA%AF%D8%B4%D8%A7%DB%8C%D8%B4-%DB%8C%D8%A7%D9%81%D8%AA">پاویون ایران در شانگهای با حضور وزیر صنعت، معدن و تجارت گشایش یافت</a>
      </h1>
      <h2>در دومین روز از نمایشگاه بین المللی واردات چین، پاویون جمهوری اسلامی ایران روز چهارشنبه با حضور رضا رحمانی وزیر صنعت، معدن و ...</h2>
      <address><time datetime="2019-11-06T15:06:00+00:00">06 Nov 2019, 15:06</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> پاویون جمهوری اسلامی ایران در مساحت ۱۳۶ متر مربع به معرفی فرهنگ و هنر، صنایع دستی، توانمندی های فنی و معرفی<b> شرکت های دانش بنیان</b> پرداخته است.</p>
      <p> </p>
      <p> </p>
      <p><b>به گزارش بولتن نیوز،</b> جمهوری اسلامی ایران امسال در مجموع در سه<b> بخش پاویون</b>، بخش فرهنگی و گردشگری در مساحت ۳۶ متر و <b>بخش تجاری</b> در مساحت ۱۸۰ متر مربع در این نمایشگاه شرکت کرده است.</p>
      <p>دومین نمایشگاه بین المللی واردات چین با حضور «رضا رحمانی» وزیر صنعت، معدن و تجارت جمهوری اسلامی ایران و با سخنرانی «شی جین پینگ» رییس جمهوری خلق چین در شانگهای آغاز شد.</p>
      <p>وزیر صنعت، معدن و تجارت ایران در راس هیاتی متشکل از ریاست اتاق بازرگانی و صنایع ایران و چین، به همراه معاون وزیر صنعت و رئیس شورای توسعه تجارت ایران و سرکنسول جمهوری اسلامی ایران در شانگهای بعد از شرکت در آیین افتتاح این پاویون، ضمن بازدید از غرفه های جمهوری اسلامی ایران، از نزدیک با تجار و بازرگانان ایرانی به بحث و گفت و گو نشست و در جریان مسایل و همچنین مشکلات آنان قرار گرفت.</p>
      <p>بیش از سه هزار شرکت از ۱۵۰ کشور در این دوره از نمایشگاه حضور دارند که بیش از یک هزار شرکت آنها برای نخستین بار است که در بازار چین، تولیدات خود را به عرضه می گذارند.</p>
      <p>این نمایشگاه بین المللی شامل سه بخش کشورها، شرکت ها و مجمع اقتصادی «هونگ چیائو» است در مجموع ۶۴ کشور و سه سازمان بین المللی در بخش نمایشگاه جامع کشورها به منظور نشان دادن ظرفیت، وضعیت و موفقیت های خود در زمینه تجارت و سرمایه گذاری، شرکت کرده اند.</p>
      <p>در بخش شرکت ها نیز بیش از سه هزار شرکت از ۱۵۰ کشور جهان حضور دارند و اقلامی مانند لوازم روزمره با فناوری جدید، خودرو، تجهیزات، لوازم پزشکی و دارو، لوازم خانگی تجملی، تجارت خدماتی، خوراک و محصولات کشاورزی را به نمایش می گذارند.</p>
      <p>تعداد شرکت کنندگان این بخش از نمایشگاه بیش از دوره اول نمایشگاه خواهد بود و مساحت محل نمایشگاه نیز با دو برابر افزایش به ۳۰ هکتار رسیده است میانگین مساحت هر کدام از غرفه های این نمایشگاه به ۹۳ متر مربع می رسد که در مقایسه با دوره اول نمایشگاه، ۲۰ درصد افزایش پیدا کرده است.</p>
      <p>بیش از ۲۵۰ شرکت حاضر در این نمایشگاه یا جزو ۵۰۰ شرکت برتر دنیا یا در صنف خود پیشتاز و مطرح هستند.<br/>همچنین تعداد فرآورده ها و فناوری های جدید که قرار است در این نمایشگاه رونمایی شود، بیشتر از دوره اول نمایشگاه خواهد بود.</p>
      <p>پیش بینی می شود در ۱۵سال آینده چین ۳۰ هزار میلیارد دلار کالا و ۱۰ هزار میلیارد دلار خدمات وارد کند اهمیت این نمایشگاه به حدی است که شی جین پینگ رییس جمهوری خلق چین در آئین گشایش آن شرکت می کند.</p>
      <p> </p>
      <p>منبع:شاتا</p>
    </article>
  </body>
</html>