<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/na-zahoplenih-rosiyeyu-ukrayinskih-korablyah-provodili-remontni-roboti-polozov-328633_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T02:50:00+00:00"/>
    <meta property="og:title" content="На захоплених Росією українських кораблях проводили ремонтні роботи – Полозов"/>
    <meta property="og:description" content="Адвокат зазначив, що за його інформацією, на захоплених кораблях останнім часом проводився певний набір ремонтних робіт."/>
  </head>
  <body>
    <article>
      <h1>На захоплених Росією українських кораблях проводили ремонтні роботи – Полозов</h1>
      <h2>Адвокат зазначив, що за його інформацією, на захоплених кораблях останнім часом проводився певний набір ремонтних робіт.</h2>
      <address>
        <time datetime="2019-11-06T02:50:00+00:00">06 Nov 2019, 02:50</time>
      </address>
      <p>Незважаючи на свою поведінку, російська влада насправді зацікавлена у тому, щоб повернути Україні <a href="https://dt.ua/UKRAINE/ukrayina-ne-vdavatimetsya-do-piratstva-cherez-vidmovu-rf-povertati-zahopleni-korabli-mzs-328577_.html"><b>бойові кораблі, які були захоплені у Керченській протоці</b></a> під час Керченського інциденту у листопаді 2018 року, заявив адвокат звільнених українських моряків Микола Полозов в ефірі <a href="https://www.radiosvoboda.org/a/news-rosija-zatsikavlena-povernuty-korabli-polozov/30254646.html">Радіо Свобода</a>.</p>
      <p>"За моєю інформацією, принципова домовленість про це була досягнута, питання було у технічній частині, оскільки кораблі не експлуатувалися кілька місяців. Окрім того, катер "Бердянськ" постраждав у результаті обстрілу, і у техніків прикордонної служби були питання по плавучості цих судів, вони боялися, що просто не зможуть їх фізично передати", – розповів Полозов.</p>
      <p>Адвокат зазначив, що за його інформацією, на захоплених кораблях останнім часом проводився певний набір ремонтних робіт.</p>
      <p>"Я думаю, що як тільки буде досягнутий задовільний стан їхньої плавучості, щоб їх можна було передати – їх, швидше за все, передадуть", – зазначив Полозов.</p>
      <p>Упродовж року <b><a href="https://dt.ua/UKRAINE/ukrayina-ponad-rik-vimagaye-povernuti-zahopleni-viyskovi-korabli-rf-ignoruye-328455_.html">Україна щонайменше сім разів зверталася до Росії з вимогою повернути захоплені кораблі</a></b>, у травні до закликів долучився й Міжнародний трибунал ООН з морського права. Однак РФ вимоги України ігнорує, а трибуналу звітує про повне виконання рішення, хоча фактично виконала лише першу його частину – звільнила 24 українських моряків.</p>
      <p>Нагадаємо, 25 листопада 2018 року <b><a href="https://dt.ua/UKRAINE/ukrayinske-komanduvannya-pidtverdilo-zahoplennya-rosiyanami-dvoh-kateriv-i-buksira-vms-zsu-295163_.html">російські спецпризначенці атакували та захопили два катери та рейдовий буксир</a></b> ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.</p>
      <p>Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них справу за "порушення кордону". 25 травня <b><a href="https://dt.ua/UKRAINE/mizhnarodniy-tribunal-zobov-yazav-rf-negayno-zvilniti-ukrayinskih-moryakiv-312448_.html">Міжнародний трибунал ООН з морського права ухвалив рішення, яким зобов'язав РФ негайно звільнити</a></b> моряків і повернути кораблі ВМСУ. </p>
      <p>У червні <b><a href="https://dt.ua/UKRAINE/rf-vidzvituvala-mizhnarodnomu-tribunalu-oon-schodo-zvilnennya-viyskovopolonenih-moryakiv-zerkal-315749_.html">Росія відзвітувала трибуналу</a></b> про виконання вимоги, однак українців утримували у СІЗО "Лефортове" (Москва) до 7 вересня. Саме тоді <b><a href="https://dt.ua/UKRAINE/obmin-vidbuvsya-ukrayinci-pribuli-do-borispolya-322902_.html">відбувся обмін</a></b> утримуваними особами між Україною та РФ, у результаті якого 24 моряки і повернулися додому.</p>
      <p>Докладніше читайте в спецтемі DT.UA <b><a href="https://dt.ua/theme/45">"Повернення бранців Кремля додому"</a></b> і статті Ірини Лоюк "<b><a href="https://dt.ua/SOCIUM/zvilnennya-z-polonu-scho-potim-323473_.html">Звільнення з полону. Що потім?</a></b>".</p>
      <footer>За матеріалами: <a href="https://dt.ua/go/aHR0cDovL3d3dy5zdm9ib2RhLm9yZw==">Радио Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>