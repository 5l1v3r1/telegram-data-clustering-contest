<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/szabadulni-keszul-a-lugos-doktor/185963"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-06T02:10:00+00:00"/>
    <meta property="og:title" content="Szabadulni készül a lúgos doktor"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Szabadulni készül a lúgos doktor</mark>
      </h1>
      <address><time datetime="2019-11-06T02:10:00+00:00">06 Nov 2019, 02:10</time> by <a rel="author">Bors</a></address>
      <p>
        <b>Alkotmányjogi panasszal élt a volt párja nemi szervét lúggal megcsonkító B. Krisztián. A jogerősen 11 évre ítélt férfit az ügyvédje szerint hamarosan akár haza is engedhetik. </b>
        <b>Alkotmányjogi panasszal élt a volt párja nemi szervét lúggal megcsonkító B. Krisztián. A jogerősen 11 évre ítélt férfit az ügyvédje szerint hamarosan akár haza is engedhetik.</b>
      </p>
      <p>A kapcsolati erőszak elleni küzdelem nemzetközi jelképével, egy szál sárga rózsával a kezében jelent meg több száz ember a fővárosi Kossuth téren hétfő este. A hatalmas tömeg az Ezt nem! – Sárga rózsával az igazságért címmel meghirdetett tüntetésen vett részt, hogy demonstráljanak a lúgos orvosként ismertté vált férfi alkotmányjogi panasza ellen. Az Alkotmánybíróság tegnap ülésezett a Parlament egyik irodahelyiségében, de lapzártánkig nem született meg a döntés.</p>
      <figure>
        <img src="http://media.borsonline.hu/cikk/20/191518/gallery-picture/645w/2015109_kitakarni-lugos-doki-zsp-00002.jpg"/>
        <figcaption>B. Krisztián jogerősen 11 évet kapott, de az Alkotmánybíróság akár ki is szabadíthatja © Bors</figcaption>
      </figure>
      <p>
        <b>Konyhán dolgozik</b>
      </p>
      <p>Az egykori kórházigazgató panasza azon alapszik, hogy a Kúria az ügyben hozott utolsó döntése előtt még a régi büntetőeljárási törvény volt érvényben, de a jogerős ítélet meghozatalakor már az új. Amíg az új törvény nem adott arra lehetőséget, hogy a másodfokon megállapított tényállást vagy a minősítést módosítsák, addig a régi értelmében lett volna ennek helye.</p>
      <p>– Ha megsemmisítik a jogerős ítéletet, s az ügy visszakerül a Kúriára, nem lesz mit leülni, ezért a büntetés végrehajtásának a felfüggesztését kértem. Letartóztatásban persze maradhatna, de ennyi eljárási hiba és probléma után nem tartjuk azt indokoltnak – magyarázta a Borsnak B. Krisztián ügyvédje, dr. Kadlót Erzsébet.</p>
      <p>– Jelenleg fegyelmezetten tölti a büntetését, semmi probléma nincsen vele. Konyhai munkásként dolgozik a börtönben. A gyermekei, a felesége, a szülei és a testvére is kitartanak mellette. Hiszünk abban, hogy egy tisztességes eljárás keretében pozitív elbírálást nyer az ügy a védencem számára – tette hozzá a jogász.</p>
      <figure>
        <img src="http://media.borsonline.hu/cikk/20/191518/gallery-picture/645w/2015111_lugos-per-itelethirdetes-2018-zsp-8125.jpg"/>
        <figcaption>Az áldozat, Renner Erika © Bors</figcaption>
      </figure>
      <p>
        <b>Maradandó sérülés</b>
      </p>
      <p>Ismeretes: B. Krisztián még 2013-ban öntötte le lúggal korábbi barátnője, Renner Erika nemi szervét, amivel súlyos, maradandó károkat okozott neki. A Fővárosi Főügyészség egy évvel a támadás után megszüntette a nyomozást, majd csak Renner panasza után emelt újra vádat. Első fokon végül négy évre, másodfokon 9 év börtönre ítélték B.-t. 2017 jú­niusában a Kúria arra hivatkozva helyezte hatályon kívül a másodfokon hozott ítéletet és rendelt el új eljárást, hogy nem állt rendelkezésre elegendő bizonyíték a vádlottal szemben. A megismételt másodfokú eljárásban ismét 9 év börtönre ítélték a lúgos orvost, ezt a Kúria súlyosbította végül 11 évre.</p>
      <figure>
        <img src="http://media.borsonline.hu/cikk/20/191518/gallery-picture/645w/2015124_tomeg-mti.jpg"/>
        <figcaption>Renner Erika és a kapcsolaton belüli erőszak áldozatai mellett szerveztek tüntetést, százak vonultak át a Lánchídon a Parlament elé © MTI</figcaption>
      </figure>
      <figure>
        <img src="http://media.borsonline.hu/cikk/20/191518/gallery-picture/645w/2015113_sarga-rozsas-szimpatia-tuntetes-az-eroszak-aldozataiert-vt-14.jpg"/>
        <figcaption>© Vaskó Tamás</figcaption>
      </figure>
      <p>
        <b>Túl enyhe ítélet</b>
      </p>
      <p>– A másik oldal sohasem vett tudomást a tényekről, s a már „ötször bebizonyított tényeket hatodszorra is megpróbálták be nem bizonyítottá tenni”. Egy újabb tárgyalás esetén bebizonyítjuk, hogy a jogerős ítélet is túl enyhe volt, tehát B. még rosszabbul is járhat – mondta a Borsnak Renner Erika jogi képviselője, dr. Gál András. Hozzátette: elméletileg előfordulhat, de nem tartja valószínűnek, hogy a vádlottat kiengedik a börtönből. Az előző tárgyalás után Renner Erika lapunknak azt mondta táma­dója büntetéséről, hogy nem az évek számítanak, hanem az, hogy hasonló bűncselekményt senkinek se jusson eszébe elkövetni. Az asz-szony a mai napig nem tudta feldolgozni a traumát.</p>
    </article>
  </body>
</html>