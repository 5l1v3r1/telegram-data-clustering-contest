<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740194"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T02:35:00+00:00"/>
    <meta property="og:title" content="'บิ๊กตู่'สั่งล่าโจรใต้ยิงชรบ.ตาย15ศพ เร่งเยียวยาผู้สูญเสีย"/>
    <meta property="og:description" content="รัฐบาลประณามโจรใต้ก่อเหตุยิงถล่มป้อมชรบ.ที่ยะลา จนมีผู้เสียชีวิต 15 ราย เจ็บ 4 ราย ด้านนายกรัฐมนตรี แสดงความเสียใจกับผู้สูญเสีย และสั่งเร่งล่าคนทำผิด พร้อมเยียวยาผู้สูญเสียอย่างเต็มที่"/>
  </head>
  <body>
    <article>
      <h1>'บิ๊กตู่'สั่งล่าโจรใต้ยิงชรบ.ตาย15ศพ เร่งเยียวยาผู้สูญเสีย</h1>
      <address>
        <time datetime="2019-11-06T02:35:00+00:00">06 Nov 2019, 02:35</time>
      </address>
      <p>
        <b>รัฐบาลประณามโจรใต้ก่อเหตุยิงถล่มป้อมชรบ.ที่ยะลา จนมีผู้เสียชีวิต 15 ราย เจ็บ 4 ราย ด้านนายกรัฐมนตรี แสดงความเสียใจกับผู้สูญเสีย และสั่งเร่งล่าคนทำผิด พร้อมเยียวยาผู้สูญเสียอย่างเต็มที่</b>
      </p>
      <p>เมื่อวันที่ 6 พ.ย. พล.ท.คงชีพ ตันตระวาณิชย์ โฆษกกระทรวงกลาโหม กล่าวถึงกรณีที่มีเหตุคนร้ายใช้ระเบิดขว้างและปืนยิงถล่มใส่ชาวบ้านในพื้นที่ บ้านทางลุม ต.ลำพะยา อ.เมือง จ.ยะลา จนทำให้มีประชาชนและเจ้าหน้าที่เสียชีวิต 15 รายและบาดเจ็บ 4 ราย เหตุเกิดเมื่อคืนวันที่ 5 พ.ย.ที่ผ่านมา  ว่า ทางรัฐบาลขอประณามการกระทำดังกล่าวว่า เป็นการกระทำที่รุนแรง ป่าเถื่อนและไร้ซึ่งมนุษยธรรมของกลุ่มผู้ก่อความไม่สงบในพื้นที่ 3 จังหวัดชายแดนภาคใต้  ซึ่งทางพล.อ.ประยุทธ์ จันทร์โอชา นายกรัฐมนตรี และรมว.กลาโหม  ได้กล่าวแสดงความเสียใจกับครอบครัวผู้สูญเสียและได้รับบาดเจ็บจากเหตุการณ์ดังกล่าว  และได้กำชับ กอ.รมน.ภาค 4 เร่งให้การช่วยเหลือและเยียวยาผู้ที่ได้รับบาดเจ็บและสูญเสียอย่างเต็มกำลัง  พร้อมสั่งการให้ระดมกำลังติดตามกลุ่มผู้ก่อเหตุ และเครือข่ายที่เกี่ยวข้อง มาลงโทษตามกฎหมายให้ถึงที่สุดโดยเร็ว เนื่องจากเป็นการกระทำที่สะเทือนขวัญ มีประชาชนเสียชีวิตและได้รับบาดเจ็บจำนวนมาก<br/><br/>พร้อมกันนี้พล.อ.ประยุทธ์’ ยังได้แสดงความห่วงใยถึงความปลอดภัยของประชาชนใน 3 จังหวัดชายแดนภาคใต้  ที่หน่วยงานความมั่นคงในพื้นที่ จำเป็นต้องเข้าไปดูแลใกล้ชิดมากขึ้นและตั้งอยู่บนความไม่ประมาท  เพื่อสร้างความสันติสุขในพื้นที่ ในขณะที่รัฐบาล โดย ศอ.บต.กำลังเร่งเดินหน้าพัฒนาและขับเคลื่อนเศรษฐกิจฐานรากให้เชื่อมกับภูมิภาค เพื่อยกระดับคุณภาพชีวิตความเป็นอยู่ของประชาชนในพื้นที่ให้มีความเท่าเทียมกัน<br/> <br/> </p>
    </article>
  </body>
</html>