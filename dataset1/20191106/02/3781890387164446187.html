<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740193"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T02:09:00+00:00"/>
    <meta property="og:title" content="ผู้นำชิลีลั่นไม่ลาออกด้วยเหตุผลจากการประท้วง"/>
    <meta property="og:description" content="ประธานาธิบดีเซยาสเตียน ปีเญรา ยืนยันว่าเขาจะไม่ลาออกจากตำแหน่งผู้นำชิลี ด้วยเหตุผลจากการประท้วงซึ่งมีชนวนเหตุจาก 'ปัญหาที่ฝังลึก' อยู่ในสังคมมานาน นั่นคือความเหลื่อมล้ำทางสังคมและเศรษฐกิจ ที่ทุกภาคส่วนต้องช่วยกันแก้ไข"/>
  </head>
  <body>
    <article>
      <h1>ผู้นำชิลีลั่นไม่ลาออกด้วยเหตุผลจากการประท้วง</h1>
      <address>
        <time datetime="2019-11-06T02:09:00+00:00">06 Nov 2019, 02:09</time>
      </address>
      <p>
        <b>ประธานาธิบดีเซยาสเตียน ปีเญรา ยืนยันว่าเขาจะไม่ลาออกจากตำแหน่งผู้นำชิลี ด้วยเหตุผลจากการประท้วงซึ่งมีชนวนเหตุจาก "ปัญหาที่ฝังลึก" อยู่ในสังคมมานาน นั่นคือความเหลื่อมล้ำทางสังคมและเศรษฐกิจ ที่ทุกภาคส่วนต้องช่วยกันแก้ไข</b>
      </p>
      <p>สำนักข่าวต่างประเทศรายงานจากกรุงซันติอาโก ประเทศชิลี เมื่อวันที่ 5 พ.ย. ว่าสืบเนื่องจากสถานการณ์ประท้วงในประเทศที่ยืดเยื้อมานานเกือบ 3 สัปดาห์ จากชนวนเหตุการเตรียมปรับขึ้นค่าโดยสารรถไฟใต้ดินของรัฐบาล ที่แม้ภาครัฐประกาศยกเลิกภายในเวลาอันรวดเร็ว แต่กลับกลายเป็นการกระตุ้นปัญหาที่ฝังรากลึกอยู่ในสังคมของชิลี ทีแม้เป็นประเทศผู้ผลิตทองแดงรายใหญ่ที่สุดของโลก และเป็นหนึ่งในประเทศร่ำรวยที่สุดในอเมริกาใต้ นั่นคือความเหลื่อมล้ำทางเศรษฐกิจและสังคม ซึ่งส่งผลให้มีผู้เสียชีวิตอย่างน้อย 20 คน ได้รับบาดเจ็บมากกว่า 2,000 คน และถูกจับกุมอีกมากกว่า 5,400 คนนั้น</p>
      <figure>
        <img src="https://www.dailynews.co.th/admin/upload/20191106/news_QILlSxOntm092201_533.jpg?v=20191106193?v=8578"/>
      </figure>
      <figure>
        <iframe src="https://www.youtube.com/embed/dkYbXmjFBn0" width="640" height="360" data-service="Youtube" scrolling="no"/>
      </figure>
      <p><b>BBC News Mundo</b><br/> <br/>ประธานาธิบดีเซบาสเตียน ปีเญรา กล่าวระหว่างการให้สัมภาษณ์พิเศษกับบีบีซีภาคภาษาสเปน ออกอากาศครั้งแรกเมื่อวันอังคาร ว่าแน่นอนเขาต้องเป็นผู้รับผิดชอบโดยตรงต่อสถานการณ์ที่เกิดขึ้น แต่รากเหง้าของปัญหาไม่ได้มาจากตัวเขาเพียงคนเดียว เนื่องจากเป็นปัญหาที่เรื้อรังในสังคมชิลีมานานตลอด 3 ทศวรรษที่ผ่านมา หรือนับตั้งแต่สิ้นสุดยุคเผด็จการของนายพลออกุสโต ปิโนเชต์ ดังนั้นการลาออกของเขา "ไม่ใช่คำตอบ" ของปัญหา อย่างไรก็ตาม ปีเญรายอมรับว่าสถานการณ์ประท้วงครั้งนี้รุนแรง และสร้างความกดดันอย่างหนักให้กับรัฐบาล ถึงขั้นต้องยกเลิกเป็นเจ้าภาพการประชุมระดับโลก 2 รายการ คือการประชุมสุดยอดผู้นำความร่วมมือทางเศรษฐกิจเอเชีย-แปซิฟิก ( เอเปก ) ซึ่งกำหนดการเดิมคือระหว่างวันที่ 16 ถึง 17 พ.ย. นี้ และการประชุมรัฐภาคีอนุสัญญาสหประชาชาติว่าด้วยการเปลี่ยนแปลงสภาพอากาศ ( ยูเอ็นเอฟซีซีซี ) ที่ในปีนี้จัดขึ้นเป็นครั้งที่ 25 หรือ "คอป 25"  ระหว่างวันที่ 2 ถึง 13 ธ.ค. นี้ แต่โชคที่ที่สเปนจะรับหน้าที่เป็นเจ้าเจ้าภาพคอป 25 แทนชิลี</p>
      <figure>
        <img src="https://www.dailynews.co.th/admin/upload/20191106/news_ayoMRoEkla092229_533.jpg?v=20191106193?v=9032"/>
      </figure>
      <figure>
        <iframe src="https://www.youtube.com/embed/NTwPW3APLBo" width="640" height="360" data-service="Youtube" scrolling="no"/>
      </figure>
      <p><b>BBC News Mundo</b><br/> <br/>อย่างไรก็ตาม ผลสำรวจความคิดเห็นชาวชิลีโดยสำนักวิจัยคาเด็ม เผยแพร่เมื่อต้นสัปดาห์นี้ ปรากฏว่าคะแนนนิยมของปีเญราลดลงเหลือเพียง 13% และ 87% ของกลุ่มตัวอย่างต้องการ "การปฏิรูป" รัฐธรรมนูญที่ใช้มาตั้งแต่ยุคปิโนเชต์ ด้วยความหวังว่าจะนำไปสู่การแก้ไขปัญหาเศรษฐกิจและสังคมได้.<br/><br/><b>เครดิตภาพ : REUTERS, AP</b> </p>
    </article>
  </body>
</html>