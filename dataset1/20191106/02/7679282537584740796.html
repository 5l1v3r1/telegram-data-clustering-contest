<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-rohit-sharma-on-verge-of-major-milestone-in-t20i-cricket-at-rajkot-india-vs-bangladesh-2834496.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T02:49:59+00:00"/>
    <meta property="og:title" content="INDvsBAN: राजकोट टी-20 में यह खास मुकाम हासिल करेंगे रोहित शर्मा"/>
    <meta property="og:description" content="India vs Bangladesh, 2nd Test at Rajkot: भारत के कार्यवाहक कप्तान रोहित शर्मा राजकोट में बांग्लादेश के खिलाफ दूसरे टी-20 मुकाबले में उतरने के साथ ही 100 अंतरराष्ट्रीय टी-20 मैच खेलने वाले दुनिया के..."/>
  </head>
  <body>
    <article>
      <h1>INDvsBAN: राजकोट टी-20 में यह खास मुकाम हासिल करेंगे रोहित शर्मा</h1>
      <address><time datetime="2019-11-06T02:49:59+00:00">06 Nov 2019, 02:49</time> by <a rel="author">एजेंसी,नई दिल्ली</a></address>
      <p><b>India vs Bangladesh, 2nd Test at Rajkot: </b>भारत के कार्यवाहक कप्तान रोहित शर्मा राजकोट में बांग्लादेश के खिलाफ दूसरे टी-20 मुकाबले में उतरने के साथ ही 100 अंतरराष्ट्रीय टी-20 मैच खेलने वाले दुनिया के दूसरे खिलाड़ी बन जाएंगे। भारत और बांग्लादेश के बीच तीन मैचों की सीरीज का पहला मैच रविवार को दिल्ली में खेला गया था, जिसे मेहमान टीम ने सात विकेट से जीता था। सीरीज का दूसरा मैच सात नवंबर को राजकोट में खेला जाएगा। हालांकि दूसरे मैच में चक्रवात 'माहा' का खतरा मंडरा रहा है।</p>
      <p><b>शाहिद अफरीदी को छोड़ेंगे पीछे</b><br/>रोहित शर्मा ने दिल्ली में उतरने के साथ ही पूर्व कप्तान महेंद्र सिंह धौनी को पीछे छोड़ा था, जिन्होंने 98 टी-20 मैच खेले थे। रोहित इस समय पाकिस्तान के शाहिद आफरीदी की बराबरी पर हैं, जिनके नाम 99 टी-20 मैच हैं। पाकिस्तानी ऑलराउंडर शोएब मलिक 111 टी-20 मैचों के साथ इस फॉर्मेट में 100 मैच खेलने वाले दुनिया के एकमात्र खिलाड़ी हैं।</p>
      <h3>
        <a href="https://www.livehindustan.com/cricket/story-no-pressure-from-management-on-india-despite-delhi-defeat-says-yuzvendra-chahal-ahead-of-2nd-t20i-2834485.html">INDvsBAN: हार के बाद कोई दबाव नहीं, वापसी करेंगे- युजवेंद्र चहल</a>
      </h3>
      <p>छोटे प्रारूप में भारत के उपकप्तान और इस सीरीज में नियमित कप्तान विराट कोहली को विश्राम दिए जाने के बाद कप्तानी संभाल रहे रोहित ने टी-20 में अपना पदार्पण 19 सितंबर 2007 को डरबन में इंग्लैंड के खिलाफ किया था। अपने पहले मैच में रोहित को बल्लेबाजी करने का मौका नहीं मिला था जबकि भारत ने टी-20 विश्वकप का यह मुकाबला 18 रन से जीता था। </p>
      <p><b>इंटरनेशनल टी-20 में रन बनाने में नंबर 1</b><br/>32 साल के रोहित शर्मा 99 टी-20 मैचों में 2452 रन बना चुके हैं और वह इस प्रारूप में सर्वाधिक रन बनाने के मामले में दुनिया में नंबर एक बन गए हैं। उन्होंने दिल्ली में 9 रन बनाने के साथ भारतीय कप्तान विराट कोहली को पीछे छोड़ा था, जिनके 72 मैचों में 2450 रन हैं। न्यूजीलैंड के मार्टिन गप्टिल के 2359 रन, शोएब मलिक के 111 मैचों में 2263 रन और न्यूजीलैंड के ब्रैंडन मैक्कलम के 71 मैचों में 2140 रन हैं। इस प्रारूप में 2000 रन पूरे करने वाले छठे खिलाड़ी ऑस्ट्रेलिया के डेविड वॉर्नर हैं जिनके 75 मैचों में 2031 रन हैं।</p>
      <h3>
        <a href="https://www.livehindustan.com/cricket/story-ms-dhoni-try-his-hand-at-tennis-not-in-cricket-preparing-for-the-tournament-2834467.html">अभी क्रिकेट में नहीं टेनिस में हाथ आजमाएंगे धौनी, टूर्नामेंट की तैयारी</a>
      </h3>
      <p><b>इंटरनेशनल टी-20 में 4 शतक जड़ चुके हैं रोहित</b><br/>रोहित इस प्रारुप में अब तक चार शतक और 17 अर्धशतक बना चुके हैं, जबकि विराट को टी-20 में पहले शतक की तलाश है। विराट ने इस प्रारूप में 22 अर्धशतक बनाए हैं। रोहित इस प्रारूप में सबसे अधिक शतक बनाने वाले खिलाड़ी हैं। </p>
      <p>'हिटमैन' के नाम से मशहूर रोहित ने श्रीलंका के खिलाफ 118, वेस्टइंडीज के खिलाफ नाबाद 111, दक्षिण अफ्रीका के खिलाफ 106 और इंग्लैंड के खिलाफ नाबाद 100 रन बनाए थे। रोहित की कोशिश रहेगी कि राजकोट में अपने 100वें टी-20 मुकाबले में वह भारत को सीरीज में बराबरी दिलाएं।</p>
    </article>
  </body>
</html>