<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-8-luxury-cars-like-audi-and-bmw-stolen-together-in-lucknow-2834492.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T02:25:51+00:00"/>
    <meta property="og:title" content="UP : लखनऊ में एक साथ चोरी हुईं Audi, BMW जैसी 8 लग्जरी कारें"/>
    <meta property="og:description" content="लखनऊ में ऑटो लिफ्टरों ने वाहन चोरी की सबसे बड़ी वारदात को अंजाम दिया। सोमवार देर रात महानगर स्थित कनक कार सेल्स में घुसे चोरों ने महज डेढ़ घंटे के अंदर आठ लग्जरी कारें गायब कर दीं। इसमें ऑडी,..."/>
  </head>
  <body>
    <article>
      <h1>UP : लखनऊ में एक साथ चोरी हुईं Audi, BMW जैसी 8 लग्जरी कारें</h1>
      <address><time datetime="2019-11-06T02:25:51+00:00">06 Nov 2019, 02:25</time> by <a rel="author">वरिष्ठ संवाददाता , लखनऊ।</a></address>
      <p>लखनऊ में ऑटो लिफ्टरों ने वाहन चोरी की सबसे बड़ी वारदात को अंजाम दिया। सोमवार देर रात महानगर स्थित कनक कार सेल्स में घुसे चोरों ने महज डेढ़ घंटे के अंदर आठ लग्जरी कारें गायब कर दीं। इसमें ऑडी, बीएमडब्ल्यू और इनोवा समेत अन्य गाड़ियां शामिल हैं। वारदात से पहले चोरों ने सीसीटीवी कैमरों के तार काट दिए और जाते समय डीवीआर भी ले गए। मंगलवार सुबह जुटे व्यापारियों ने पुलिस के खिलाफ प्रदर्शन किया। एसएसपी का कहना है कि कुछ सीसी फुटेज मिली हैं। इसके आधार पर पड़ताल की जा रही है। </p>
      <p>महानगर स्थित वैशाली अपार्टमेंट निवासी सैय्यद मोहम्मद काशिफ, सेक्टर-बी निवासी करन गुप्ता और अलीगंज निवासी आलोक सचान का बादशाहनगर रेलवे स्टेशन के पास पार्टनशिप में कनक कार सेल्स नाम से कार बाजार है। काशिफ के मुताबिक रोजाना की तरह सोमवार रात 8 बजे वह लोग कार बाजार बंद करके गए थे। मंगलवार सुबह 6:30 बजे लोगों ने गेट का ताला टूटा देख उन्हें सूचना दी।</p>
      <p>आनन फानन में वह लोग मौके पर पहुंचे तो कार बाजार में खड़ी 17 गाड़ियों में से आठ लग्जरी गाड़ियां गायब थीं। यह देख उन्होंने पुलिस कंट्रोल रूम पर फोन किया। एक साथ आठ गाड़ियां चोरी होने की सूचना पर महानगर पुलिस के हाथ-पांव फूल गए। एएसपी ट्रांसगोमती राजेश कुमार श्रीवास्तव, सीओ महानगर सोनम कुमार व इंस्पेक्टर अजय कुमार सिंह समेत अन्य अधिकारी मौके पर पहुंचे और जांच शुरू की। </p>
    </article>
  </body>
</html>