<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/6/653395/"/>
    <meta property="og:site_name" content="Економічна правда"/>
    <meta property="article:published_time" content="2019-11-06T14:10:00+00:00"/>
    <meta property="og:title" content="Для продовження транзиту Україна має відновити купівлю газу у РФ - &quot;Газпром&quot;"/>
    <meta property="og:description" content="Російський “Газпром” назвав 2 умови, необхідні для продовження транзиту російського газу до Європи через ГТС України після 2019 року, серед них - відновлення прямих закупок російського газу."/>
  </head>
  <body>
    <article>
      <h1>Для продовження транзиту Україна має відновити купівлю газу у РФ - "Газпром"</h1>
      <address>
        <time datetime="2019-11-06T14:10:00+00:00">06 Nov 2019, 14:10</time>
      </address>
      <p>Російський "Газпром" назвав 2 умови, необхідні для продовження транзиту російського газу до Європи через ГТС України після 2019 року, серед них - відновлення прямих закупок російського газу.</p>
      <p>Про це заявив голова "Газпрому" Олексій Міллер, <a href="https://www.gazprom.ru/press/news/2019/november/article490844/">передає</a> пресслужба компанії.</p>
      <p>У російській компанії в черговий раз заявили про необхідність взаємної відмови від претензій та припинення судових розглядів між "Газпромом" та "Нафтогазом".</p>
      <p>"Друге питання - готовність України до прямих закупок російського газу з 2020 року та визначення обсягів таких закупок. Рішення української сторони напряму впливає на пропускну здатність російської ГТС, яку має підтримувати Газпром на кордоні з Україною", - заявили у пресслужбі "Газпрому".</p>
      <p>
        <b>Нагадаємо:</b>
      </p>
      <p>
        <i>31 жовтня президент Росії Володимир Путін <a href="https://www.epravda.com.ua/news/2019/10/31/653167/">закликав обнулити всі вимоги</a> як зі сторони "Нафтогазу", так і з боку "Газпрому" у газовій суперечці.</i>
      </p>
      <p>
        <i>Перед цим в Брюсселі відбулися тристоронні газові переговори між Україною, Росією та ЄС про новий довгостроковий контракт на транзит російського газу через Україну, після яких віцепрезидент Єврокомісії Марош Шефчович висловив розчарування.</i>
      </p>
      <p>
        <i>Шефчович зазначив, що <a href="https://www.eurointegration.com.ua/news/2019/10/28/7102377/">не вдалося домовитись</a> щодо тривалості контракту, обсягів та тарифів. За його словами, параметри, які він представив, були прийнятні для українських партнерів, але росіяни на них не погоджувалися.</i>
      </p>
      <p>
        <i>У вівторок виконавчий директор "Нафтогазу" Юрій Вітренко заявив <a href="https://www.epravda.com.ua/news/2019/10/29/653072/">про підготовку нового позову</a> до російського "Газпрому".</i>
      </p>
      <p>
        <i>Російська сторона пропонує "обнулити" 22 мільярди доларів претензій в обмін на новий транзит, Нафтогаз <a href="https://www.epravda.com.ua/news/2019/11/5/653361/">не бачить для цього підстав.</a></i>
      </p>
      <p>Економічна правда</p>
    </article>
  </body>
</html>