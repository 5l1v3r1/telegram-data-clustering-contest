<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/che-succede-se-pd-perde-39-emilia-zingaretti-si-dimetterebbe-218298.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-06T14:02:20+00:00"/>
    <meta property="og:title" content="Che succede se il centrosinistra perde l'emilia? zingaretti si dimetterebbe da segretario e…"/>
    <meta property="og:description" content="CHE SUCCEDE SE IL PD PERDE L'EMILIA? ZINGARETTI SI DIMETTEREBBE DA SEGRETARIO E IL GOVERNO GIALLO-ROSSO NON REGGEREBBE AL COLPO. MATTARELLA SCIOGLIEREBBE LE CAMERE E SI ANDREBBE A ELEZIONI IN PRIMAVERA - ZINGA COSTRINGE GUALTIERI AD ANNACQUARE LA PLASTIC TAX (BONACCINI HA MINACCIATO DI CORRERE DA SOLO) - LA CINGHIA DI TRASMISSIONE TRA REGIONE LAZIO E GOVERNO, PER ZINGA, SI CHIAMA GIACOMO D'AMICO, IL CAPO DI GABINETTO DELLA PRESIDENZA DEL CONSIGLIO REGIONALE E GRANDE AMICO DI BISIGNANI"/>
  </head>
  <body>
    <article>
      <h1>Che succede se il centrosinistra perde l'emilia? zingaretti si dimetterebbe da segretario e…</h1>
      <address>
        <time datetime="2019-11-06T14:02:20+00:00">06 Nov 2019, 14:02</time>
      </address>
      <p>
        <b>
          <b>CHE SUCCEDE SE IL PD PERDE L'EMILIA? ZINGARETTI SI DIMETTEREBBE DA SEGRETARIO E IL GOVERNO GIALLO-ROSSO NON REGGEREBBE AL COLPO. MATTARELLA SCIOGLIEREBBE LE CAMERE E SI ANDREBBE A ELEZIONI IN PRIMAVERA - ZINGA COSTRINGE GUALTIERI AD ANNACQUARE LA PLASTIC TAX (BONACCINI HA MINACCIATO DI CORRERE DA SOLO) - LA CINGHIA DI TRASMISSIONE TRA REGIONE LAZIO E GOVERNO, PER ZINGA, SI CHIAMA GIACOMO D'AMICO, IL CAPO DI GABINETTO DELLA PRESIDENZA DEL CONSIGLIO REGIONALE E GRANDE AMICO DI BISIGNANI</b>
        </b>
      </p>
      <hr/>
      <p>
        <b>DAGONEWS</b>
      </p>
      <figure>
        <a href="https://www.dagospia.com/mediagallery/Dago_fotogallery-254723/1213376.htm">
          <img src="https://cdn-static.dagospia.com/img/foto/09-2019/zingaretti-bonaccini-1213376.png"/>
        </a>
        <figcaption>zingaretti bonaccini</figcaption>
      </figure>
      <p>Una volta che la manovra è stata bollinata dalla Ragioneria, eventuali modifiche toccano al Parlamento. E i sondaggi hanno trasformato le modifiche da ''eventuali'' a ''urgentissime'': la prima da rivedere è la plastic tax, una misura così malvista dai produttori di imballaggi dell'Emilia-Romagna da aver spinto Bonaccini a minacciare il Pd: se non la modificate, io mi faccio una lista civica e corro da solo, senza il sostegno di un partito che colpisce il tessuto produttivo della mia regione.</p>
      <p>Il rigido, rigidissimo Gualtieri resta un uomo di partito e di apparato fin nel midollo, e accetta disposizioni solo se arrivano dal segretario o al massimo dal suo amico D'Alema. Per questo si è mosso direttamente Zingaretti (col supporto del suo alleato pro tempore Franceschini) che ha convinto il ministro del Tesoro ad annacquare la tassa, trovando coperture coi ''risparmi'' da Quota 100 e Reddito di Cittadinanza.</p>
      <figure>
        <a href="https://www.dagospia.com/mediagallery/Dago_fotogallery-254723/1202929.htm">
          <img src="https://cdn-static.dagospia.com/img/foto/08-2019/nicola-zingaretti-dario-franceschini-1202929.jpg"/>
        </a>
        <figcaption>nicola zingaretti dario franceschini</figcaption>
      </figure>
      <p>La cinghia di trasmissione tra Regione Lazio e governo, per Zingaretti, si chiama Giacomo D'Amico, che è il capo di gabinetto della presidenza del Consiglio Regionale ma anche uno che si muove tra palazzi e aziende (è molto amico di Bisignani), ai vertici sia con destra che sinistra, già alle relazioni esterne Rai, sindacalista nel settore della sanità, presidente dell'Aeroporto di Frosinone e consigliere d'amministrazione in varie società in cui la Regione ha un peso rilevante.</p>
      <p>Ma che succede se a gennaio il centrosinistra (col M5s) dovesse perdere l'Emilia-Romagna? Si fa presto a dire, come fanno oggi i membri della maggioranza, che nulla cambia: Zingaretti si dimetterebbe da segretario Pd, e al suo posto arriverebbe un traghettatore. Il governo probabilmente non reggerebbe al colpo e si andrebbe a elezioni in primavera, non essendo Mattarella disposto ad accrocchiare un altro esecutivo.</p>
      <figure>
        <a href="https://www.dagospia.com/mediagallery/Dago_fotogallery-254723/1217618.htm">
          <img src="https://cdn-static.dagospia.com/img/foto/10-2019/roberto-gualtieri-giuseppe-conte-3-1217618.jpg"/>
        </a>
        <figcaption>roberto gualtieri giuseppe conte 3</figcaption>
      </figure>
    </article>
  </body>
</html>