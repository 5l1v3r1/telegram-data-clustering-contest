<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/06/novyna/polityka/sud-prodovzhyv-obovyazky-eksdyrektoru-specztexnoeksportu-barbulu"/>
    <meta property="og:site_name" content="Слово і Діло"/>
    <meta property="article:published_time" content="2019-11-06T14:20:01+00:00"/>
    <meta property="og:title" content="Суд продовжив обов'язки ексдиректору «Спецтехноекспорту» Барбулу"/>
    <meta property="og:description" content="Антикорупційний суд частково задовольнив клопотання прокурора САП про продовження обов'язків колишньому очільнику підприємства."/>
  </head>
  <body>
    <article>
      <h1>Суд продовжив обов'язки ексдиректору «Спецтехноекспорту» Барбулу</h1>
      <address>
        <time datetime="2019-11-06T14:20:01+00:00">06 Nov 2019, 14:20</time>
      </address>
      <p>
        <b>Суд продовжив до 22 листопада дію обов'язків колишнього директора державного госпрозрахункового зовнішньоторговельного підприємства «Спецтехноекспорт» Павла Барбула, якого Національне антикорупційне бюро та Спеціалізована антикорупційна прокуратура підозрюють у причетності до розтрати понад 55 млн грн.</b>
      </p>
      <p>Таке рішення 29 жовтня ухвалила слідча суддя Вищого антикорупційного суду Наталія Мовчан за результатами розгляду клопотання САП, повідомляє «Слово і Діло».</p>
      <p>Як відомо, суд відпустив Барбула на поруки, поклавши на нього три обов'язки. Також йому віддали заставу. У зв'язку з наближенням дати завершення дії обов'язків прокурора САП просив їх продовжити. Вивчивши клопотання, суддя його задовольнила. Зокрема, вона поклала на Барбула наступні обов'язки: прибувати за першою вимогою; повідомляти про зміну місця проживання та роботи, а також утримуватися від спілкування із підозрюваними.</p>
      <p>За версією слідства, у 2009 році за ініціативи керівництва «Спецтехноекспорту» держпідприємство уклало з іноземною компанією Global Marketing SPLTD угоду з супроводу одного з зовнішньо-економічних контрактів. За цим контрактом «Спецтехноекспорт» мав поставити військову продукцію, вироблену держпідприємством «Завод 410 ЦА» для Міністерства оборони Індії (Штабу Військово-повітряних сил). Посередництво нерезидента мало забезпечити укладання та подальше виконання зовнішньо-економічного контракту, за що «Спецтехноекспорт» заплатило $2,22 млн. Натомість детективи НАБУ встановили, що Global Marketing SPLTD заявлені послуги не надавав, хоча між «Спецтехноекспортом» та іноземною фірмою були підписані акти про виконання робіт. На основі зазначених актів «Спецтехноекспорт» перерахував $2,2 млн на рахунок Global Marketing SPLTD у банку Noor Islamic Bank в ОАЕ. Отже, держпідприємству завдали шкоди на вказану суму.</p>
      <p>Нагадаємо, <a href="https://www.slovoidilo.ua/2019/05/02/novyna/polityka/sud-prodovzhyv-obovyazky-dyrektora-specztexnoeksportu">суд продовжив обов'язки директора «Спецтехноекспорту» Владислава Бельбаса</a>. Також <a href="https://www.slovoidilo.ua/2019/03/18/novyna/polityka/sud-areshtuvav-majno-pidozryuvanyx-eks-posadovcziv-specztexnoeksportu">суд заарештував майно підозрюваних ексчиновників «Спецтехноекспорту»</a>. Раніше <a href="https://www.slovoidilo.ua/2019/03/07/novyna/polityka/roztrata-55-mln-hrn-sud-zaareshtuvav-kolyshnoho-dyrektora-specztexnoeksportu">суд взяв під варту Барбула</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/24/novyna/polityka/sud-prodovzhyv-obovyazky-shhe-odnomu-ekschynovnyku-specztexnoeksportu"/>
        <a href="https://www.slovoidilo.ua/2019/10/24/novyna/polityka/sud-prodovzhyv-obovyazky-zvilnenomu-dyrektoru-specztexnoeksporta"/>
        <a href="https://www.slovoidilo.ua/2019/10/23/novyna/suspilstvo/sud-znovu-prodovzhyv-obovyazky-eksposadovcyu-specztexnoeksportu"/>
      </related>
    </article>
  </body>
</html>