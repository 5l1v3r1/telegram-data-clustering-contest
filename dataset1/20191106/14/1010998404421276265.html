<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/375-dni-po-kasno-botev-specheli-kato-gost.html"/>
    <meta property="og:site_name" content="bTV Новините"/>
    <meta property="article:published_time" content="2019-11-06T14:55:00+00:00"/>
    <meta property="og:title" content="375 дни по-късно: &quot;Ботев&quot; спечели като гост"/>
    <meta property="og:description" content="&quot;Канарчетата&quot; победиха &quot;Дунав&quot; Русе с 2:1"/>
  </head>
  <body>
    <article>
      <h1>375 дни по-късно: "Ботев" спечели като гост</h1>
      <h2>"Канарчетата" победиха "Дунав" Русе с 2:1</h2>
      <address>
        <time datetime="2019-11-06T14:55:00+00:00">06 Nov 2019, 14:55</time>
      </address>
      <p>"Ботев" Пловдив сложи край на тежката си серия от мачове без победа като гост. "Канарчетата" се наложиха над "Дунав" Русе с 2:1 и записаха първи успех извън дома от 375 дни насам.  За последно те победиха като гост "Ботев" във Враца на 27 октомври 2018 година с 1:0.</p>
      <p>Също така това бе първи успех за "жълто-черните" в първенството от 24 август, когато в мач от седмия кръг се наложиха с 2:1 над "Витоша".</p>
      <p>Бразилецът Фернандо Виана се разписа на два пъти за пловдивчани, а за домакините точен бе Ахмед Ахмедов от дузпа в края на срещата.</p>
      <p>"Ботев" завърши мача с човек по-малко след директен червен картон на Джонатан Перейра.</p>
      <p>Гостите поведоха в резултата в 13-ата минута с първия си точен удар. Фернандо Виана вкара във втори пореден мач след завръщането си в тима. С голям принос за гола бе Александър Тонев, който центрира добре в наказателното поле, а бразилският нападател се разписа на празна врата.</p>
      <p>"Канарчетата" удвоиха в 49-ата минута, като отново Тонев асистира на Виана.</p>
      <p>В 85-ата минута "Дунав" получи правото да изпълни 11-метров наказателен удар за нарушение на Перейра срещу Кавалканте. Играчът на "Ботев" бе изгонен, а Ахмедов реализира за крайното 1:2.</p>
      <p>Така "Ботев" Пловдив събра 13 точки и зае 10-ото място в Първа лига. "Дунав" има същия актив, но е на 12-а позиция.</p>
    </article>
  </body>
</html>