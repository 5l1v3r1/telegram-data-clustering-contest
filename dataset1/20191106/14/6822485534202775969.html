<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815052.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T14:30:00+00:00"/>
    <meta property="og:title" content="قیمت طلا در بازار جهانی"/>
    <meta property="og:description" content="به گزارش تسنیم به نقل از رویترز، در حالی که سرمایه گذاران در انتظار روشن شدن سرنوشت مذاکرات تجاری میان آمریکا و چین هستند، قیمت طلا پس از کاهش بیش از یک درصدی در جلسه قبل، امروز اندکی افزایش یافت."/>
  </head>
  <body>
    <article>
      <h1>قیمت طلا در بازار جهانی</h1>
      <address>
        <time datetime="2019-11-06T14:30:00+00:00">06 Nov 2019, 14:30</time>
      </address>
      <p>قیمت هر اونس طلا امروز با ۰.۲ درصد افزایش به ۱۴۸۶ دلار و ۵۳ سنت رسید.</p>
      <p>به گزارش تسنیم به نقل از رویترز، در حالی که سرمایه گذاران در انتظار روشن شدن سرنوشت مذاکرات تجاری میان آمریکا و چین هستند، قیمت طلا پس از کاهش بیش از یک درصدی در جلسه قبل، امروز اندکی افزایش یافت.</p>
      <p>بر اساس این گزارش، قیمت هر اونس طلا امروز با 0.2 درصد افزایش به 1486 دلار و 53 سنت رسید. قیمت فلز زرد روز سه شنبه 1.7 درصد افت کرده بود. این بزرگترین افت قیمت روزانه از اواخر ماه سپتامبر تاکنون بود. قیمت طلا در بازار آمریکا نیز امروز با 0.3 درصد افزایش به 1488 دلار رسید.</p>
      <p>ارزش سهام های آسیایی امروز تغییر اندکی داشت. سرمایه گذاران همچنان در انتظار تحولات جدید در حوزه جنگ تجاری و مذاکرات میان آمریکا و چین هستند.</p>
      <p>با توجه به کاهش خوش بینی سرمایه گذاران به پیشرفت های حاصل شده در مذاکرات تجاری و عدم دستیابی به نتایج ملموس در گفت وگوهای اخیر، میزان سوددهی اوراق خزانه در آسیا اندکی کاهش داشته و قیمت نفت نیز اندکی افت نموده است.</p>
      <p>واشنگتن و پکن در تلاشند تا اختلافات خود را برای امضای فاز نخست توافق تجاری در ماه جاری میلادی پایین بیاورند. گزینه هایی همچون آلاسکا و یونان به عنوان محل احتمالی امضای توافق روی میز قرار دارد.</p>
      <p>به دلیل افزایش خوش بینی ها به انعقاد توافق تجاری و انتشار مجموعه ای از آمارهای خوش بینانه از اقتصاد آمریکا، شاخص ارزش دلار در برابر سبد ارزهای معتبر جهانی امروز بالا باقی ماند. تقویت ارزش دلار موجب گران شدن طلا برای خریدارانی می شود که از ارزهای غیردلاری استفاده می کنند.</p>
      <p>در همین حال، بوریس جانسون، نخست وزیر انگلیس امروز قرار است به صورت رسمی روز 12 دسامبر را به عنوان تاریخ برگزاری انتخابات اعلام کند و از رای دهندگان بخواهد که از وی برای اجرایی کردن برگزیت در چند هفته آینده حمایت کنند.</p>
    </article>
  </body>
</html>