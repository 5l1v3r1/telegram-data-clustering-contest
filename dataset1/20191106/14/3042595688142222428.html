<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/15-aringer-kopierte-exit/71787984"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T14:00:19+00:00"/>
    <meta property="og:title" content="15-åringer kopierte «Exit»"/>
    <meta property="og:description" content="Blåste kokain opp i nesa på sovende kamerat. Serier har påvirkningskraft, konstaterer NRK."/>
  </head>
  <body>
    <article>
      <h1>15-åringer kopierte «Exit»</h1>
      <h2>Blåste kokain opp i nesa på sovende kamerat. Serier har påvirkningskraft, konstaterer NRK.</h2>
      <address><time datetime="2019-11-06T14:00:19+00:00">06 Nov 2019, 14:00</time> by <a rel="author">Ralf Lofstad</a></address>
      <p>Ungdomsavsnittet ved Majorstuen politistasjon i Oslo postet i morges <a href="https://www.facebook.com/MajorstuenPolitistasjon/posts/3080718515288598?__xts__[0]=68.ARApTYiExwCyBO38kKlgRdZoaR4HANcYEVRNxX0XReXga3V0WMkfJwSzCD17ml7Vq9j_XSFd1nG7qxLoPNGcz_lo7xEezcFxIChbRUVK16rmlZji0DMUyojuWlKek26sxpzh40ih-7srEmf9R6Qf9y7UXlVBjeuX5o-bTey-XtFNEIxqsRWLktJFXsJDfDBo3_a6CIuWZiSdXvK6XtepvJVT_X60e03Q_x3czw-yAPcwPDRU2jBKDc8oGgagXCHft4yzltUtfP92UFRfeLkOrv7ImYDvZcHCiIFClDSiQTB6EXzcjOSmhFPL6zfFpic60LyRQPjZfHf_pW84OI_GWA&amp;__tn__=-R">et svært foruroligende innlegg på Facebook</a>, der de advarer mot en skremmende utvikling på skolene i kretsen:</p>
      <p>
        <b>«For noen helger siden sovnet en 15 år gammel gutt på fest. Han var beruset. Kompisene blåste kokain opp i nesa hans. De hadde sett en norsk TV-serie hvor det ble gjort, og syntes det var kult og spennende.»</b>
      </p>
      <p>I den mye omtalte <a href="https://www.dagbladet.no/kultur/skremmende-realistisk/71657371">NRK-serien «Exit»</a> - fra Oslos finansmiljø - blåser Jeppe (Jon Øigarden) kokain opp i nesa på William (Pål Sverre Hagen) mens sistnevnte ligger i koma på sykehuset.</p>
      <figure>
        <img src="https://dbstatic.no/71788829.jpg?imageId=71788829&amp;x=0&amp;y=19.138755980861&amp;cropw=100&amp;croph=46.172248803828&amp;width=321&amp;height=193"/>
        <figcaption><b>BEKYMRET:</b> Johan Benitez, leder for ungdomsavsnittet ved Majorstuen politistasjon, er bekymret over rusbruken blant de unge. Foto: Oslo politidistrikt Vis mer</figcaption>
      </figure>
      <h3>- Flodbølge</h3>
      <p>Politiet, ved avsnittsleder Johan Benitez, opplyser at skolerådgivere er blitt overrasket av en «flodbølge» av henvendelser fra elever.</p>
      <p>«I skrivende stund har 30 ungdommer meldt seg. Det er bare på ett av årstrinnene», skriver han i Facebook-posten.</p>
      <p>
        <b>Benitez opplyser at ungdommer eksperimenterer med stoffer som cannabis, amfetamin, kokain og ecstasy.</b>
      </p>
      <p>«I går snakket vi med skoleledelse, skolehelsetjeneste, rådgivere, ruskonsulenter og SaLTo [samarbeidsprosjekt mellom Oslo kommune og politiet]-koordinatorer. Alle uttrykte stor bekymring for utviklingen», skriver avsnittslederen.</p>
      <h3>- Ikke kritikk av NRK</h3>
      <p>Majurstuen politistasjon dekker et område med 191 000 innbyggere på Oslo vest. Benitez forteller at han ble varslet om episoden av fagmedarbeidere på den aktuelle skolen.</p>
      <p>- Dette er ikke ment som kritikk av NRK. Vårt hovedpoeng er å belyse at det er en negativ og lei utvikling at slikt skjer på en ungdomsfest, sier han til Dagbladet.</p>
      <p>
        <b>Avsnittslederen sier han ikke har informasjon om at gutten led overlast av det som skjedde.</b>
      </p>
      <p>Politilederen tror ikke foreldre og andre helt tar inn over seg hvor alvorlig utviklingen er.</p>
      <p>- Rusbruken har økt blant unge, og holdningen til rus er blitt mer liberal, sier han.</p>
      <figure>
        <iframe src="https://www.youtube.com/embed/GEVL6effeI8" width="640" height="360" data-service="Youtube" scrolling="no"/>
        <figcaption><b><b><b>FLORERER:</b></b></b> Tenåringer som sniffer kokain i teltene sine, åpenlyst røyking av marihuana og smugling av MDMA i vagina. Roskildefestivalen i Danmark florerer av narkotiske stoffer. Reporter: Sofie Braseth / Video/redigering: Ørjan RylandVis mer Vis mer</figcaption>
      </figure>
      <h3>Hjemsendelse hver uke</h3>
      <p>
        <i>- Hva er årsaken til dreiningen?</i>
      </p>
      <p>- Jeg tror det er en kombinasjon av flere ting: tilgjengelighet, at «det er ikke så farlig». Nå skjer det nesten ukentlig at en elev blir sendt hjem fra en av de videregående skolene på grunn av at han/hun er ruset, sier Benitez.</p>
      <p>
        <b>Han forteller at det er en overvekt av gutter som driver med stoff, men at også jentene er representert.</b>
      </p>
      <p>
        <i>- Hvordan skal dere forebygge dette problemet?</i>
      </p>
      <p>- Vi må snakke om de ubehagelige tingene, få dem til overflata, og spørre oss hvorfor ungdommene føler behov for å ruse seg: Er det smertedøyving på grunn av stresset i hverdagen? Avkobling?</p>
      <p>Avsnittslederen sier politiet ser økende narkotikabruk over hele hovedstaden.</p>
      <p>
        <b>- Men det er på det rene at det er på Oslo vest at problemet er størst, konstaterer han.</b>
      </p>
      <h3>- Norge unikt</h3>
      <p>Benitez er bekymret over utviklingen på sikt.</p>
      <p>- Hvordan ser dette ut om ti år? Norge er på mange måter et fredelig samfunn - men vi må være på vakt, sier han.</p>
      <p>
        <b>Avsnittslederen understreker at forebyggingsarbeidet forutsetter forskning og utredning.</b>
      </p>
      <p>- Vi ser blant annet på hva de gjør i Sverige, men det norske samfunnet er unikt og trenger egne løsninger, sier han.</p>
      <h3>- Skal speile samfunnet</h3>
      <p>NRKs dramasjef Ivar Køhn er kjent med politiets Facebook-post. Han framholder viktigheten av at dramaserier skal speile samfunnet i dag.</p>
      <p>- Da får vi serier som skaper reaksjoner, sier Køhn til Dagbladet.</p>
      <p>
        <b>Dramasjefen er innforstått med at «Exit» har påvirkningskraft.</b>
      </p>
      <figure>
        <img src="https://dbstatic.no/71790072.jpg?imageId=71790072&amp;x=10.455764075067&amp;y=26.523297491039&amp;cropw=86.058981233244&amp;croph=34.587813620072&amp;width=321&amp;height=193"/>
        <figcaption><b>SERIEANSVARLIG:</b> NRKs dramasjef Ivar Køhn er innforstått med at TV-serier har påvirkningskraft. Foto: Benjamin A. Ward / Dagbladet Vis mer</figcaption>
      </figure>
      <p>- Alle serier påvirker folk. Det er vanskelig å trekke slutninger fra en enkelthendelse som dette, men den peker nok mot større utfordringer enn serien i seg selv, sier han.</p>
      <p>Køhn opplever at politiet med sitt utspill ikke er ute etter å ramme «Exit».</p>
      <p>
        <b>- De peker på en overordnet problemstilling: At 15-åringer bruker kokain, sier han.</b>
      </p>
    </article>
  </body>
</html>