<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/spain/problemite-za-barselona-prodylzhavat-da-se-mnozhat-1403524.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-06T14:00:00+00:00"/>
    <meta property="og:title" content="Проблемите за Барселона продължават да се множат"/>
    <meta property="og:description" content="Поражението от Леванте в Ла Лига и анемичното 0:0 срещу Славия (Прага) в Шампионска лига не са единствените проблеми пред Барселона в началото на ноември Каталунците останаха без Луис Суарес за следващите няколко седмици заради контузия, а в лазарета на тима ще го последва и Жорди Алба, който получи поредна травма през настоящата кампания"/>
  </head>
  <body>
    <article>
      <h1>Проблемите за Барселона продължават да се множат</h1>
      <address><time datetime="2019-11-06T14:00:00+00:00">06 Nov 2019, 14:00</time> by <a rel="author">Sportlive.bg</a></address>
      <p>Поражението от Леванте в Ла Лига и <a href="https://www.sportlive.bg/worldfootball/championsleague/S-uveren-vratar-i-smelost-Slaviq-(Praga)-udyrzha-Barsa-na-Kamp-nou-1403266.html">анемичното 0:0 срещу <b>Славия (Прага)</b></a> в Шампионска лига не са единствените проблеми пред <b><a href="https://www.sportlive.bg/tags/2223">Барселона</a></b> в началото на ноември. Каталунците останаха без Луис Суарес за следващите няколко седмици заради контузия, а в лазарета на тима ще го последва и Жорди Алба, който получи поредна травма през настоящата кампания. </p>
      <p>Един от най-постоянните футболисти в селекцията на "блауграна" беше принудително заменен на почивката на срещата с чешкия шампион, след като се е възобновила контузията, от която се лекуваше през октомври. "За съжаление, травмата отново е в бедрото на левия крак - същата, която получи по-рано през сезона", потвърди Валверде след срещата. </p>
      <p>Левият бек се контузи срещу Борусия (Дортмунд) през септември, като тогава трябваше да се възстановява около 3 седмици. Той почувства отново дискомфорт в мача срещу Валядолид през миналата седмицата, а срещу Леванте изобщо не беше в състава, за да се подобри физическото му състояние. </p>
      <p>Жорди Алба ще премине през допълнителни изследвания, но изглежда сигурно, че няма да може да играе през уикенда срещу Селта Виго, а по всяка вероятност ще остане и извън селекцията на Испания за последните мачове от квалификациите за Евро 2020. Срещу Славия през второто полувреме на терена се появи Сержи Роберто, който заигра на десния фланг на защитата, а отляво се настани Нелсон Семедо. Очаква се срещу Селта отляво да играе новото попълнение Жуниор Фирпо. </p>
      <p>Това е поредният проблем, пред който Барселона се изправя в последните месеци. Луис Суарес започна да се контузва все по-често, а <b><a href="https://www.sportlive.bg/worldfootball/championsleague/VIDEO-Zashto-Mesi-ne-podade-na-otkritiq-Grizman-a-igra-sam-sreshtu-trima-1403376.html">все по-крещящо ясно е неразбирателството между звездите на тима Лео Меси и Антоан Гризман (доказателството вижте в тази статия)</a></b>. </p>
      <related>
        <h4>Още по темата</h4>
        <a href="https://www.sportlive.bg/worldfootball/championsleague/Pokazatelno-Kamp-Nou-s-naj-niska-poseshtaemost-v-ShL-ot-2-godini-nasam-1403443.html"/>
        <a href="https://www.sportlive.bg/worldfootball/worldfootballother/Guardiola-postavi-Berbatov-v-neveroqtniq-otbor-zagubil-ot-Barsa-prez-2009-a-1403466.html"/>
        <a href="https://www.sportlive.bg/worldfootball/championsleague/VIDEO-Zashto-Mesi-ne-podade-na-otkritiq-Grizman-a-igra-sam-sreshtu-trima-1403376.html"/>
        <a href="https://www.sportlive.bg/worldfootball/championsleague/Valverde-Normalno-e-fenovete-da-iziskvat-poveche-1403358.html"/>
        <a href="https://www.sportlive.bg/worldfootball/championsleague/Pike-pomoli-fenovete-za-tyrpenie-sled-00-sys-Slaviq-(Praga)-1403316.html"/>
      </related>
    </article>
  </body>
</html>