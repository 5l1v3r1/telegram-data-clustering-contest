<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/attualita/biella-capitale-della-chirurgia-colo-rettale-in-citta-400-chirurghi-da-tutta-italia"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-06T14:14:19+00:00"/>
    <meta property="og:title" content="Biella capitale della chirurgia colo rettale: in città 400 chirurghi da tutta Italia"/>
    <meta property="og:description" content="Congresso nazionale dall'11 al 13 novembre."/>
  </head>
  <body>
    <article>
      <h1>Biella capitale della chirurgia colo rettale: in città 400 chirurghi da tutta Italia</h1>
      <h2>Congresso nazionale dall'11 al 13 novembre.</h2>
      <address>
        <time datetime="2019-11-06T14:14:19+00:00">06 Nov 2019, 14:14</time>
      </address>
      <p>
        <b>Congresso nazionale della Società Italiana di Chirurgia Colo-Rettale</b>
      </p>
      <p>Dall’11 al 13 novembre Biella diventa capitale della chirurgia colo rettale. Si svolgerà, infatti, in questi giorni a Città Studi il congresso nazionale promosso dalla Società Italiana di Chirurgia Colo-Rettale. Un appuntamento biennale che per il 2019 vedrà la realtà biellese protagonista.</p>
      <p>Già nella giornata di domenica 10 novembre si terranno 4 Corsi Pre-congressuali a numero chiuso per medici, che tratteranno argomenti strettamente specialistici, mentre nel giorno di lunedì 11 è previsto un Corso di aggiornamento per Infermieri con esercitazioni pratiche su manichino.</p>
      <p>Lunedì 11 novembre alle 18,30 – nell’Auditorium di Città Studi – la Cerimonia Inaugurale alla quale interverranno le Autorità Locali e Regionali, gli esponenti della Fondazione Biverbanca, uno degli sponsor dell’Evento, e il Viceministro della Salute Senatore Pierpaolo Sileri.</p>
      <p>I presidenti del Congresso sono il Dott. Roberto Polastri, Direttore della Chirurgia di Biella ed il Dott. Mario Trompetto Responsabile della Chirurgia Colo-Rettale della clinica S.Rita di Vercelli. La Segreteria Scientifica è stata affidata ai dottori biellesi Roberto Perinotti, attuale Vice-Presidente nazionale della Società, e Mauro Pozzo, Coordinatore nazionale delle Unità di Colo-proctologia</p>
      <p>Una delle caratteristiche più innovative di questo Congresso è proprio la grande attenzione riservata ai giovani chirurghi, con la valorizzazione delle loro potenzialità e la possibilità di essere al centro di una così prestigiosa “vetrina” internazionale.È prevista la partecipazione di circa 400 chirurghi italiani, i Direttori Universitari delle più prestigiose Scuole chirurgiche italiane del settore e alcuni illustri ospiti stranieri provenienti da Europa, Stati Uniti e Brasile. Due di essi sono i responsabili scientifici delle due piu’ prestigiose Riviste Scientifiche Internazionali che si occupano di chirurgia colorettale: il Prof. Giuseppe Gagliardi Chirurgo ad Arlington Heights, Illinois (USA) ed il Prof. Neil Smart del Royal Devon &amp; Exeter Hospital (Gran Bretagna).</p>
      <p>Questi condurranno una sessione incentrata sulla Ricerca e sulla Pubblicazione scientifica con la partecipazione di giovani Chirurghi Specializzandi iscritti alle scuole di Torino, Milano, e Genova. Non mancheranno durante la tre giorni alcune sessioni “novità” come il “SICCR got talent “ ispirato ai moderni “talent show” che conferirà come premio, al giovane vincitore, un “soggiorno residenziale di studio” presso il prestigioso Istituto Scientifico IRCAD di Strasbourg. Altra particolarità introdotta: il “Processo alla metodica” , intrigante dibattito su un tema prescelto tra “chirurghi/pubblici ministeri” e “chirurghi/avvocati difensori” e dalla giuria di esperti, con il televoto finale della platea.</p>
      <p>Numerosi anche i temi di attualità che saranno affrontati: dai temi di attualità in campo chirurgico colorettale agli aspetti riguardanti le problematiche economiche, etiche e legali. In una sessione di lavoro sono previste le relazioni dell’attuale Commissario dell’ASL di Biella Avv. Diego Poggio e dell’Avvocato Fabio Vedani di Varese, specializzato in tematiche riguardanti il contenzioso medico legale ed i mass media.</p>
      <p>La Società Italiana di Chirurgia Colo-Rettale è l’organizzazione scientifica che tratta le malattie del colon, del retto e dell’ano assicurando ai pazienti il più alto standard assistenziale attraverso la valutazione e introduzione nella pratica clinica dei progressi della scienza. Promuove e sostiene la ricerca scientifica su tutti gli aspetti clinici e biologici delle malattie colo proctologiche, nella convinzione che il progresso scientifico sia la premessa essenziale per il raggiungimento degli obiettivi terapeutici.</p>
      <p>L’evento si avvale del patrocinio della Città di Biella</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/attualita/biella-capitale-internazionale-del-turismo-enogastronomico"/>
      </related>
    </article>
  </body>
</html>