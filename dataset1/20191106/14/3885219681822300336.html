<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3321957"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-06T14:31:00+00:00"/>
    <meta property="og:title" content="גני הילדים ייסגרו, האשפה לא תיאסף: השלטון המקומי צפוי לשבות מחר"/>
    <meta property="og:description" content="המבוי הסתום בהרכבת הממשלה והשיתוק בבניית תקציב לשנה החדשה הביאו את הרשויות המקומיות לאיים בשביתה אם לא יועברו תקציבים. כמה..."/>
  </head>
  <body>
    <article>
      <h1>גני הילדים ייסגרו, האשפה לא תיאסף: השלטון המקומי צפוי לשבות מחר</h1>
      <address><time datetime="2019-11-06T14:31:00+00:00">06 Nov 2019, 14:31</time> by <a rel="author">דנה ירקצי</a></address>
      <figure>
        <img src="https://img.wcdn.co.il/f_auto,w_700,t_18/2/5/4/0/2540213-46.jpeg"/>
        <figcaption>זבל ברחובות ירושלים במהלך שביתה בינואר האחרון (צילום: חלי ממן/TPS))</figcaption>
      </figure>
      <h3>למה הרשויות המקומיות מאיימות בשביתה?</h3>
      <p>לאחר שתי מערכות בחירות, למדינת ישראל עדיין אין ממשלה שיכולה להעביר תקציב מסודר לשנת 2020. השיתוק הפוליטי המתמשך הביא לקיצוץ רוחבי בכל משרדי הממשלה, ובינתיים מי שנאלצו לקחת את המושכות לידיהם במקום משרדי הממשלה הן הרשויות המקומיות, שהשתמשו בתקציבי הערים והרשויות המקומיות כדי לתחזק את שירותי החינוך, איסוף האשפה, הרווחה ושירותים נוספים. יו"ר המרכז לשלטון מקומי חיים ביבס, הודיע כי אם הממשלה לא תעביר עד היום (רביעי) את התקציבים לתכניות ולשירותים אליהם התחייבה, הרשויות המקומיות ישבתו ביום חמישי. יש לציין כי מדובר בהשבתה בת יום אחד.</p>
      <h3>מה הן הדרישות של הרשויות המקומיות?</h3>
      <p>למרות שוועדת הכספים אישרה אתמול את העברת התקציבים לשנת 2019 לשלטון המקומי, איום השביתה עדיין עומד על הפרק, שכן נדרשים תקציבים לשנת 2020 שתתחיל בעוד חודש. בין התקציבים שנותרו ללא מענה: 400 מיליון שקלים לבינוי מוסדות חינוך, 600 מיליון שקלים לתוכנית בינוי מגן הצפון, 38 מיליון שקלים לסבסוד חוג לכל ילד גם ביישובי הצפון, התקציבים המועברים לשירותים עירוניים (מענקי איזון) והכרזה על תוכניות חומש לפיתוח המגזר הערבי, הדרוזי והבדואי.</p>
      <h3>לקריאה נוספת בנושא:</h3>
      <p>
        <a href="https://news.walla.co.il/item/3321812">בשל הקיצוצים בתקציבים: הרשויות המקומיות יושבתו ביום חמישי </a>
        <a href="https://news.walla.co.il/item/3312245"> במחאה על הרפורמה בחינוך המיוחד: ועד ההורים הארצי ישבית לשעה את הלימודים </a>
        <a href="https://tld.walla.co.il/item/3249021?lm_supplier=16893&amp;lm_bc=18500"> שיטת השחייה החדשנית שעושה שינוי מטורף בחיים תוכן מקודם</a>
      </p>
      <figure>
        <img src="https://img.wcdn.co.il/f_auto,w_700/2/9/4/6/2946643-46.jpg"/>
        <figcaption>המכתב מטעם יו"ר ועד הגנים הארצי</figcaption>
      </figure>
      <figure>
        <img src="https://img.wcdn.co.il/f_auto,w_700/2/9/4/6/2946644-46.jpg"/>
      </figure>
      <h3>מה צפוי לשבות ביום חמישי הקרוב, ומה הן ההשלכות?</h3>
      <p>מי שצפוי לשבות ביום חמישי הקרוב הן הסייעות בגני הילדים, לכן לא יתקבלו תלמידי הגנים לכיתותיהם מכיוון שלא יוכלו לפעול ללא סייעת. בשל כך, יו"ר ועד הגנים הארצי, שיגר הבוקר מכתב ובו בקשה שלא לפגוע בילדים בגני הילדים.</p>
      <p>כמו כן ,לא יתקיימו הסעות למוסדות החינוך. עוד צפויים לשבות: המאבטחים במוסדות החינוך, אנשי צוות התחזוקה, קציני הביטחון ,לבורנטיות ומזכירות. בהסתדרות המורים הדגישו כי המורים והמנהלים יגיעו לבתי הספר היסודיים אך לא יקבלו תלמידים ללא מאבטחים.</p>
      <p>בנוסף לא תהיה קבלת קהל ברשויות המקומיות ומענה במוקדים. אגף הרווחה, החינוך והשירות הפסיכולוגי יושבתו ולא יתבצע פינוי אשפה. עם זאת, החינוך המיוחד יפעל כרגיל.</p>
      <figure>
        <img src="https://img.wcdn.co.il/f_auto,w_700,t_18/2/3/5/0/2350576-46.jpg"/>
        <figcaption>ללא סייעות, מאבטחים, אבות בית ומזכירות, בתי הספר יישארו סגורים (צילום: אגודת הסטודנטים)</figcaption>
      </figure>
      <h3>מהי מטרת ההשבתה?</h3>
      <p>במרכז לשלטון מקומי טוענים כי מטרת השביתה היא להבטיח שהרשויות בערים השונות לא יקרסו בעוד חודש, אז כבר לא ישארו תקציבים לקיום פעילות סדירה. הרשויות נמצאות במצב שבו הממשלה הבטיחה הבטחות ללא כיסוי ובינתיים נראה שהמדינה הולכת לבחירות שלישיות - כשכל הגופים משותקים.</p>
      <figure>
        <img src="https://img.wcdn.co.il/f_auto,w_700,t_18/2/3/6/6/2366933-46.jpg"/>
        <figcaption>השלטון המקומי מאוחד סביב המאבק. יו"ר מרכז השלטון המקומי ביבס (צילום: ניב אהרונסון)</figcaption>
      </figure>
      <p>יו"ר מרכז השלטון המקומי וראש עיריית מודיעין-מכבים-רעות חיים ביבס, הבהיר כי השלטון המקומי לא יסכים עוד לאוזלת היד של הממשלה שאינה מספקת מענה תקציבי לשירותים שמעניקות הרשויות המקומיות לתושבים. לדבריו, "תושבי ישראל עומדים בפני קיפאון כבר שנה וסומכים על ראשי הרשויות המקומיות שידאגו להם בסבך הפוליטי הקיים. ההשלכות של הקיצוצים הנרחבים הם פגיעה בפעילות השלטון המקומי כולו לרבות שירותי החינוך, כיתות הלימוד ומתן שירותים נוספים לתושבים", אמר ביבס. לדבריו הרשויות המקומיות מאוחדות במאבקן, "זו לא אשמתם של תשעה מיליון תושבי מדינת ישראל שנציגיהם בכנסת לא מצליחים להרכיב ממשלה כבר שנה שלמה. השלטון המקומי מאוחד סביב המאבק להבטחת השירותים לתושבים שלנו. באם אין ממשלה מתפקדת, נשתמש בכלים שיש לנו ונשבית את כל המדינה עד שיבינו".</p>
      <p>לטענתו של יו"ר מרכז המועצות האזוריות וראש מועצה אזורית מרחבים שי חג'ג', לרשויות המקומיות אין ברירה מלבד לשבות. "השבתת הרשויות המקומיות הינה צעד כואב שלא היה מנוס ממנו. קיצוץ מענקי האיזון ושיתוק הפעילות של משרדי הממשלה פוגעים פגיעה אנושה בשלטון המקומי - ובעיקר ברשויות ובמועצות חלשות, וביכולתן לספק שירותים חיוניים לתושבים". עוד הוסיף חג'ג' כי תמיכתם הגורפת של ראשי הרשויות בצעד, מוכיחה את נחיצותו, "העובדה שכמעט כל ראשי הרשויות תומכים בהחלטה לשבות מלמדת עד כמה חמורה הפגיעה בכל השלטון המקומי. אנחנו עדיין מקווים כי הממשלה תתקן את הליקויים המתבקשים וכך נוכל לבטל את השביתה".</p>
      <p>(עדכון ראשון: 7:20)</p>
    </article>
  </body>
</html>