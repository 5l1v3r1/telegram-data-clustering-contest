<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620224/%D8%AD%D8%B6%D9%88%D8%B1-%D8%A2%DB%8C%D8%AA-%D8%A7%D9%84%D9%84%D9%87-%D9%88%D8%AD%DB%8C%D8%AF-%D8%AE%D8%B1%D8%A7%D8%B3%D8%A7%D9%86%DB%8C-%D8%AF%D8%B1-%D9%85%D8%B1%D8%A7%D8%B3%D9%85-%D8%B9%D8%B2%D8%A7%D8%AF%D8%A7%D8%B1%DB%8C-%D8%B4%D9%87%D8%A7%D8%AF%D8%AA-%D8%A7%D9%85%D8%A7%D9%85-%D8%AD%D8%B3%D9%86-%D8%B9%D8%B3%DA%A9%D8%B1%DB%8C%D8%B9"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T14:32:00+00:00"/>
    <meta property="og:title" content="حضور آیت الله وحید خراسانی در مراسم عزاداری شهادت امام حسن عسکری(ع)"/>
    <meta property="og:description" content="آیت الله حسین وحید خراسانی از مراجع تقلید روز چهارشنبه درسالروز شهادت امام حسن عسکری(ع) یازدهمین اختر تابناک امامت و ولایت، همراه زائران و مجاوران حرم مطهر حضرت فاطمه معصومه(س) عزاداری کرد."/>
  </head>
  <body>
    <article>
      <h1>حضور آیت الله وحید خراسانی در مراسم عزاداری شهادت امام حسن عسکری(ع)</h1>
      <address>
        <time datetime="2019-11-06T14:32:00+00:00">06 Nov 2019, 14:32</time>
      </address>
      <p>
        <i>آیت الله حسین وحید خراسانی از مراجع تقلید روز چهارشنبه درسالروز شهادت امام حسن عسکری(ع) یازدهمین اختر تابناک امامت و ولایت، همراه زائران و مجاوران حرم مطهر حضرت فاطمه معصومه(س) عزاداری کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در آیین عزاداری سالروز شهادت امام حسن عسکری(ع)، مداحان اهل بیت در غم شهادت آن امام همام(ع) مرثیه سرایی و نوحه سرایی کردند و مردم عزادار قم نیز با پیوستن به هیات های عزاداری همراه با این مرجع تقلید، در این مصیبت بزرگ بر سر و سینه زدند و اشک ماتم ریختند.</p>
      <p>آیت الله وحید خراسانی از خیابان شهدای شهر مقدس قم، به خیل عظیم عزاداران پیوست و با عبور از خیابان های شهدا و آیت الله مرعشی نجفی(ره) تا بارگاه ملکوتی کریمه اهل بیت(ع) به سوگواری و سینه زنی پرداخت.</p>
      <figure>
        <img src="https://aftabnews.ir/files/fa/news/1398/8/15/356163_550.jpg"/>
      </figure>
      <p>پیاده روی و عزاداری تعدادی از مراجع تقلید، سنتی چند ساله است که در سالروز شهادت امام حسن عسکری(ع) در قم برگزار می شود.</p>
      <p>حجت الاسلام والمسلمین علی نظری منفرد از استادان حوزه علمیه قم در مراسم سوگواری در حسینیه آیت الله وحید خراسانی در سخنانی به بیان ویژگیها و سیره امام حسن عسکری(ع) پرداخت و بر پیروی بر راه ائمه اطهار(ع) تاکید کرد.</p>
      <p>وی با بیان اینکه باید در برابر مصیبتها و گرفتاریهای زندگی صبر پیشه کرد، ادامه داد: باید صبر در برابر مشکلات را از کسانی همچون حضرت زینب کبری(س) بیاموزیم.</p>
      <p>وی خطاب به جوانان خاطرنشان کرد: برای زندگی خود برنامهریزی داشته باشید، فکر کنید و تلاش و کوشش نمایید تا از عمر خود به بهترین شکل در راه رضای کسب پروردگار متعال بهره ببرید.</p>
      <p>همچنین دسته های عزاداری از محله های گوناگون قم برای عرض تسلیت به سوی حرم مطهر خواهر گرامی امام رضا(ع) حرکت کردند و با حمل پرچم های سیاه، بر سر و سینه زدند و در غم شهادت امام حسن عسکری(ع) سوگواری کردند.</p>
      <p>آیین های عزاداری در حرم مطهر حضرت معصومه(س)، مسجد مقدس جمکران، مسجدها، تکیه ها، حسینیه ها، بقعه های متبرک امامزادگان(ع)، دفتر رهبر معظم انقلاب اسلامی در قم و بیوت مراجع تقلید و علما در سراسر استان قم در حال برگزاری است.</p>
      <p>امام حسن عسکری(ع) یازدهمین امام شیعان و پدر بزگوار حضرت ولی عصر(عج) در ۸ ربیع‌الثانی ۲۳۲ هجری قمری در مدینه منوره به دنیا آمدند و در ۸ ربیع‌الاول ۲۶۰ هجری قمری در سامرا (عراق) با زهر معتمد عباسی به شهادت رسیدند.</p>
      <p>این امام بیشتر طول عمرشان را در حبس خانگی به سر بردند و طی سال‌های امامت خود در سامرا تحت محدودیت‌های اعمال ‌شده از سوی خلافت عباسیان می‌زیستند.</p>
    </article>
  </body>
</html>