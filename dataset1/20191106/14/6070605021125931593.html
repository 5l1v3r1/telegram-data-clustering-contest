<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Casado-Sanchez-demostrar-influeix-Fiscalia_0_2339166206.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T14:48:19+00:00"/>
    <meta property="og:title" content="Casado repta Sánchez a demostrar que influeix en la Fiscalia"/>
    <meta property="og:description" content="Rosa Díez demana ara el vot pels populars en la seva reaparició política"/>
  </head>
  <body>
    <article>
      <h1>Casado repta Sánchez a demostrar que influeix en la Fiscalia</h1>
      <h2>Rosa Díez demana ara el vot pels populars en la seva reaparició política</h2>
      <address>
        <time datetime="2019-11-06T14:48:19+00:00">06 Nov 2019, 14:48</time>
      </address>
      <p>Ni els errors històrics amb Catalunya que proclamen en campanya ni l'apel·lació a reagrupar el vot de la dreta "constitucionalista" en les sigles del PP han centrat el discurs del líder de la formació en la seva visita llampec a Barcelona. Pablo Casado hi ha passat de puntetes per posar el focus en el president espanyol en funcions, Pedro Sánchez, a qui ha reptat a demostrar que sí que influeix en la Fiscalia, com ha insinuat aquest matí.<br/><br/>Tanmateix, el popular ha explicat que "si donés per bones les declaracions" del president en funcions en què assegura que "la Fiscalia depèn del govern", es veuria amb l'obligació de preguntar-li "per què no actua sobre Torra". De fet, Casado ha assegurat que Sánchez "deu el seu càrrec als que promouen un cop d'estat", referint-se als independentistes, i ha matisat: "Està a l'espera que Torra li digui si decideix pressionar o no". </p>
      <figure>
        <img src="https://www.ara.cat/2019/11/06/imatges/Sanchez-acte-politic-Viladecans233557655867025157651x366_2339176246_67173853_117x66.jpg"/>
      </figure>
      <p>
        <a href="https://www.ara.cat/judici-presos-politics-1-octubre/Pedro-Sanchez-Fiscalia-extradicio-Puigdemont_0_2339166166.html">Sánchez ignora la separació de poders en el seu intent d'extradir Puigdemont: "La Fiscalia depèn del govern"</a>
      </p>
      <p>Des de la Sala Martí l'Humà del Museu d'Història de Barcelona, Casado ha fet un "relat cronològic" del que, al seu parer, ha estat "el pitjor de la història contemporània de Catalunya" amb l'objectiu de carregar contra el president espanyol en funcions i el partit que representa. Així, el popular ha obert el focus i ha disparat, també, contra els socialistes, a qui ha retret les "concessions" que durant "quaranta anys han fet amb els independentistes", en al·lusió a la "innecessària" reforma de l'Estatut d'Autonomia. "Els independentistes volen una presidència de Sánchez perquè manté vives les seves esperances", ha reflexionat el líder del PP, que ha recriminat al president estatal en funcions "embolicar-se amb la bandera i el 155 quan li interessa" però, en canvi, "quan les urgències demoscòpiques li auguren una possible derrota", deixar que sigui el primer secretari del PSC, Miquel Iceta, qui "marqui l'ala de la plurinacionalitat". </p>
      <figure>
        <a href="https://www.ara.cat/2019/11/06/politica/Casado-Barcelona-Alvarez-Toledo-UPyD_2339176255_67174540_1500x1000.jpg">
          <img src="https://www.ara.cat/2019/11/06/politica/Casado-Barcelona-Alvarez-Toledo-UPyD_2339176255_67174540_1500x1000.jpg"/>
        </a>
        <figcaption>Casado participa en un acte a Barcelona amb Álvarez de Toledo i l'exdiputada d'UPyD Rosa Díez / MANOLO GARCÍA</figcaption>
      </figure>
      <h3>El suport de Rosa Díez</h3>
      <p>"Nosaltres ja ho vam avisar: abans que es trenqui Espanya es trencarà Catalunya", ha recordat l'aspirant popular, que ha asseverat que aquesta situació "ja s'ha produït: s'ha trencat en dues meitats i mil pedaços". Tot i el crític diagnòstic, l'exdiputada d'UPyD ha reaparegut a l'escena política amb una recepta "infal·lible": la Constitució. "S'hi inclouen totes les banderes", ha lloat Díez, que ha exposat el que, als seus ulls, significa "ser constitucionalista" al territori català: "És reivindicar que s'acati la Constitució, que puguem sortir al carrer sense que ens titllin de provocadors, que puguem fer actes al carrer sense haver de marxar a casa". </p>
      <figure>
        <img src="https://www.ara.cat/2019/11/06/imatges/PP-Catalunya-Cayetana-Alvarez-Toledo233677657267084812651x366_2339176253_67174451_117x66.jpg"/>
      </figure>
      <p>
        <a href="https://www.ara.cat/politica/eleccionsgenerals-2019-10-pp-cayetanaalvarezdetoledo_0_2336766484.html">Álvarez de Toledo busca aixopluc en les velles guàrdies i antics membres de Cs</a>
      </p>
      <p>Conscient, com ha manifestat, d'estar en un acte del Partit Popular –tot i que Casado hagi reiterat que "no pretenia ser un acte partidista, sinó d'aglutinament de totes les sensibilitats constitucionalistes–, la també exparlamentària socialista ha recordat que ja havia participat en el passat en un acte dels populars. "Era l'any 2001, al País Basc, i jo tenia carnet del PSOE", ha apuntat Díez, que ha advertit que no estava disposada a demanar perdó per participar en un acte de la formació conservadora. "A hores d'ara he de demanar perdó? Va home, va!", ha proclamat. </p>
      <figure>
        <a href="https://www.ara.cat/2019/11/06/politica/UPyD-Rosa-Diez-PP-Barcelona_2339176256_67174616_1416x945.jpg">
          <img src="https://www.ara.cat/2019/11/06/politica/UPyD-Rosa-Diez-PP-Barcelona_2339176256_67174616_1416x945.jpg"/>
        </a>
        <figcaption>L'exdiputada d'UPyD Rosa Díez, aquest matí en un acte del PP a Barcelona / MANOLO GARCÍA</figcaption>
      </figure>
      <p>Així, en la seva reaparició política, Díez ha demanat el vot pel candidat del PP, ja que, ha interpretat el partit, "ha après dels errors del passat". No obstant això, l'exdiputada d'UPyD ha volgut refermar la seva tesi llançant una pregunta a Casado: "¿Em promets que no hi haurà més apaivagament amb els que han entregat l'Espanya democràtica?" La resposta ha començat amb un tímid aplaudiment entre els assistents que s'ha acabat estenent a la plana major popular que hi participava, entre els quals hi havia els exlíders de la formació a Catalunya Xavier García Albiol i Alberto Fernández Díaz, així com l'exdelegada del govern espanyol i número 2 per Barcelona, Llanos de Luna, o el regidor independent a l'Ajuntament de Barcelona Josep Bou. </p>
      <p>"Jo soc una ciutadana sense carnet, com la majoria dels espanyols", ha indicat Díez, que, com la cap de llista del PP per Barcelona, ha fet una crida a sumar esforços i a "tenir clar què hem de defensar en cada moment". En aquesta línia, l'exdiputada d'UPyD ha expressat que "no és res nou" intentar agrupar-se per "defensar la democràcia", ja que, ha rememorat, "és l'Espanya per la qual hem lluitat sempre, des de Madrid, Catalunya o el País Basc". </p>
      <h3>Álvarez de Toledo aparca l'autocrítica</h3>
      <p>Després que el malestar s'apoderés de les files populars arran de l'estratègia autocrítica que havia adoptat Cayetana Álvarez de Toledo, ara la candidata popular ha decidit aparcar aquesta via per carregar contra els seus "competidors directes". Encara amb la ressaca del debat electoral a vuit que va celebrar-se ahir a la nit a TV3 amb la participació d'Inés Arrimadas, l'aspirant popular ha instat Cs a "practicar l'autocritica" per haver deixat una "Catalunya òrfena de veu i representació" quan la seva líder va decidir no postular-se a la investidura tot i haver guanyat les eleccions el 21-D. </p>
      <figure>
        <img src="https://www.ara.cat/2019/11/06/imatges/PP-Barcelona-Cayetana-Alvarez-Toledo233557676567047217651x366_2339176254_67174529_117x66.jpg"/>
      </figure>
      <p>
        <a href="https://www.ara.cat/politica/populars-remuntada-Catalunya-Alvarez-Toledo_0_2335566652.html">Els populars fien la remuntada a Catalunya a la carta Álvarez de Toledo</a>
      </p>
      <p>El to moderat amb què la cap de llista del PP per Barcelona s'ha dirigit a la formació taronja, de qui ha lamentat que no acceptessin participar de la fórmula electoral d'Espanya Suma –"hauria sigut formidable veure aquí Casado, Díez i Arrimadas", ha insinuat–, s'ha endurit a l'hora de parlar de la formació ultra Vox. "És tan fal·laç prometre la independència com la derogació de l'estat de les autonomies", ha subratllat Álvarez de Toledo, que ha recriminat a la formació d'ultradreta "esperonar ficcions". "Volen liquidar el millor que hem fet els espanyols en quaranta anys", ha lamentat la popular, en al·lusió a la carta magna. Ahir, durant el debat, el candidat de Vox Ignacio Garriga va considerar en diverses ocasions que "el pacte del 1978 era caduc". <br/><br/>I entre referències a l'Estatut d'Autonomia, el Pacte del Tinell i al poeta Luis de Góngora, Álvarez de Toledo encara ha guardat un altre as sota la màniga. En aquesta ocasió, contra el PSC, a qui ha titllat d"'infiltrats" dels independentistes que "militen a l'esquerra per blanquejar i emmascarar el projecte segregador dels nacionalistes". En sintonia amb aquesta idea, la popular ha manifestat que "tothom que rebutgi el nacionalisme i defensi la igualtat ha de treballar per fer fora Sánchez de la Moncloa" amb una tasca que, "tot i que és difícil, no és impossible": fer que el PP obtingui un escó més que el PSOE. </p>
      <figure>
        <a href="https://www.ara.cat/2019/11/06/politica/PP-Barcelona-Cayetana-Alvarez-Historia_2339176258_67174772_1249x833.jpg">
          <img src="https://www.ara.cat/2019/11/06/politica/PP-Barcelona-Cayetana-Alvarez-Historia_2339176258_67174772_1249x833.jpg"/>
        </a>
        <figcaption>La candidata del PP per Barcelona, Cayetana Álvarez de Toledo, aquest matí en un acte al Museu d'Història de Barcelona / MANOLO GARCÍA</figcaption>
      </figure>
    </article>
  </body>
</html>