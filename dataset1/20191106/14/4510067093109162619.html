<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/un-ambulantier-acuza-psd-istul-liviu-sabau-popa-continua-sa-fie-director-la-serviciul-de-ambulanta-al-judetului-bihor-desi-nu-are-dreptul-152598.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-06T14:25:00+00:00"/>
    <meta property="og:title" content="Un ambulanţier acuză: PSD-istul Liviu Sabău Popa continuă să fie director la Serviciul de Ambulanţă al Judeţului Bihor, deşi nu are dreptul"/>
    <meta property="og:description" content="Ambulanţierul Adrian Marcon, care a dezvăluit în ultimii ani mai multe nereguli din cadrul SAJ Bihor, afirmă că la această instituţie continuă să fie director economic un consilier municipal PSD, Liviu Sabău Popa, după un concurs despre care însăşi Sorina Pintea, fostul ministru al Sănătăţii din Guvernul Dăncilă, a recunoscut că s-a desfăşurat cu încălcarea legii. „În fiecare lună domnul director ia salariu aproape 8.000 lei fără să aibă dreptul, numai pentru că este de la PSD, la fel ca managerul”, denunţă ambulanţierul."/>
  </head>
  <body>
    <article>
      <h1>Un ambulanţier acuză: PSD-istul Liviu Sabău Popa continuă să fie director la Serviciul de Ambulanţă al Judeţului Bihor, deşi nu are dreptul</h1>
      <address><time datetime="2019-11-06T14:25:00+00:00">06 Nov 2019, 14:25</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <figure>
        <img src="https://cdn.ebihoreanul.ro/static/gallery_big/Adrian_Marcon2.jpg"/>
      </figure>
      <p>Adrian Marcon <i>(foto)</i>, şofer la Serviciul de Ambulanţă al Judeţului Bihor, cunoscut pentru că în ultimii ani a scos la lumină nereguli din cadrul acestei instituţii, începând de la felul în care se fac angajările ambulanţierilor până la „înşurubarea” pe posturi de conducere a unor persoane care nu îndeplinesc condiţiile legale, dar care au protecţie politică, a declarat că la această instituţie continuă să fie director economic un consilier municipal PSD, deşi însăşi Sorina Pintea, fost ministru al Sănătăţii, a admis că acest lucru se întâmplă contrar legii.</p>
      <p>
        <b>Interimat... definitivat</b>
      </p>
      <p>Marcon s-a referit la directorul economic Liviu Sabău Popa, fost şef al organizaţiei PSD Oradea, care ocupă această funcţie la SAJ Bihor încă din 2015, când a fost numit, iniţial ca interimar pe o perioadă de 6 luni, cu încălcarea legii (întrucât nu avea vechimea necesară în studiile superioare de specialitate, de economist şi un atestat de specialitate), iar apoi a fost menţinut, tot nelegal (cu toate că potrivit legii interimatele nu pot fi prelungite), până la mijlocul acestui an, când a avut loc un concurs pentru ocuparea funcţiilor de conducere din cadrul SAJ, ocazie cu care s-a „înşurubat” pe funcţie.</p>
      <p>Aşa cum <b>BIHOREANUL </b><a href="https://www.ebihoreanul.ro/stiri/ultima-or-31-1/concurs-cu-scandal-la-ambulanta-bihor-pentru-cele-patru-posturi-de-directori-adjuncti-membri-ai-comitetului-director-150493.html"><b>a mai scris</b></a>, la respectivul concurs dosarul de candidatură al lui Sabău Popa a fost respins într-o primă fază, tocmai fiindcă nu avea vechimea minimă necesară (de 6 ani şi 6 luni), dar în urma contestaţiei pe care a făcut-o participarea sa a fost acceptată, ba a şi câştigat concursul.</p>
      <p>
        <b>„Complice la fraudare”</b>
      </p>
      <p>Atât doar că, ulterior, deşi e simplu ambulanţier şi nu are un interes direct în privinţa concursului pentru funcţiile de conducere din SAJ Bihor, Adrian Marcon <a href="https://www.ebihoreanul.ro/stiri/ultima-or-31-1/deznodamant-dupa-concursul-prin-care-psd-a-preluat-sefia-ambulantei-bihor-liviu-sabau-popa-nu-poate-fi-director-adjunct-economic-152068.html"><b>a sesizat</b></a> conducerea Ministerului Sănătăţii în legătură cu faptul că PSD-istul a participat fără să aibă dreptul legal, iar la începutul lunii octombrie ministrul Sorina Pintea a admis că avea dreptate. Ea a trimis SAJ Bihor o adresă prin care i-a cerut managerului Liciniu Venter „sesizarea instanţei judecătoreşti competente de către Serviciul de Ambulanţă al Judeţului Bihor în vederea anulării concursului pentru ocuparea funcţiei de director economic”.</p>
      <p>„I-am scris doamnei ministru că este complice la fraudare, fiindcă a fost fraudă la concurs, mi-a răspuns pe Whatsapp că ştie”, a declarat Adrian Marcon într-o conferinţă de presă pe care a susţinut-o miercuri alături de doi reprezentanţi ai Asociaţiei Oradea Civică, adăugând că Pintea, în loc să trimită la SAJ Bihor Corpul de Control pentru a impune anularea concursului, s-a mulţumit să dea „indicaţii” managerului să apeleze la Justiţie în acest scop, deşi calea cea mai simplă era cea administrativă.</p>
      <p>Concluzia? „Domnul Sabău Popa este şi acum director economic, chiar dacă nu a îndeplinit condiţiile legale şi deşi concursul trebuia anulat. Continuă să ia salariu, cam 7.800 lei pe lună, şi nici nu vine totdeauna la serviciu sau vine şi stă câteva ore, după care pleacă”, a spus Adrian Marcon.</p>
      <p>
        <b>Managerul o face pe surdul...</b>
      </p>
      <p><b>BIHOREANUL </b>a încercat să-l contacteze pe managerul SAJ Bihor, dr. Liciniu Venter, pentru a-l întreba de ce nu anulează concursul pe cale administrativă, printr-o dispoziţie pe care să o semneze el, personal, însă acesta a refuzat să răspundă.</p>
      <p>De altfel, Venter este, la rându-i, membru PSD, iar ambulanţierul Marcon a afirmat despre el că doar „execută” ceea ce de fapt decide directorul economic Liviu Sabău Popa, care îi este subaltern la SAJ, dar şef pe linie politică, la partid. „Domnul Sabău Popa intră în biroul managerului când vrea şi se aşează pe scaunul managerului ca şi când el este adevăratul şef al instituţiei”, a dezvăluit Marcon.</p>
      <p><b>...</b> <b>Sabău Popa crede în Justiţie</b></p>
      <p>Pe de altă parte, contactat şi el de <b>BIHOREANUL</b>, Liviu Sabău Popa susţine, la fel cum a făcut şi în vară, că la momentul la care a dat concurs pentru funcţia de director economic a avut vechimea necesară şi, în consecinţă, se consideră îndreptăţit s-o ocupe, în ciuda „recomandării” fostului ministru Sorina Pintea de anulare a procedurii.</p>
      <p>„Managerul SAJ Bihor a înaintat o acţiune în instanţă împotriva mea, pentru a nu mai fi director economic, dar procesul este în derulare şi sunt convins că instanţa îmi va da dreptate”, a declarat Sabău Popa.</p>
    </article>
  </body>
</html>