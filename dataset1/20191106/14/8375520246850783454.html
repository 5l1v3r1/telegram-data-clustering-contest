<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/propagandist-vishinskiy-znovu-ne-pribuv-do-kijeva-na-sud--638143.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T14:32:43+00:00"/>
    <meta property="og:title" content="Пропагандист Вишинський знову не прибув до Києва на суд"/>
    <meta property="og:description" content="Подільський районний суд міста Києва переніс судове засідання у справі Вишинського на 14 січня 2020 року"/>
  </head>
  <body>
    <article>
      <h1>Пропагандист Вишинський знову не прибув до Києва на суд</h1>
      <address>
        <time datetime="2019-11-06T14:32:43+00:00">06 Nov 2019, 14:32</time>
      </address>
      <h4>Подільський районний суд міста Києва переніс судове засідання у справі Вишинського на 14 січня 2020 року</h4>
      <p>Подільський районний суд Києва переніс слухання справи за підозрою керівника «РИА Новости-Украина» Кирила Вишинського у державній зраді на 14 січня 2020 року.</p>
      <p>Про це повідомили у пресслужбі прокуратури АР Крим.</p>
      <p>За інформацією прокуратури, 6 листопада Вишинський вкотре не з'явився на судове засідання.</p>
      <p>«За словами сторони захисту, неявка пов'язана з перебуванням на лікуванні», - заявили у прокуратурі.</p>
      <p>У зв'язку з цим Подільський районний суд міста Києва переніс судове засідання на 14 січня 2020 року.</p>
      <p>Нагадаємо, у вересні Вишинський <a href="https://glavcom.ua/news/vishinskiy-zayaviv-shcho-yogo-gospitalizuvali-625004.html">заявив, що його нібито госпіталізували</a>, коли 16 вересня він повинен був з'явитися до Києва на засідання суду.</p>
      <p>Як відомо, 28 серпня Київський апеляційний суд <a href="https://glavcom.ua/news/sud-zvilniv-vishinskogo-z-pid-varti--620909.htmlhttps:/glavcom.ua/news/sud-zvilniv-vishinskogo-z-pid-varti--620909.html">ухвалив рішення відпустити з-під варти</a> Вишинського.</p>
      <p>Вишинського зобов'язали з'являтися до суду на першу вимогу, повідомляти про зміну місця проживання й утриматися від спілкування зі свідками у своїй справі.  </p>
      <p>Вишинського було затримано в Києві 15 травня 2018 року. Йому оголосили про підозру у кримінальному провадженні, відкритому за частиною 1 статті 111 (держзрада) Кримінального кодексу України.</p>
      <p>Як відомо, Вишинський після повернення в Росію <a href="https://glavcom.ua/news/propagandist-vishinskiy-otrimav-kerivnu-posadu-v-rosiji-630826.html">став виконавчим директором пропагандистського медіахолдингу «Росія Сегодня».</a></p>
      <footer>Джерело: <a href="http://ua.interfax.com.ua/">Інтерфакс-Україна</a></footer>
      <related>
        <a href="https://glavcom.ua/news/vishinskiy-zayaviv-shcho-yogo-gospitalizuvali-625004.html"/>
        <a href="https://glavcom.ua/news/vishinskiy-dosi-je-pidozryuvanim-u-spravi-pro-derzhzradu-623860.html"/>
        <a href="https://glavcom.ua/topics/kremlinsprisoners/vishinskij-zajaviv-shcho-hoche-povernutisja-v-ukrajinu-623484.html"/>
      </related>
    </article>
  </body>
</html>