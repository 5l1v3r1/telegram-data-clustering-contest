<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/kytayskogo_pilota_nazavzhdy_vidstoronyly_vid_polotiv_cherez_foto_zhinky_v_1684997"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T14:30:00+00:00"/>
    <meta property="og:title" content="Китайського пілота назавжди відсторонили від польотів через фото жінки в кабіні"/>
    <meta property="og:description" content="Китайського пілота відсторонили від польотів після того, як у соцмережі потрапило фото, на якому видно, що за штурвалом перебуває жінка."/>
  </head>
  <body>
    <article>
      <h1>Китайського пілота назавжди відсторонили від польотів через фото жінки в кабіні</h1>
      <address>
        <time datetime="2019-11-06T14:30:00+00:00">06 Nov 2019, 14:30</time>
      </address>
      <p>
        <b>Китайського пілота відсторонили від польотів після того, як у соцмережі потрапило фото, на якому видно, що за штурвалом перебуває жінка.</b>
      </p>
      <p>Знімок був зроблений у січні, під час рейсу авіакомпанії Air Guilin з міста Ґуйлінь до Янчжоу, повідомляє <a href="https://www.bbc.com/ukrainian/news-50299218">ВВС</a>.</p>
      <p>Проте, пишуть місцеві ЗМІ, вірусну популярність у соцмережах він отримав тільки зараз.</p>
      <p>Це і змусило авіакомпанію вжити заходів та відсторонити пілота від подальших польотів.</p>
      <p>В заяві Air Guilin йдеться, що співробітник порушив правила безпеки.</p>
      <p>Інцидент, про який йде мова, трапився 4 січня 2019 року. Останнім часом скріншоти публікації, зробленої жінкою, почали публікувати у місцевій соцмережі Weibo.</p>
      <p>На фото видно жінку, яка сидить у кріслі пілота. «Дякую капітану. Дуже щаслива», - йдеться у підписі.</p>
      <p>За непідтвердженою інформацією, жінка наразі проходить навчання, щоб стати стюардесою.</p>
      <p>В компанії Air Guilin досі не уточнили, чи це фото було зроблено безпосередньо під час польоту, але китайські авіаексперти, які вивчили знімок, припускають що це саме так.</p>
      <p>Ім'я пілота, який пустив жінку за штурвал, не розкривають. Відомо лише що від польотів його відсторонили назавжди.</p>
      <p>Він, кажуть в Air Guilin, «порушив правила, впустивши сторонню особу в кабіну».</p>
      <p>Згідно з правилами, які у Китаї діють для цивільної авіації, пасажирам заборонено заходити до кабіни пілотів - за винятком, коли на це виданий спеціальний дозвіл або коли йдеться про «термінові» обставини.</p>
      <p>Розслідування інциденту триває.</p>
      <p>Нагадаємо, у Лондоні <a href="https://zik.ua/news/2019/10/11/u_londoni_cholovik_zdersya_na_dah_litaka_na_znak_protestu_proty_zmin_klimatu_1665845">чоловік здерся на дах літака</a> на знак протесту проти змін клімату.</p>
      <related>
        <h4>читайте також</h4>
        <a href="https://zik.ua/news/2019/11/03/v_kytai_vstanovyly_rekord_ginnesa_za_kilkistyu_vykonavtsiv_pisni_na_movi_1682625"/>
        <a href="https://zik.ua/news/2019/11/02/torgivelna_viyna_kytay_i_ssha_dosyagly_konsensusu_1682089"/>
        <a href="https://zik.ua/news/2019/10/30/steelhome_prognozuie_znyzhennya_importu_rudy_kytaiem_u_2020_rotsi_na_3_1679553"/>
        <a href="https://zik.ua/news/2019/10/29/nepalskyy_alpinist_pobyv_svitovyy_rekord_pidkoryvshy_nayvyshchi_vershyny_1678843"/>
      </related>
    </article>
  </body>
</html>