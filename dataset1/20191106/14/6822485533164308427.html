<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815050.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T14:00:00+00:00"/>
    <meta property="og:title" content="چگونه ارزش پول سوریه به رغم جنگ حفظ شد؟"/>
    <meta property="og:description" content="به گزارش تسنیم، محمدرضا منصوری عضو کمیسیون صنایع و معادن مجلس در مصاحبه با رادیو اقدامات مجلس در خصوص اعطای وام های بانکی برای تامین مالی صنایع را برشمرد و گفت : مجلس در خصوص وام هایی که بی حساب و کتاب و بدون دریافت وثیقه های معتبر پرداخت می شد به خوبی ورود پیدا کرد و با ممانعت از اعطای وام به بدحسابان عملکرد خوبی داشت."/>
  </head>
  <body>
    <article>
      <h1>چگونه ارزش پول سوریه به رغم جنگ حفظ شد؟</h1>
      <address>
        <time datetime="2019-11-06T14:00:00+00:00">06 Nov 2019, 14:00</time>
      </address>
      <p>عضو کمیسیون صنایع و معادن مجلس گفت: مردم و مسئولان در سوریه یاد گرفته اند به اندازه دخلشان خرج و از مصرف گرایی دوری کنند، به همین دلیل طی چندسال جنگ، نرخ تورم ثابت و ارزش پول را حفظ کرده اند.</p>
      <p>به گزارش تسنیم، محمدرضا منصوری عضو کمیسیون صنایع و معادن مجلس در مصاحبه با رادیو اقدامات مجلس در خصوص اعطای وام های بانکی برای تامین مالی صنایع را برشمرد و گفت : مجلس در خصوص وام هایی که بی حساب و کتاب و بدون دریافت وثیقه های معتبر پرداخت می شد به خوبی ورود پیدا کرد و با ممانعت از اعطای وام به بدحسابان عملکرد خوبی داشت.</p>
      <p>وی به نقش بانک ها در ایجاد تورم اشاره کرد و گفت : تا چهار سال آینده موجودی بانک ها به اندازه چهل سال گذشته افزایش خواهد یافت و این رقم هر چهارسال دوبرابر می شود و به تبع آن سود بانکی که به مردم پرداخت می شود نیز افزایش می یابد ، در نتیجه با بالا رفتن نقدینگی شاهد افزایش تورم خواهیم بود.</p>
      <p>عضو کمیسیون صنایع و معادن مجلس تاکید کرد : افزایش تولید و صادرات و کاهش نرخ سود بانکی به 5 درصد و به تبع آن کاهش تورم می تواند کشور را از این وضعیت نجات دهد. زمانی تورم کاهش می یابد که به اندازه نیازمان مصرف و در استفاده از سوخت ، آب ، برق و ... حد متعادل را رعایت کنیم.</p>
      <p>منصوری از سوریه به عنوان یک کشور با ثبات از لحاظ ارزش پول ملی یاد کرد و گفت : گرچه این کشور مدت هاست با جنگ های زیادی درگیر است و منابع خدادادی مانند نفت ندارد اما ارزش پول ملی آن در برابر دلار تغییرات کمی داشته است چون مسئولان و مردم آن یاد گرفته اند به اندازه دخلشان ، خرج کنند و به همین شیوه تورم را در حد پایین نگه داشته اند.</p>
      <p>وی افزود : در مقابل ما یاد گرفته ایم که تا می توانیم برای مسائل کم بازده هزینه کنیم و پای خود را از گلیممان درازتر کنیم. در واقع ما می خواهیم به بهترین شکل زندگی کنیم و تورم هم کاهش پیدا کند.</p>
      <p>این نماینده مجلس، ثابت نگه داشتن نرخ دلار را به عنوان یک فاجعه توصیف کرد و گفت : نرخ دلار و تورم باید همگام با هم افزایش یابند یعنی وقتی نرخ تورم 24 درصد است باید قیمت دلار هم 24 درصد افزایش یابد . در غیر این صورت سرمایه های ملی از کشور خارج می شود.</p>
      <p>منصوری تاکید کرد : اگر این فرآیند و عملکرد در یک کشور اروپایی توسعه یافته انجام می شد تورم به طور سرسام آوری افزایش می یافت اما چون ایران به چاه نفت وصل بود دچار ورشکستگی نشد.</p>
    </article>
  </body>
</html>