<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/market-news/596011/dimosiografiki-diaskepsi-gia-ta-apotelesmata-tis-europaikis-koinonikis-erevnas"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T14:18:00+00:00"/>
    <meta property="og:title" content="Δημοσιογραφική διάσκεψη για τα Αποτελέσματα της Ευρωπαϊκής Κοινωνικής Έρευνας"/>
    <meta property="og:description" content="Το Ευρωπαϊκό Πανεπιστήμιο Κύπρου σε συνεργασία με το Πανεπιστήμιο Κύπρου διοργανώνει τη Δευτέρα, 11 Νοεμβρίου στις 9:30 π.μ. στην Αίθουσα της Συγκλήτου του..."/>
  </head>
  <body>
    <article>
      <h1>Δημοσιογραφική διάσκεψη για τα Αποτελέσματα της Ευρωπαϊκής Κοινωνικής Έρευνας</h1>
      <address><time datetime="2019-11-06T14:18:00+00:00">06 Nov 2019, 14:18</time> by <a rel="author">Sigmalive</a></address>
      <p>Το Ευρωπαϊκό Πανεπιστήμιο Κύπρου σε συνεργασία με το Πανεπιστήμιο Κύπρου διοργανώνει τη Δευτέρα, 11 Νοεμβρίου στις 9:30 π.μ. στην Αίθουσα της Συγκλήτου του Ευρωπαϊκού Πανεπιστημίου Κύπρου δημοσιογραφική διάσκεψη με την ευκαιρία της δημοσίευσης των αποτελεσμάτων του 9<sup>ου</sup> γύρου της Ευρωπαϊκής Κοινωνικής Έρευνας (ESS).  </p>
      <p>Η Ευρωπαϊκή Κοινωνική Έρευνα (European Social Survey - ESS) είναι μια επιστημονική συγκριτική έρευνα που πραγματοποιείται από το 2002 ανά διετία σε όλη την Ευρώπη και μετρά στάσεις, πεποιθήσεις και μοτίβα συμπεριφοράς των πολιτών σε μια σειρά από πολιτικά, κοινωνικά, οικονομικά και πολιτισμικά θέματα σε περισσότερες από τριάντα χώρες.</p>
      <p>Στη διάσκεψη θα παραστούν και θα μιλήσουν οι πρυτάνεις των δύο πανεπιστημίων καθηγητές Κώστας Γουλιάμος και Τάσος Χριστοφίδης. Ο καθηγητής Μάριος Βρυωνίδης του Ευρωπαϊκού Πανεπιστημίου Κύπρου, που είχε τον ρόλο του Εθνικού Συντονιστή της έρευνας για την περίοδο από το Νοέμβριο του 2017 μέχρι τον Αύγουστο του 2019, μαζί με τον Αναπληρωτή Καθηγητή του Πανεπιστημίου Κύπρου Χάρη Ψάλτη, που αναλαμβάνει ως Εθνικός Συντονιστής για την επόμενη διετία, θα παρουσιάσουν βασικά ευρήματα από την έρευνα.</p>
      <p>Η έρευνα πεδίου έγινε με τον συντονισμό του Πανεπιστημιακού Κέντρου Ερευνών Πεδίου του Πανεπιστημίου Κύπρου και πραγματοποιήθηκε την περίοδο από τον Οκτώβριο του 2018 μέχρι τον Απρίλιο του 2019 με προσωπικές συνεντεύξεις με ερωτηματολόγιο που βασίζεται σε ένα κοινό πρότυπο αλλά περιέχει προσαρμοσμένες ερωτήσεις για την κάθε χώρα. Το δείγμα της έρευνας είναι αντιπροσωπευτικό του συνόλου των ατόμων ηλικίας 15 ετών και άνω (χωρίς ανώτατο όριο ηλικίας) που διαμένουν σε ιδιωτικά νοικοκυριά στην Κύπρο, ανεξάρτητα από εθνικότητα, ιθαγένεια ή γλώσσα. Τα άτομα επιλέγονται με αυστηρές μεθόδους τυχαίας δειγματοληψίας. Tο μέγεθος του δείγματος είναι περίπου 800 άτομα και καλύπτει όλες τις αστικές και αγροτικές περιοχές της Κύπρου.</p>
      <p>Η συμμετοχή της Κύπρου σε αυτή την κορυφαία Ευρωπαϊκή ερευνητική υποδομή χρηματοδοτείται από τη Γενική Διεύθυνση Ευρωπαϊκών Προγραμμάτων Συντονισμού και Ανάπτυξης (ΓΔΕΠΣΑ) της Κύπρου.</p>
    </article>
  </body>
</html>