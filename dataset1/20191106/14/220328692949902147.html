<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/meditsinskite-sestri-otnovo-izlyazokha-na-protest-406031.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T14:55:38+00:00"/>
    <meta property="og:title" content="Медицинските сестри отново излязоха на протест"/>
    <meta property="og:description" content="Срещата между представителите на протестиращите медицински сестри и управителя на НЗОК приключи без резултат"/>
  </head>
  <body>
    <article>
      <h1>Медицинските сестри отново излязоха на протест</h1>
      <address>
        <time datetime="2019-11-06T14:55:38+00:00">06 Nov 2019, 14:55</time>
      </address>
      <p>Медицинските сестри отново излязоха на протест пред Здравната каса, съобщава btv. Те настояват да участват в преговорите за рамковия договор за 2020 г., с който се определят правилата за осъществяване на плащанията от НЗОК.</p>
      <p>По закон Здравната каса води тези преговори с лекарския съюз за медицинските дейности и със зъболекарския съюз за денталните дейности.</p>
      <p>Срещата между представителите на протестиращите медицински сестри и управителя на НЗОК д-р Дечо Дечев приключи около обяд, но без да доведе до яснота, съобщава БТВ.</p>
      <p>Мая Илиева, организатор на протестите на медсестрите, обясни, че единственото, което протестиращите са разбрали, е, че д-р Дечев няма правомощия, с които да им съдейства. Той обаче ги е насочил към надзора на Здравната каса, откъдето биха могли да ги поканят да присъстват на договарянето.</p>
      <p>По думи на Илиева в момента в преговорите единствен представител от страна на работещите в здравните заведения е БЛС, а това означава, че има само лекари, без представител на другите регистрираните професии - участници в здравеопазването.</p>
      <p>Исканията на медсестрите са в рамковия договор да се фиксират минимални основни заплати и доплащания, а също да се въведат изисквания за броя на медицинските специалисти, които ще обслужват пациентите.</p>
      <p>Рамковите договори трябва да бъдат приети до края на тази година, за да влязат в сила от следващата.</p>
    </article>
  </body>
</html>