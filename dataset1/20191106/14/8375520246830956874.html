<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ukrbud-ryatuyut-v-kompaniyu-opalnogo-mikitasya-zayshov-investor-638141.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T14:18:36+00:00"/>
    <meta property="og:title" content="«Укрбуд» рятують. В компанію опального Микитася зайшов інвестор"/>
    <meta property="og:description" content="Ще три тижні тому «Укрбуд» міг мати проблеми з усіма своїми будівництвами по всій країні"/>
  </head>
  <body>
    <article>
      <h1>«Укрбуд» рятують. В компанію опального Микитася зайшов інвестор</h1>
      <address>
        <time datetime="2019-11-06T14:18:36+00:00">06 Nov 2019, 14:18</time>
      </address>
      <h4>Ще три тижні тому «Укрбуд» міг мати проблеми з усіма своїми будівництвами по всій країні</h4>
      <p>Група «Укрбуд» не збанкрутує, бо туди зайшов новий інвестор.</p>
      <p>Про це повідомив радник мера Києва Максим Бахматов в інтерв’ю Bihus.Info.</p>
      <p>«Вже знайшовся інвестор, він взагалі непублічний, щоб ви розуміли, це не будівельник, не публічна людина, він не з цього бізнесу, йому просто цікаво зайти в новий цікавий проект», - розповів Бахматов.</p>
      <p>За його словами, ще три тижні тому «Укрбуд» міг мати проблеми з усіма своїми будівництвами по всій країні, однак зараз 40 тисяч людей, які вклали туди гроші, можуть не переживати, що щось станеться.</p>
      <p>На зауваження ведучого, що з цих слів випливає, що в будівельний бізнес прийшла людина, яка на ньому не розуміється, і віддає гроші, щоб врятувати 40 тисяч вкладників - радник мера відповів: «Так реально є».</p>
      <figure>
        <iframe src="https://www.youtube.com/embed/9H6lOdwX940" width="580" height="390" data-service="Youtube" scrolling="no"/>
      </figure>
      <p>Прізвище інвестора і суму інвестицій Бахматов назвав внутрішньою інформацією. Разом з тим, зазначив: «Ми скоро взнаємо, хто це».</p>
      <p>Також радник мера Києва спростував чутки про те, що «Укрбуд» віджало оточення президента Володимира Зеленського. «Що я чув, що там вже і Богдан, і Вавриш - це все фігня», - сказав Бахматов.</p>
      <p>До слова, слідство встановило, що екснардеп Максим Микитась, використовуючи підконтрольні йому будівельні компанії, діючи за попередньою змовою з екс-командувачем Нацгвардії, генеральним директором компанії-забудовника, приватним оцінювачем та іншими особами, <a href="https://glavcom.ua/news/afera-iz-kvartirami-nacgvardiji-eksnardepu-mikitasyu-povidomili-pro-pidozru-629676.html">організував корупційну схему з заволодіння нерухомістю Національної гвардії України.</a></p>
      <p>Прокурори САП наполягали на застосуванні до підозрюваного запобіжного заходу у вигляді тримання під вартою <a href="https://glavcom.ua/news/nabu-prosit-areshtuvati-mikitasya-iz-pravom-vnesennya-zastavi-u-300-mln-grn--629758.html">з альтернативою внесення 300 млн грн застави.</a></p>
      <p>Екснардепа взято під варту, а <a href="https://glavcom.ua/news/sud-zaareshtuvav-eksnardepa-mikitasya-ta-priznachiv-zastavu-u-80-mln-grn-634506.html">сума застави визначена у розмірі 80 млн грн.</a> Згодом Микитась вийшов під заставу із СІЗО.</p>
      <blockquote><b>Читайте також: <br/></b><br/>   •  <b><a href="https://glavcom.ua/economics/finances/chornobilska-zona-eldorado-dlya-simeystva-mikitasiv-451774.html">Чорнобильська зона - Ельдорадо для сімейства Микитасів <br/></a></b>   •  <b><a href="https://glavcom.ua/publications/simeyni-tradiciji-deputata-mikitasya-yak-druzhina-odioznogo-zabudovnika-otrimala-milyard--443592.html?fbclid=IwAR0hOj_HiKl_3DI3SPw5L-ygDKRfXnKiwKrOsbJBlHL8__oPCW4uaLdYzFY">Сімейні традиції депутата Микитася. Як дружина одіозного забудовника отримала мільярд</a></b></blockquote>
      <related>
        <a href="https://glavcom.ua/news/biznes-na-viyni-prokuratura-viluchit-kontrakti-firm-mikitasya-shcho-otrimali-milyard-dlya-rekonstrukciji-viyskovih-arsenaliv-636063.html"/>
        <a href="https://glavcom.ua/news/sud-zaareshtuvav-eksnardepa-mikitasya-ta-priznachiv-zastavu-u-80-mln-grn-634506.html"/>
        <a href="https://glavcom.ua/news/695-mln-na-viyskovi-shovishcha-tajemno-otrimala-firma-z-orbiti-mikitasya-yaka-zamorozila-shulyavskiy-mist-632606.html"/>
      </related>
    </article>
  </body>
</html>