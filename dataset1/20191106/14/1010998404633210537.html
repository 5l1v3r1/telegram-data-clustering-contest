<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/zapochna-deloto-za-ubitata-v-nova-zelandija-britanka-grej-milejn.html"/>
    <meta property="og:site_name" content="bTV Новините"/>
    <meta property="article:published_time" content="2019-11-06T14:41:00+00:00"/>
    <meta property="og:title" content="Започна делото за убитата в Нова Зеландия британка Грей Милейн"/>
    <meta property="og:description" content="Тялото на младата жена било оставено в куфар в апартамент, докато заподозреният за убийството ѝ отишъл на среща"/>
  </head>
  <body>
    <article>
      <h1>Започна делото за убитата в Нова Зеландия британка Грей Милейн</h1>
      <h2>Тялото на младата жена било оставено в куфар в апартамент, докато заподозреният за убийството ѝ отишъл на среща</h2>
      <address><time datetime="2019-11-06T14:41:00+00:00">06 Nov 2019, 14:41</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Заподозреният мъж за убийството на британската студентка Грейс Милейн, отишъл на среща, докато тялото на жертвата му било в куфар в стаята му, пише Би Би Си.</p>
      <p>Убийството на 22-годишната британка шокира света миналия декември. Милейн беше открита в Нова Зеландия, където е била на пътешествие. Тялото ѝ беше намерено след седмица издирване.</p>
      <p>С младежа, който в момента е обвиняем по случая, се запознали в „Тиндър”.</p>
      <p>Съдът в град Окланд в Нова Зеландия даде старт на наказателното дело. В залата почерненото семейство е седяло на метри от подсъдимия, който отрича предумишлено убийство.</p>
      <p>Обвинението твърди, че мъжът е задушил Милейн в апартамента си, докато защитата му настоява, че случилото се е инцидент следствие на сексуален контакт между двамата, по време на който са използвали техники, които завършили злополучно.</p>
      <p>Родителите на убитата Милейн внимателно са изслушали доказателствата, приложени към делото. В съда дори е била изчетена позиция на бащата, който описва дъщеря си като общително момиче, което лесно се е сприятелявало с хората и е обичало семейството си.</p>
      <p>Видеозапис от злополучната вечер пък показвал Милейн и младежа в приятна обстановка, комфортни един с друг и целуващи се.</p>
      <p>Първоначално заподозреният казал на полицията, че двамата пийнали, след което си тръгнали поотделно. След това променил версията си и заявил, че са правили секс.</p>
      <p>Казал още, че след това си взел душ и легнал, а тялото на Милейн открил сутринта.</p>
      <p>„Събудих се на следващия ден и видях, че тя лежеше на земята. От носа ѝ течеше кръв”, разказал той.</p>
      <p>Обвинението твърди, че по тялото на младата жена са открити следи от насилие. След като я намерил, мъжът започнал да търси в интернет как да се отърве от тялото. Не бил притеснен или огорчен от смъртта ѝ.</p>
      <p>На следващия ден отишъл на среща, отново с момиче от „Тиндър”, докато тялото на жертвата му още било в апартамента.</p>
      <p>Очаква се делото да трае около месец.</p>
    </article>
  </body>
</html>