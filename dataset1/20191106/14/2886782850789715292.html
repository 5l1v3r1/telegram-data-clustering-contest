<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/06/europai-bizottsag-a-roman-kormanyfo-ket-jeloltet-nevezett-meg"/>
    <meta property="og:site_name" content="euronews"/>
    <meta property="article:published_time" content="2019-11-06T14:16:12+00:00"/>
    <meta property="og:title" content="Európai Bizottság: a román kormányfő két jelöltet nevezett meg"/>
    <meta property="og:description" content="Románia ezzel eleget tesz Ursula von der Leyen kérésének."/>
  </head>
  <body>
    <article>
      <h1>Európai Bizottság: a román kormányfő két jelöltet nevezett meg</h1>
      <address><time datetime="2019-11-06T14:16:12+00:00">06 Nov 2019, 14:16</time> by <a rel="author">Euronews </a></address>
      <p>Adina Valean és Siegfried Muresan európai parlamenti (EP-) képviselők személyében Bukarest két lehetséges jelöltet is javasol a Romániának járó európai biztosi posztra - közölte szerdán Ludovic Orban kormányfő.</p>
      <p>Románia ezzel eleget tesz Ursula von der Leyen, az Európai Bizottság (EB) megválasztott elnöke elvárásának, aki egy-egy női és férfi jelölt megnevezését kérte a tagországoktól. Nem tette ezt meg sem Emmanuel Macron francia elnök, sem Orbán Viktor magyar miniszterelnök.</p>
      <p>A jobbközép Nemzeti Liberális Párt (PNL) politikusaiból álló új román kormány az EB-elnök által kiválasztandó jelöltről a bukaresti parlament véleményét is szeretné kikérni.</p>
      <p>A bukaresti sajtó eddig biztosra vette, hogy az új kormány az Európai Néppárt EP-frakciójának alelnöki tisztségét betöltő Muresant fogja javasolni. Az EP ipari, kutatási és energiaügyi bizottságát elnöklő, szintén néppárti Valean jelölése némiképp meglepetésnek számít.</p>
      <h3>Levél Johnsonnak</h3>
      <p>Ursula von der Leyen, az Európai Bizottság megválasztott elnöke hivatalos felkérést küldött a brit miniszterelnöknek, amelyben arra kérte Boris Johnsont, delegáljon egy vagy több brit uniós biztosjelöltet a munkáját hamarosan megkezdő új bizottságba - közölte Dana Spinant, az új Európai Bizottság szóvivője szerdán.</p>
      <p>Von der Leyen levelében arra kérte Johnsont, lehetőleg női nevek is szerepeljenek a javasolni kívánt biztosjelöltek között. A megválasztott elnöknek ugyanis továbbra is az a célja, hogy az újonnan alakuló bizottságban fele-fele arányban legyenek jelen a férfiak és a nők. Egyelőre nem áll túl jól ebben a kérdésben, ugyanis 15 férfi és 11 női tagja van a még alakuló testületének. Ide beleszámít a magyar és a francia jelölt.</p>
      <p>"Az új Európai Bizottság azt szorgalmazza, hogy minden kormány nőt is jelöljön a biztosi pozícióra. Ez lesz az álláspontunk minden kormány esetében, akikkel még tárgyalnunk kell a kollégium tagjainak kijelöléséhez" - fogalmazott Dana, mivel a sajtótájékoztatót Orban bejelentése előtt tartották.</p>
      <p>Von der Leyen arra kérte a brit miniszterelnököt, hogy a lehető leghamarabb reagáljon a kérésre, ugyanis az új bizottság munkájának megkezdéséhez szükség van arra, hogy az Európai Parlament novemberben esedékes plenáris ülésén meg tudják tartani a szavazást - közölte a szóvivő.</p>
      <p>A portfóliókat illetően arról számolt be, hogy az új jelöltek esetében von der Leyen továbbra is biztosítani fogja, hogy az egyes biztosok rendelkezzenek a területükhöz szükséges kompetenciákkal. Ez a szakmai hozzáértésről, a függetlenségről és az európai meggyőződés fontosságáról is szól - közölte a szóvivő.</p>
    </article>
  </body>
</html>