<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Demokratichna-Bulgariya-s-mnogo-ostra-poziciya-sreshtu-naznachavaneto-na-Kanazireva-911692"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-06T14:54:00+00:00"/>
    <meta property="og:title" content="&quot;Демократична България&quot; с много остра позиция срещу назначаването на Каназирева"/>
    <meta property="og:description" content="Позиция на &quot;Демократична България&quot;: &quot;Днес 06.11.2019г. по медиите бе разпространена информация, че Д..."/>
  </head>
  <body>
    <article>
      <h1>"Демократична България" с много остра позиция срещу назначаването на Каназирева</h1>
      <address>
        <time datetime="2019-11-06T14:54:00+00:00">06 Nov 2019, 14:54</time>
      </address>
      <p>Позиция на "Демократична България":</p>
      <p>"Днес 06.11.2019г. по медиите бе разпространена информация, че <a href="https://www.plovdiv24.bg/novini/persons/2599.html">Дани Каназирева</a> от "Съюз за Пловдив“ е назначена за областен управител на област Пловдив с решение на Министерски съвет от същата сутрин.</p>
      <p>Пак от медиите разбираме, че <a href="https://www.plovdiv24.bg/novini/persons/2599.html">Дани Каназирева</a> е потвърдила информацията за назначението си и отговаря, че след разговори със <a href="https://www.plovdiv24.bg/novini/persons/335.html">Здравко Димитров</a> ще реши дали съветниците от нейната група да подкрепят и да се присъединят към групата на ГЕРБ.</p>
      <p>За нас стои като водещ въпросът за доверието на пловдивчани и дадените обещания. Как и по какъв начин опозиционното поведение на <a href="https://www.plovdiv24.bg/novini/persons/2599.html">Дани Каназирева</a> в продължение на години намира своя пристан в назначение на правителството като служител на премиера? Как <a href="https://www.plovdiv24.bg/novini/persons/2599.html">Дани Каназирева</a> ще осъществява контрол върху работата на общински съвет, при условие че е назначена от партийния шеф на кмета на Пловдив? Приемането на поста областен управител е предателство спрямо гласоподавателите, които са дали своя глас за коректив на властта и опозиционно поведение.</p>
      <p>Историята на <a href="https://www.plovdiv24.bg/novini/persons/2599.html">Дани Каназирева</a> в местната политика, разказана накратко – с начало в ГЕРБ, през обвинения за прокарване влиянието на Георги Гергов, основаването на собствената й партия, гравитация около други субекти, и накрая пак ГЕРБ.</p>
      <p>От друга страна, съвсем прясна е и безобразната манипулация на екзитполовете в изборния ден</p>
      <p>Ние считаме, че тази договорка на тъмно се е случила още преди изборната кампания, като най-големият аргумент за това е, че Съюз за Пловдив не отправиха в хода на кампанията нито едно послание по отношение на спечелилия кандидат в Пловдив и разиграха театъра с екзитполовете, който обслужи управляващите.</p>
      <p>Ние като граждани и политическа формация, които стоим зад искания за откритост и почтеност, сме отвратени от арогантността на поредните договорки на постове на тъмно: </p>
      <p>Договорки, за които обществото разбира, след като същите вече са факт – на сайта на МС до следобедните часове нямаше публикуван дневен ред за заседание за 06.11.2019г., а според отразеното в медиитеназначаването на областен управител не е било включено в него; </p>
      <p>Договорки още преди изборната кампания за постове срещу безпринципна подкрепа – предателство спрямо гласоподавателите; </p>
      <p>Договорки в ущърб на пловдивчани, завършващи с назначаването на компрометиран човек с неприключили проверки в прокуратурата на отговорен пост - едноличен орган на изпълнителната власт, в чиито правомощия е опазването на държавната собственост на територията на областта, контролирането на законосъобразността на актовете на общински съвет и кмет и много други.</p>
      <p>Подобно назначение е поредната заигравка с нервите и прага на търпимост на гражданите, водещо до апатия и липса на доверие във всички политически субекти на терен.</p>
      <p>Категорично заставаме зад позицията, че назначаването на <a href="https://www.plovdiv24.bg/novini/persons/2599.html">Дани Каназирева</a> за областен управител е политическа договорка, която се е случила зад гърба на пловдивчани още преди началото на изборната кампания. Това е двойно предателство спрямо пловдивчани, тъй като освен удовлетворяването на лични конюнктурни амбиции, групата на Съюз за Пловдив в общински съвет ще бъде патерица на ГЕРБ, което е в противовес с дадените обещания на пловдивчани.</p>
      <p>Призоваваме Министерски съвет да преосмисли решението си и да отстрани <a href="https://www.plovdiv24.bg/novini/persons/2599.html">Дани Каназирева</a> от поста Областен управител на област Пловдив.От днес насетне е ясно, че Демократична България е единственият глас за прозрачно и ефективно управление на общите ни пари в пловдивски общински съвет, тъй като всички представители в него са част от управляващото държавата мнозинство – ГЕРБ; БСП като сиамски близнак на ГЕРБ; ВМРО като официален партньор и "Съюз за Пловдив" чрез правителственото назначение на <a href="https://www.plovdiv24.bg/novini/persons/2599.html">Дани Каназирева</a> за ушите и очите на <a href="https://www.plovdiv24.bg/novini/persons/260.html">Бойко Борисов</a> в Пловдив".</p>
    </article>
  </body>
</html>