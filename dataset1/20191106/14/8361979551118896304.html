<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/oleksiy-kucher-golova-harkivskoji-oda-shcho-pro-nogo-vidomo-novini-ukrajini-50051936.html"/>
    <meta property="og:site_name" content="НВ"/>
    <meta property="article:published_time" content="2019-11-06T14:00:00+00:00"/>
    <meta property="og:title" content="Адвокат у справі «рюкзаків Авакова». Що відомо про нового голову Харківської ОДА Олексія Кучера"/>
    <meta property="og:description" content="6 листопада президент Володимир Зеленський представив нового голову Харківської облдержадміністрації Олексія Кучера."/>
  </head>
  <body>
    <article>
      <h1>Адвокат у справі «рюкзаків Авакова». Що відомо про нового голову Харківської ОДА Олексія Кучера</h1>
      <h2>6 листопада президент Володимир Зеленський представив нового голову Харківської облдержадміністрації Олексія Кучера.</h2>
      <address>
        <time datetime="2019-11-06T14:00:00+00:00">06 Nov 2019, 14:00</time>
      </address>
      <p>НВ розповідає, що про нього відомо.</p>
      <p>Олексій Кучер народився 23 березня 1985 року в селі Новорайськ Херсонської області. Закінчив педагогічний університет ім. Григорія Сковороди за спеціальністю Фізичне виховання і Національний юридичний університет ім. Ярослава Мудрого за спеціальністю Правознавство.</p>
      <p>До 2003 року професійно займався легкою атлетикою, призер і переможець всеукраїнських та міжнародних змагань.</p>
      <p>Після цього працював у прокуратурі та суді, зокрема п'ять років був помічником судді Шевченківського районного суду в Харкові.</p>
      <p>У 2011 році отримав адвокатську ліцензію. Є співзасновником юридичної компанії Дартлі Груп. Викладає у Вищій школі адвокатури Національної асоціації адвокатів України.</p>
      <p><a href="https://nv.ua/ukr/ukraine/events/spravu-po-rjukzakam-avakova-zakrili-shcho-kazhe-advokat-sina-ministra-mvs-2482056.html">Був адвокатом одного з фігурантів справи щодо «рюкзаків Авакова»</a> Володимира Литвина.</p>
      <p>У 2019 виграв вибори в Раду як кандидат від партії Слуга народу в одномандатному окрузі № 179 у Харківській області з найкращим результатом серед мажоритарників у цьому регіоні - 50,71%. Найближчі конкуренти - голова обласної ради Харкова Сергій Чернов, який балотувався від Опозиційного блоку (17,25% голосів) і самовисуванець Анатолій Гіршфельд, якого обирали в цьому окрузі у восьме (як самовисуванця) та сьоме (як кандидата від Партії регіонів) скликання Ради. Цього разу Гіршфельд отримав лише 11,26% голосів.</p>
      <p>У Раді Олексій Кучер очолив підкомітет з питань організації та діяльності адвокатури, органів надання правової допомоги Комітету з питань правової політики.</p>
      <p>За інформацією програми <a href="https://www.radiosvoboda.org/a/schemes/30093380.html">Схеми</a> Кучер пов'язаний з бізнесменом Вадимом Слюсаревим. Він сам підтвердив журналістам, що знайомий зі Слюсаревим, але назвав відповідне питання провокаційним.</p>
      <p>За даними журналістів Схем, Слюсарев мав вплив на кадрову політику у Харківській області, зокрема на формування списку мажоритарників від Слуги народу в цьому регіоні.</p>
      <p>Слюсарев тривалий час займав керівні посади у харківській прикордонній службі, в Раді п'ятого і шостого скликань був помічником Артема Пшонки - сина екс-генпрокурора Віктора Пшонки. У 2011 році Слюсарев переїхав до Києва і очолив департамент персоналу внутрішньої безпеки Державної прикордонної служби України. Після 2014 року звільнився і став підприємцем. Досі отримує гроші від Держприкордонслужби за оренду приміщення. Слюсарев - співвласник дев'яти компаній, через які пов'язаний з мажоритарниками Слуги народу в регіоні. Крім того, за даними Схем, одна з фірм Слюсарева фігурувала у кримінальних провадженнях, пов'язаних з контрабандою сигарет із Росії.</p>
      <p>Повідомлення про те, що Олексій Кучер очолить Харківську ОДА, <a href="https://2day.kh.ua/novym-glavoj-hoga-stanet-aleksej-kucher-roman-semenuha/">з'явилися</a> ще у вересні. Декларацію як кандидат на цю посаду він подав 7 жовтня. У свою чергу, його попередниця на посаді голови Харківської ОДА подала декларацію як кандидатка на посаду заступниці голови РНБО.</p>
      <p>20 жовтня уряд погодив призначення Кучера.</p>
      <p>Через перехід Олексія Кучера на посаду голови Харківської ОДА в окрузі № 179 повинні знову відбутися вибори.</p>
      <p>Згідно з декларацією, у спільній власності з дружиною Вікторією Кучер у нього є квартира в Харкові площею 62,9 кв. м. У власності нового голови ОДА є ще дві квартири в Харкові площею 68,6 кв. м і 61,9 кв. м, а також земельна ділянка в Новорайську Херсонської області площею 62,5 тис. кв. м. Вікторії Кучер належить житловий будинок площею 62 кв. м у Люботині Харківської області та дві земельні ділянки площею 103 і 1000 кв. м у цьому ж населеному пункті.</p>
      <p>Олексій Кучер задекларував годинник Rolex та три автомобілі: Lexus NX 200T 2017 року випуску, Volkswagen Passat 2011 випуску і ГАЗ-САЗ 3507 1987 року випуску.</p>
      <p>У його дружини теж є годинник Rolex і два автомобілі: Audi Q5 2011 випуску й Mitsubishi Outlander 2003 року випуску.</p>
      <p>Олексію Кучеру також належать 77 біткоіни, які він оцінив більше ніж у $299 тисяч, і $87 тисяч готівкою, його дружині - $205 тисяч готівкою.</p>
    </article>
  </body>
</html>