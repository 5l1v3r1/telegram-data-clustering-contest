<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/cosa%20fare/sagre-marche-novembre-1.4868724"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-06T14:52:59+00:00"/>
    <meta property="og:title" content="Sagre Marche novembre 2019, olio protagonista tra tartufo e polenta"/>
    <meta property="og:description" content="Ecco la guida degli appuntamenti da non perdere"/>
  </head>
  <body>
    <article>
      <h1>Sagre Marche novembre 2019, olio protagonista tra tartufo e polenta</h1>
      <h2>Ecco la guida degli appuntamenti da non perdere </h2>
      <address><time datetime="2019-11-06T14:52:59+00:00">06 Nov 2019, 14:52</time> by <a rel="author">ANGELICA PANZIERI </a></address>
      <p>Pesaro, 7 novembre 2019 - L’odore dell’<b>olio</b>, il profumo del <b>tartufo </b>e poi quello, inconfondibile, della <b>polenta</b>. Novembre è appena iniziato, le giornate inesorabilmente si accorciano e il sole sfuma i colori autunnali, rendendo piacevoli le gite fuori porta alla ricerca della sagra che più soddisfa i nostri gusti. Piatti tipici della tradizione marchigiana, mercatini e convegni ad hoc: ce n’è per tutti. Un’occasione buona anche per non lasciarsi scappare una passeggiata tra le splendide colline marchigiane, all’insegna del buon cibo e della natura. Ecco alcuni <b>appuntamenti gastronomici da non perdere nella nostra Regione</b>.<br/><br/><b>A Senigallia</b>, torna nelle osterie e nelle piazze di <b>Scapezzano</b>, l'edizione 2019 della ‘<b>Festa dell'Olio Nuovo’</b>. <b>Dal 7 all’ 11 e ancora il 16 novembre</b>, per il 18esimo anno consecutivo, si riparte alla riscoperta del gusto, della storia e della tradizione nel territorio marchigiano dell’olivicoltura. Osterie con piatti tipici, mercatino di prodotti enogastronomici, convegni, mini corsi, spettacoli, passeggiate, frantoi e aziende agricole aperte. Tutto questo è la ‘Festa dell’Olio Nuovo’. In particolare, lunedì 11, dalle 19, si festeggerà San Martino all’Osteria degli Antichi Sapori. E sabato 16, la Festa dell’Olio nuovo e ‘Slow Food Senigallia’ incontrano i Frantoi Belfiore, Lugliaroli, Mazzola e Montedoro alla Gastronomia del Circolo per una serata speciale.<br/><br/>Novembre è anche il mese giusto per gustarsi una bella polenta: a <b>Monte Urano</b>, in provincia di Fermo, <b>sabato 9 e domenica 10 novembre</b>, arriva <b>‘Polentata al Castello - San Martino della Solidarietà 2019’ </b>: cibo, musica, mercatini e tanto altro nel centro del piccolo Comune. Ai giardini pubblici, la tradizionale ‘Polentata al Castello’ dell’Alveare onlus. Alla norcina, rossa, bianca o al baccalà, la polenta sarà il piatto principale di questo evento. Non mancheranno, castagne, pizzette fritte, salsicce, braciole, porchetta, patate e olive fritte. Gli stand saranno aperti, anche in caso di pioggia, sabato a cena, domenica a pranzo e cena, anche da asporto.<br/><br/>Non solo polenta, ma anche tartufo. Ad<b> Acqualagna</b>, in provincia di Pesaro e Urbino, continua la <b>54esima Fiera Nazionale del Tartufo Bianco</b>, che ha ospitato anche quest’anno Uliassi e tanti altri vip. “Sua maestà il tartufo”, protagonista indiscusso della manifestazione, scende in piazza per celebrare la sua varietà più blasonata: il bianco pregiato, ossia il prezioso tuber magnatum pico. Il week end del 9 e 10 novembre, sarà l’ultimo disponibile per godersi una giornata tra gli stand della pregiata manifestazione, ambientata nel cuore dell'Appennino marchigiano, nella splendida cornice della Riserva naturale della Gola del Furlo. Da questo idilliaco ambiente provengono, non a caso, oltre i due terzi dell’intera produzione tartufigena nazionale. E la storica Piazza Mattei è la sede degli stand nei quali i commercianti di tartufo espongono i loro “gioielli ipogei”, insieme ai ristoratori intenti ad offrire prelibate ricette.<br/>Un vera e propria “truffle experience” è quella proposta nel Palazzo del Gusto, dove scoprire ambiente, storie e segreti delle varie tipologie di tartufo e partecipare attivamente a laboratori dedicati anche a tutte le altre eccellenze gastronomiche del territorio.<br/><br/><br/>E’ festa anche a <b>Cartoceto</b>, con la <b>43esima Mostra Mercato dell’Olio e dell’Oliva</b>. Doppio appuntamento: partenza per la prestigiosa kermesse il 3 novembre, a cui seguirà un’altra giornata ricca nella domenica del 10 novembre. Il Cartoceto Dop torna, dunque, ricco di attività. Durante la festa, il borgo antico della cittadina si tinge di magia, offrendo ai numerosi visitatori un affascinante viaggio tra gusto e natura, arte, spettacoli e grande musica. Anche quest’anno, si rinnova l’appuntamento con la Dop Cartoceto e il mercato dei produttori, i percorsi verdi alla scoperta della natura incontaminata e le tante osterie dove riscoprire i piatti della tradizione.<br/><br/>E ancora, la cittadina marchigiana di <b>Serra de’ Conti è pronta ad accogliere</b>, <b>dal 22 al 24 novembre</b>, una nuova edizione della <b>‘Festa della Cicerchia’</b>, che celebra il legume che, per secoli, ha fatto parte della tradizione gastronomica del luogo. Saranno tre giorni all’insegna di un tuffo nel passato, senza nostalgie; per non dimenticare le radici di una cultura contadina che è ancora più viva che mai. Resterete sorpresi dalla versatilità della cicerchia in cucina e dal gusto che riesce a regalare a moltissime ricette: specialità da assaggiare nelle antiche cantine, nelle grotte, nelle locande e nelle osterie del centro storico, che proporranno piatti a base di cicerchia e non solo, perché in tavola ci sarà tutto il meglio della tradizione marchigiana con oltre 100 ricette diverse.<br/>E come ogni anno, ci saranno ospiti d’eccezione provenienti da un’altra regione: i presidi “Slow Food” del Friuli-Venezia Giulia che presenteranno le loro tipicità come l’aglio di Resia, la cipolla di Cavasso e della Val Cosa, le erbe spontanee (il radic di mont), i salumi (la ritina), i condimenti come il pestat, il formaggio frantumato e il pane di mais. Con “L’officina dei mestieri” anche l’artigianato tradizionale si metterà in mostra: da quello più tradizionale - lavori in legno, vimini, terracotte, rame, ferro, pizzi, merletti, cucito e ricami - mantenuto in vita grazie a mestieranti che con il loro “saper fare” nobilitano antiche lavorazioni, a quello più innovativo che assembla fra di loro più elementi, utilizzando materie prime particolari come la zucca. Il ricco programma di intrattenimenti vedrà protagonisti gruppi folkloristici e stornellatori che fanno da filo conduttore a nuove esperienze, come le street-band (evoluzione delle bande cittadine) e gli artisti da strada, che cercheranno un contatto diretto con il pubblico negli angoli e nelle piazze di uno dei paesi più affascinanti della Regione.<br/><br/>Anche a<b> Sant’Angelo in Vado</b>, a pochi passi da Urbino, nella vallata del Montefeltro, saranno tre giorni all’insegna del gusto:<b> dal 23 al 25 novembre</b> torna il Festival dei Sapori, il quale si preannuncia con una vera e propria vetrina dell’enogastronomia locale e internazionale. Tante le aziende espositrici, insieme con gli stand di prodotti enogastronomici, etnici e di artigianato. Nei punti ristoro, si possono gustare birre artigianali, street food, specialità e tipicità da ogni parte del mondo. Il Festival dei sapori dura lo spazio di un fine settimana, con un programma di eventi collaterali davvero ricco; concerti, spettacoli musicali, intrattenimenti e animazione, grazie ai tanti artisti di strada che animeranno le vie del centro storico.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>