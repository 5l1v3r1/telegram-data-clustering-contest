<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/finance/regklingk-i-ellada-theoreitai-antagonistiki-apo-tis-agores-to-neo-thetiko-paradeigma/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T14:45:07+00:00"/>
    <meta property="og:title" content="Ρέγκλινγκ : Η Ελλάδα θεωρείται ανταγωνιστική από τις αγορές – Το νέο θετικό παράδειγμα"/>
    <meta property="og:description" content="Ένδειξη ότι η Ελλάδα εφαρμόζει τώρα μία αξιόπιστη πολιτική αποτελεί η μείωση του επιτοκίου των ελληνικών ομολόγων, δήλωσε ο επικεφαλής του Ευρωπαϊκού Μηχανισμού Σταθερότητας (ΕΜΣ), Κλάους Ρέγκλινγκ."/>
  </head>
  <body>
    <article>
      <h1>Ρέγκλινγκ : Η Ελλάδα θεωρείται ανταγωνιστική από τις αγορές – Το νέο θετικό παράδειγμα</h1>
      <h2>Ένδειξη ότι η Ελλάδα εφαρμόζει τώρα μία αξιόπιστη πολιτική αποτελεί η μείωση του επιτοκίου των ελληνικών ομολόγων, δήλωσε ο επικεφαλής του Ευρωπαϊκού Μηχανισμού Σταθερότητας (ΕΜΣ), Κλάους Ρέγκλινγκ.</h2>
      <address><time datetime="2019-11-06T14:45:07+00:00">06 Nov 2019, 14:45</time> by <a rel="author">ΤοΒΗΜΑ Team</a></address>
      <p>Ένδειξη ότι η Ελλάδα εφαρμόζει τώρα μία αξιόπιστη πολιτική αποτελεί η μείωση του επιτοκίου των ελληνικών ομολόγων, δήλωσε ο επικεφαλής του Ευρωπαϊκού Μηχανισμού Σταθερότητας (ΕΜΣ), Κλάους Ρέγκλινγκ.</p>
      <p>Μιλώντας στην ελβετική εφημερίδα «Neue Zürcher Zeitung» και ερωτηθείς αν οι επενδυτές γίνονται πολύ ριψοκίνδυνοι ξανά, καθώς η Ελλάδα πληρώνει επιτόκιο μόνο 1,17% για τα δεκαετή ομόλογα, ο Ρέγκλινγκ απάντησε: «Όχι, αυτό είναι μάλλον ένδειξη ότι η Ελλάδα εφαρμόζει τώρα μία αξιόπιστη πολιτική. Αυτός είναι ο λόγος που η Ελλάδα πάει ξανά με το ρεύμα στις χρηματοπιστωτικές αγορές».</p>
      <p>
        <a href="https://www.in.gr/2019/11/06/greece/kypros-perielouse-oksy-tin-proin-gynaika-tou-paleyei-gia-tin-zoi-tis/">Κύπρος : Περιέλουσε με οξύ την πρώην γυναίκα του – Παλεύει για την ζωή της</a>
      </p>
      <p>
        <b>Δείτε επίσης : <a href="https://www.tovima.gr/2019/11/05/finance/regklingk-o-esm-se-rolo-megalou-aderfou-gia-tin-ellada-gia-polles-dekaeties/">Ρέγκλινγκ: Ο ESM σε ρόλο μεγάλου αδερφού για την Ελλάδα για πολλές δεκαετίες</a></b>
      </p>
      <p>Ο επικεφαλής του ESM σημείωσε ότι το χαμηλό επασφάλιστρο κινδύνου των ελληνικών ομολόγων – το επιτόκιο των οποίων είναι 156 μονάδες βάσης (1,56 ποσοστιαίες μονάδες) υψηλότερο από των γερμανικών – «αντανακλά το ότι η Ελλάδα θεωρείται ανταγωνιστική από τις αγορές»</p>
      <p>Σε άλλο σημείο της συνέντευξης, ο Ρέγκλινγκ ανέφερε την Ελλάδα ως θετικό παράδειγμα χώρας του Νότου της Ευρωζώνης. Σε σχόλιο των δημοσιογράφων ότι οι διαφορές απόψεων μεταξύ του Βορρά και του Νότου, όσον αφορά τη δημοσιονομική και νομισματική πολιτική, φαίνεται δύσκολο να γεφυρωθούν, ο Ρέγκλινγκ είπε ότι βλέπει διαφορετικά το πράγμα και έφερε το παράδειγμα της Πορτογαλίας, η οποία έχει σχεδόν ισοσκελισμένο προϋπολογισμό, καλή ανάπτυξη και χαμηλότερη ανεργία από ό,τι πριν την κρίση, προσθέτοντας: «Δεν είναι (η Πορτογαλία) το μόνο θετικό παράδειγμα από τον Νότο. Κοιτάξτε την Ελλάδα. Στην Ελλάδα βλέπουμε ανάπτυξη ξανά. Επί τρία χρόνια, βλέπουμε επίσης πλεόνασμα στον συνολικό προϋπολογισμό της. Το ποσοστό της ανεργίας είναι χαμηλότερο περισσότερο από 10 ποσοστιαίες μονάδες από ό,τι ήταν στο αποκορύφωμα της κρίσης στα τέλη του 2013. Ο λαός καταψήφισε μάλιστα μία λαϊκιστική κυβέρνηση και εξέλεξε μία μεταρρυθμιστική κυβέρνηση».</p>
      <p>Αναφερόμενος στο αν ένας μηχανισμός κρατικής πτώχευσης σε συνδυασμό με την απειλή εξόδου της χρεοκοπημένης χώρας από την Ευρωζώνη θα αποτελούσε μία εναλλακτική λύση για τον ESM, ο Ρέγκλινγκ απάντησε πως «στην περίπτωση της Ελλάδας, μία έξοδος από το ευρώ συζητήθηκε πριν από τέσσερα χρόνια. Είχαμε εκτιμήσεις ότι το ΑΕΠ, που είχε ήδη συρρικνωθεί κατά το ένα τέταρτο, θα μειωνόταν κατά ακόμη ένα τέταρτο. Αυτό δεν μπορεί να αποτελεί έναν στόχο για εμάς. Επιπλέον, αυτό θα άλλαζε τον χαρακτήρα της νομισματικής ένωσης. Κάθε φορά που μία χώρα θα αντιμετώπιζε προβλήματα, θα είχαμε μία μαζική αύξηση της κερδοσκοπίας».</p>
      <p>Ο επικεφαλής του ESM τόνισε ότι το ελληνικό χρέος είναι βιώσιμο, επειδή η Ελλάδα επωφελείται από τη μεγάλη ελάφρυνσή του. «Χορηγήσαμε στην Ελλάδα πολύ φθηνά δάνεια για 50 χρόνια. Στο τέλος της ημέρας, η ελάφρυνση έχει για την Ελλάδα ένα αποτέλεσμα σαν αυτό μίας μείωσης του χρέους. Η προσέγγιση αυτή, όμως, επιτρέπεται εντός της Νομισματικής Ένωσης και δεν προκαλεί κανένα κόστος στα άλλα κράτη – μέλη».</p>
      <p>
        <a href="https://www.tovima.gr/2019/11/06/society/ktimatologio-kalokairi-ta-prostima-gia-tis-liksiprothesmes-diloseis-idioktisias/">Κτηματολόγιο : Καλοκαίρι τα πρόστιμα για τις ληξιπρόθεσμες δηλώσεις</a>
      </p>
    </article>
  </body>
</html>