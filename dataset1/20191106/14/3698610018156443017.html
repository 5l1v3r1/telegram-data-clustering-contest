<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zelenskiy-shokovaniy-produktivnistyu-harkivskogo-zavodu-im-malisheva-328706_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T14:54:00+00:00"/>
    <meta property="og:title" content="Зеленський шокований &quot;продуктивністю&quot; харківського заводу ім.Малишева"/>
    <meta property="og:description" content="З 2009 року завод випустив лише один танк для ЗСУ.  "/>
  </head>
  <body>
    <article>
      <h1>Зеленський шокований "продуктивністю" харківського заводу ім.Малишева</h1>
      <h2>З 2009 року завод випустив лише один танк для ЗСУ.  </h2>
      <address>
        <time datetime="2019-11-06T14:54:00+00:00">06 Nov 2019, 14:54</time>
      </address>
      <p>Президент України Володимир Зеленський заявив, що був шокований інформацією про те, що харківський "Завод імені В. А. Малишева" з 2009 року випустив лише один танк для Збройних сил України.</p>
      <p>"Я в шоці, що стосується статистики. Нам сказав директор заводу, що з 2009 року один танк побудували ми з вами, один танк для ЗСУ. А статистика така, що в радянські часи було 900 танків на рік", - сказав він у середу в Харкові на нараді з проблемних питань діяльності ДК "Укроборонпром".</p>
      <p>Зеленський вказав, що на заводах оборонно-промислового комплексу є заборгованість по зарплаті до чотирьох років, рівень зарплат дуже низький, а при цьому взимку люди працюють у приміщенні при нульовій температурі.</p>
      <p>Президент заявив, що прем'єр Гончарук повинен зібрати весь Кабінет міністрів і представників правоохоронних органів задля вирішення цієї проблеми.</p>
      <p>"Щоб ми розуміли, хто у нас замовник, чого, скільки танків, чому ми для когось, для Таїланду робимо, а для України не робимо. Чому у нас є прекрасні літаки, прекрасні конструктори, тільки ми нічого не виробляємо і нічого не літає?" – запитав він.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpresident.gov.ua%2Fvideos%2F698227367339960%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>ДП "Завод ім. Малишева" з січня 2011 року входить до складу "Укроборонпрому" і є базовим підприємством бронетанкового кластера держконцерну. У числі найбільш великих експортних партнерів заводу в останні роки - Пакистан, КНР, Таїланд.</p>
      <p>В останні роки в рамках вирішення завдань диверсифікації оборонного виробництва завод ім. Малишева освоював роботи зі зварювання корпусів нових БТР-4 і БТР-3, виробництва нових гусениць для бойових машин піхоти.</p>
      <p>Про один з багатьох скандалів навколо "Укроборонпрому", в якому фігурує у тому числі завод ім Малишева, читайте в матеріалі Світлани Зварич для "Дзеркало тижня. Україна" <a href="https://dt.ua/internal/bronoviy-kolaps-ukroboronpromu-321414_.html"><b>"Броньовий колапс Укроборонпрому".</b></a></p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>