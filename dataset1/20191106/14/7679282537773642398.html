<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-up-police-personals-families-carry-out-candle-march-at-ghaziabad-in-support-of-delhi-police-2835338.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T14:22:23+00:00"/>
    <meta property="og:title" content="दिल्ली पुलिस के समर्थन में यूपी पुलिस के परिजनों ने निकाला कैंडल मार्च"/>
    <meta property="og:description" content="बीते दिनों राजधानी दिल्ली के तीस हजारी कोर्ट में दिल्ली पुलिस और वकीलों के बीच हुए टकराव के बाद यूपी पुलिस कर्मियों के परिजनों ने बुधवार शाम सड़क पर उतर अपना विरोध जताया।..."/>
  </head>
  <body>
    <article>
      <h1>दिल्ली पुलिस के समर्थन में यूपी पुलिस के परिजनों ने निकाला कैंडल मार्च</h1>
      <address><time datetime="2019-11-06T14:22:23+00:00">06 Nov 2019, 14:22</time> by <a rel="author">गाजियाबाद | वरिष्ठ संवाददाता</a></address>
      <p>बीते दिनों राजधानी दिल्ली के तीस हजारी कोर्ट में दिल्ली पुलिस और वकीलों के बीच हुए टकराव के बाद यूपी पुलिस कर्मियों के परिजनों ने बुधवार शाम सड़क पर उतर अपना विरोध जताया। पुलिसकर्मियों के परिजनों ने गाजियाबाद के हापुड़ रोड स्थित आईएमटी कॉलेज से एसएसपी कार्यालय तक कैंडल मार्च किया। परिजनों ने मामले की निष्पक्ष जांच कर दोषियों के खिलाफ कार्रवाई की मांग की। उन्होंने कहा कि पुलिस के साथ हुई इस बर्बरता की वजह से देशभर में पुलिस कर्मियों का मनोबल टूटा है। यह लोकतंत्र के लिए अच्छे संकेत नहीं हैं।</p>
      <p>
        <b>
          <a href="https://www.livehindustan.com/national/story-big-setback-for-delhi-police-as-delhi-high-court-dismisses-application-in-tis-hazari-court-and-saket-district-court-incident-2834843.html">पुलिस Vs वकील: जानें दिल्ली पुलिस को हाईकोर्ट से कैसे मिला डबल झटका</a>
        </b>
      </p>
      <p>गाजियाबाद और दिल्ली पुलिस में कार्यरत सैकड़ों जवानों के परिजन बुधवार शाम करीब साढ़े पांच बजे आईएमटी कॉलेज के सामने इकट्ठा हुए। इसके बाद शांतिपूर्वक ढंग से हाथों में कैंडल और दिल्ली पुलिस के समर्थन में तख्तियां लेकर चलते हुए करीब 35 मिनट बाद गाजियाबाद एसएसपी कार्यालय पहुंचे। जहां कुछ देर मौन रखकर लोगों ने तीस हजारी कोर्ट परिसर में हुई घटना पर दुख और चिंता जताई। कैंडल मार्च में शामिल लोगों ने घटना की निंदा करते हुए कहा कि जब खुद पुलिस कर्मियों की जान खतरे में है तो आमजन की सुरक्षा कैसे होगी। इस मौके पर लोगों ने पुलिसकर्मियों के साथ मारपीट करने वाले वकीलों के खिलाफ सख्त कार्रवाई की मांग की।</p>
      <p>
        <b>अनुशासन के बंधन में जकड़े हैं पुलिसकर्मी</b>
      </p>
      <p>परिजनों ने कहा कि पुलिस अनुशासन के बंधन में जकड़ी है। इसलिए कोई वर्दी वाला इस प्रदर्शन में शामिल नहीं हो सका है। लेकिन उनके परिजनों को काफी चिंता है। गौरतलब है कि 2 नवंबर को दिल्ली की तीस हजारी कोर्ट परिसर में दिल्ली पुलिस और वकीलों के बीच झड़प हो गई थी। जिसमें कई पुलिसकर्मी और वकील गंभीर रूप से घायल हो गए थे। इस मामले में जहां वकीलों ने दिल्ली पुलिस के खिलाफ प्रदर्शन किया। वहीं दिल्ली पुलिस के जवान भी वकीलों के खिलाफ लामबंद हो गए थे। इस मामले में दिल्ली पुलिस को तीन राज्यों की पुलिस और आईपीएस एसोसिएशन ने समर्थन देने की घोषणा की है। इसके अलावा दिल्ली पुलिसकर्मियों के परिजनों ने भी सडक़ों पर उतर कर आरोपियों के खिलाफ कार्रवाई की मांग की थी।</p>
      <p>
        <b>
          <a href="https://www.livehindustan.com/national/story-spill-over-effect-of-khaki-vs-black-robes-tiff-four-cops-beaten-up-by-lawyers-ion-alwar-2835278.html">साइड इफेक्ट: दिल्ली के बाद अब अलवर में वकीलों ने पुलिसवालों को पीटा</a>
        </b>
      </p>
    </article>
  </body>
</html>