<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/06/neveket-varnak-brusszelben-a-brit-kormanyfotol"/>
    <meta property="og:site_name" content="infostart"/>
    <meta property="article:published_time" content="2019-11-06T14:56:42+00:00"/>
    <meta property="og:title" content="Neveket várnak Brüsszelben a brit kormányfőtől"/>
    <meta property="og:description" content="Ursula von der Leyen felkérte Boris Johnsont, hogy delegáljon tagot az újonnan alakuló Európai Bizottságba."/>
  </head>
  <body>
    <article>
      <h1>Neveket várnak Brüsszelben a brit kormányfőtől</h1>
      <address><time datetime="2019-11-06T14:56:42+00:00">06 Nov 2019, 14:56</time> by <a rel="author">Infostart / MTI</a></address>
      <h3>Ursula von der Leyen felkérte Boris Johnsont, hogy delegáljon tagot az újonnan alakuló Európai Bizottságba.</h3>
      <p>Ursula von der Leyen, az Európai Bizottság megválasztott elnöke hivatalos felkérést küldött a brit miniszterelnöknek, amelyben arra kérte Boris Johnsont, delegáljon egy vagy több brit uniós biztosjelöltet a munkáját hamarosan megkezdő új bizottságba - közölte Dana Spinant, az új Európai Bizottság szóvivője.</p>
      <p>Elmondta: Ursula von der Leyen levelében arra kérte Johnsont, lehetőleg női nevek is szerepeljenek a javasolni kívánt biztosjelöltek között. A megválasztott elnöknek ugyanis továbbra is az a célja, hogy az újonnan alakuló bizottságban fele-fele arányban legyenek jelen a férfiak és a nők.</p>
      <blockquote>"Az új Európai Bizottság azt szorgalmazza, hogy minden kormány nőt is jelöljön a biztosi pozícióra.</blockquote>
      <p>Ez lesz az álláspontunk minden kormány esetében, akikkel még tárgyalnunk kell a kollégium tagjainak kijelöléséhez" - fogalmazott.</p>
      <p>Von der Leyen arra kérte a brit miniszterelnököt, hogy a lehető leghamarabb reagáljon a kérésre, ugyanis az új bizottság munkájának megkezdéséhez szükség van arra, hogy az Európai Parlament novemberben esedékes plenáris ülésén meg tudják tartani a szavazást - közölte a szóvivő.</p>
      <p>A portfóliókat illetően arról számolt be, hogy</p>
      <blockquote>az új jelöltek esetében von der Leyen továbbra is biztosítani fogja, hogy az egyes biztosok rendelkezzenek a területükhöz szükséges kompetenciákkal.</blockquote>
      <p>Ez a szakmai hozzáértésről, a függetlenségről és az európai meggyőződés fontosságáról is szól - húzta alá.</p>
      <p>Dana Spinant elmondta azt is, hogy a megválasztott Európai Bizottság ez idáig nem kapott hivatalos értesítést az új román biztosjelölt megnevezéséről, azonban az uniós bizottság szoros kapcsolatban áll a román kormánnyal.</p>
      <p>Ludovic Orban román kormányfő szerdán közölte, hogy Adina Valean és Siegfried Muresan európai parlamenti képviselők személyében Bukarest két lehetséges jelöltet is javasol a Romániának járó európai biztosi posztra.</p>
      <p>Október végén Ursula von der Leyen hivatalosan is biztosnak jelölte a magyar Várhelyi Olivért és a francia Thierry Bretont, miután mindkét jelöltet alkalmasnak találta a pozíció betöltésére.</p>
      <p>Mina Andreeva, a brüsszeli testület szóvivője korábban arról számolt be, hogy Thierry Bretonnak továbbra is a belső piaci portfóliót szánják, a magyar és a román jelöltet illetően ugyanakkor nem kívánt nyilatkozni.</p>
      <blockquote><a href="https://infostart.hu/kulfold/2019/11/06/gyevai-zoltan-a-magyarokat-is-erinto-portfoliocserebe-menekulhet-ursula-von-der-leyen">A megválasztott elnök korábban új jelölteket kért Franciaországtól, Magyarországtól és Romániától is</a>,</blockquote>
      <p>miután az EP illetékes szakbizottságaiban különböző okok miatt elutasították ezen három ország első jelöltjét.</p>
      <p>Az új összetételű Európai Bizottság az eredeti tervek szerint november elején lépett volna hivatalba, azonban ezt el kellett halasztani. A jelenlegi cél december elseje, noha egyesek szerint ez sem lesz tartható. A csúszás alatt Jean-Claude Juncker mostani elnök és a biztosi testület jelenlegi tagjai maradnak a posztjukon ügyvivőként.</p>
      <p>
        <i>Nyitókép: MTI/AP/Frank Augstein</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/kulfold/2019/11/05/megvan-az-utolso-unios-biztosjelolt"/>
        <a href="https://infostart.hu/kulfold/2019/10/29/ursula-von-der-leyen-rabolintott-varhelyi-oliver-hivatalos-jelolt-lett"/>
      </related>
    </article>
  </body>
</html>