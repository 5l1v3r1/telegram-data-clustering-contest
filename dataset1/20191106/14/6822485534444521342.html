<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815129.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T14:35:00+00:00"/>
    <meta property="og:title" content="کمالوندی: از ساعت ۱۲ امشب فرایند تولید در فردو آغاز می‌شود"/>
    <meta property="og:description" content="به گزارش ایسنا، بهروز کمالوندی، سخنگوی سازمان انرژی اتمی در برنامه‌ای تلویزیونی به بیان توضیحاتی درباره آغاز گازدهی به سانتریفیوژهای فعال در مجتمع غنی‌سازی شهید دکتر علی‌محمدی (فردو) پرداخت و با تأکید بر اینکه امروز ایران به تمام چرخه سوخت هسته‌ای از مرحله اکتشاف، استخراج و غنی‌سازی تا مرحله پسمانداری مسلط است، اظهار کرد: تبدیل کیک زرد به هگزا فلوراید اورانیوم (UF۶) که مرحله مهمی در تولید سوخت هسته‌ای است پیش از این در جای دیگری در سایت نطنز انجام می‌شد و ترجیح دادیم به جای اینکه مواد مربوطه را از اصفهان منتقل کنیم، با توجه به فاصله جغرافیایی کمتری که وجود دارد و همچنین سرعت کار، کار را در همین جا انجام دهیم."/>
  </head>
  <body>
    <article>
      <h1>کمالوندی: از ساعت ۱۲ امشب فرایند تولید در فردو آغاز می‌شود</h1>
      <address>
        <time datetime="2019-11-06T14:35:00+00:00">06 Nov 2019, 14:35</time>
      </address>
      <p>سخنگوی سازمان انژری اتمی با بیان اینکه تا ساعات آینده فرایند گازدهی به سانتریفیوژهای فعال در سایت فردو با حضور بازرسان آژانس پایان می‌یابد، اظهار کرد: عملا از ساعت ۱۲ فرایند تولید در فردو آغاز می‌شود.</p>
      <p>به گزارش ایسنا، بهروز کمالوندی، سخنگوی سازمان انرژی اتمی در برنامه‌ای تلویزیونی به بیان توضیحاتی درباره آغاز گازدهی به سانتریفیوژهای فعال در مجتمع غنی‌سازی شهید دکتر علی‌محمدی (فردو) پرداخت و با تأکید بر اینکه امروز ایران به تمام چرخه سوخت هسته‌ای از مرحله اکتشاف، استخراج و غنی‌سازی تا مرحله پسمانداری مسلط است، اظهار کرد: تبدیل کیک زرد به هگزا فلوراید اورانیوم (UF۶) که مرحله مهمی در تولید سوخت هسته‌ای است پیش از این در جای دیگری در سایت نطنز انجام می‌شد و ترجیح دادیم به جای اینکه مواد مربوطه را از اصفهان منتقل کنیم، با توجه به فاصله جغرافیایی کمتری که وجود دارد و همچنین سرعت کار، کار را در همین جا انجام دهیم.</p>
      <p>وی با بیان اینکه در حال حاضر حدود ۵۰ تن هگزا فلوراید در کشور تولید شده است، افزود: مقداری که امروز به فردو منتقل شد حدود دو تن است که بعدا به تدریج به میزان آن افزوده می‌شود.</p>
      <p>سخنگوی سازمان انرژی اتمی درباره حضور بازرسان آژانس انرژی اتمی نیز گفت: حضور بازرسان در جریان انجام فرایندهای مختلف، امری معمول است؛ ما باید اطلاعات مربوط به طراحی‌های انجام شده را به آژانس بدهیم و ازآن ها در مراحل مختلف دعوت کنیم که اقداماتی که انجام می‌شود را راستی آزمایی کنند؛ درباره آغاز گازدهی به سانتریفیوژهای فعال در فردو نیز نظارت بازرسان در حال انجام است و همین الان بازرسان آژانس در سایت فردو حضور دارند.</p>
      <p>کمالوندی خاطر نشان کرد: فرایند گازدهی به سانتریفیوژهای فعال تا ساعات آینده اتمام می یابد و عملا از ساعت ۱۲ امشب فرایند تولید آغاز می‌شود. این تولید باید در وضعیت پایداری برای آینده قرار بگیرد.</p>
    </article>
  </body>
</html>