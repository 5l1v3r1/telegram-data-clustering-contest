<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/glasba-in-film/clanek/janja-brlec-s-citrami-pozela-ovacije-245612"/>
    <meta property="og:site_name" content="Slovenske novice"/>
    <meta property="article:published_time" content="2019-11-06T14:38:00+00:00"/>
    <meta property="og:title" content="Janja Brlec s citrami požela ovacije"/>
    <meta property="og:description" content="Janja Brlec​, ki je magistrski študij sklenila na univerzi Mozarteum v Salzburgu, spada med naše najuspešnejše citrarje. Redno koncertira solistično ter v različnih zasedbah po Sloveniji in tu..."/>
  </head>
  <body>
    <article>
      <h1>Janja Brlec s citrami požela ovacije</h1>
      <h2>Janja Brlec pripravila nepozaben koncert. Od klasične glasbe do tanga in šansonov.</h2>
      <address><time datetime="2019-11-06T14:38:00+00:00">06 Nov 2019, 14:38</time> by <a rel="author">Mojca Marot</a></address>
      <slideshow>
        <figure>
          <img src="https://www.slovenskenovice.si/images/slike/2019/11/04/1567099.jpg"/>
          <figcaption>Janja Brlec je profesorica citer in magistrica glasbene umetnosti. FOTO: Foto Fleš</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1567100.jpg"/>
          <figcaption>V laškem kulturnem centru je organizirala koncert z gosti, med katerimi je bila pevka Nuška Drašček. FOTO: Foto Fleš</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1567103.jpg"/>
          <figcaption>Za pesem Ljubi moj je posnela videospot. FOTO: Facebook</figcaption>
        </figure>
      </slideshow>
      <p><b>Janja Brlec</b>​, ki je magistrski študij sklenila na univerzi Mozarteum v Salzburgu, spada med naše najuspešnejše citrarje. Redno koncertira solistično ter v različnih zasedbah po Sloveniji in tujini. Njeno virtuoznost so prepoznali in nagradili na številnih mednarodnih tekmovanjih. Vodi seminarje, mojstrske tečaje, je članica strokovnih komisij na tekmovanjih, piše priredbe in sodeluje z različnimi glasbeniki. Izdala je dve zgoščenki ter učbenik za učenje citer.</p>
      <blockquote>Na koncertu je prvič javno zaigrala skladbo z naslovom Ljubi moj, za katero je sama napisala besedilo.</blockquote>
      <p>Nedavno je v Laškem pripravila velik koncert z gosti, na katerem je sodelovala pevka<b> Nuška Drašček</b>, ob njej pa so nastopili še sopranistka <b>Sara Lešnik</b>, član Eroike Aromatike <b>Mihael Strniša</b>, akordeonist <b>Izidor</b> <b>Kokovnik</b>, kontrabasist <b>Sebastjan Podlesnik </b>ter godalni kvartet v sestavu <b>Peter Napret</b>, <b>Maja Glavač</b>, <b>Kristian Kolman</b> in <b>Aleksander Kuzmanovski</b>.<b> </b>Koncert je bil res poseben, saj je bila glasba povezana v zgodbo, ki jo je prek poezije odstirala sopranistka Sara Lešnik. To je pri poslušalcih vzbudilo mavrico čustev, od strasti in ljubezni do rahločutnosti, pogleda vase in iskrenosti. V svoj repertoar je Brlečeva vključila tako znane melodije iz zakladnice klasične glasbe kot tudi strastni tango, šansone ter nekatere najlepše slovenske popevke in dalmatinske pesmi, ki jih je odpela Draščkova. Svoj kamenček v mozaik so dodali Kokovnik, Podlesnik, violinista Napret in Glavačeva, violist Kolman ter čelist Kuzmanovski. Brlečeva je na koncertu prvič javno zaigrala skladbo z naslovom Ljubi moj, za katero je besedilo napisala sama, instrumentalno podlago pa je prispeval<b> Harald Oberlechner</b>, njen</p>
      <figure>
        <img src="https://www.slovenskenovice.si/images/slike/2019/11/04/1567100.jpg"/>
        <figcaption>V laškem kulturnem centru je organizirala koncert z gosti, med katerimi je bila pevka Nuška Drašček. FOTO: Foto Fleš</figcaption>
      </figure>
      <p>profesor citer na magistrskemu študiju na univerzi Mozarteum. Pri ustvarjanju te skladbe sta sodelovala še izvrsten glasbenik, multiinštrumentalist <b>Gal Gjurin</b> ter čelistka <b>Maša Tomc</b>. »Skladba Ljubi moj je intimna, iskrena in zame posebna. Besedilo zanjo je nastalo v trenutku. Dolgo sem jo hranila v svojem najožjem krogu, dokler ni prišel trenutek, ko se mi je zazdelo, da lahko z njo marsikomu polepšam dan,« je razkrila magistrica Janja Brlec, ki citre poučuje na Glasbeni šoli Laško-Radeče in se že vrsto let trudi citre širši javnosti predstaviti predvsem kot koncertni inštrument, ki daleč presega ljudskost. Citre pod njenimi prsti mnogokrat zazvenijo na kakšni poroki in ob drugih posebnih priložnostih. </p>
    </article>
  </body>
</html>