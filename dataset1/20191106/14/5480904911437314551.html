<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/rektor-uk-zima-oznacil-chovani-balabana-za-selhani-jednotlivce/1817945?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T14:54:00+00:00"/>
    <meta property="og:title" content="Rektor UK Zima označil chování Balabána za selhání jednotlivce"/>
    <meta property="og:description" content="Praha - Rektor Univerzity Karlovy Tomáš Zima dnes označil postup bývalého tajemníka Česko-čínského centra Univerzity Karlovy (UK) Miloše Balabána v souvislosti s financováním česko-čínských konferencí za selhání jednotlivce. Podle něj je však z pohledu univerzity obtížné předcházet takovým selháním. Zima to uvedl na tiskové konferenci."/>
  </head>
  <body>
    <article>
      <h1>Rektor UK Zima označil chování Balabána za selhání jednotlivce</h1>
      <address><time datetime="2019-11-06T14:54:00+00:00">06 Nov 2019, 14:54</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Rektor Univerzity Karlovy Tomáš Zima dnes označil postup bývalého tajemníka Česko-čínského centra Univerzity Karlovy (UK) Miloše Balabána v souvislosti s financováním česko-čínských konferencí za selhání jednotlivce. Podle něj je však z pohledu univerzity obtížné předcházet takovým selháním. Zima to uvedl na tiskové konferenci.</p>
      <p>Server Aktuálně.cz v říjnu napsal, že Balabán lhal o financování česko-čínských konferencí. Podle pořadatelů těchto konferencí tvrdil, že naprostou většinu nákladů platilo Středisko bezpečnostní politiky Institutu politologických studií, ale konference platila čínská ambasáda prostřednictvím firmy stejného názvu, uvedl server. Balabán a další dva pracovníci Fakulty sociálních věd UK kvůli záležitosti ke konci ledna odejdou.</p>
      <p>Zima dnes Balabánův postup odsoudil. Uvedl, že s Balabánem o záležitosti už mluvil. "Řekl jsem mu, že vytvořit společnost s ručením omezeným, která se jmenuje stejně jako instituce, je z mého pohledu absolutně za hranou a nepřípustné," řekl.</p>
      <p>Celou záležitost označil za selhání jednotlivce, kterému lze ale jen obtížně předcházet. "Samozřejmě máme etická pravidla, která říkají, jak se má člověk chovat, aby zachoval svoji vědeckou, pedagogickou, profesní i lidskou integritu," řekl. Tato etická pravidla však podle rektora jsou nevymahatelná a domnívat se, že nikdo ze 60.000 zaměstnanců a studentů neselže, by bylo iluzorní.</p>
      <p>Vedení UK čelilo v poslední době kritice také kvůli smlouvě s firmou Home Credit ze skupiny PPF miliardáře Petra Kellnera, která patří mezi největší poskytovatele spotřebitelských úvěrů ve světě. Firma má silné zastoupení i v Číně. Home Credit se ve smlouvě o spolupráci zavázal UK po dobu tří let poskytovat ročně půl milionu korun. Ve smlouvě ale byla i pasáž o tom, že se smluvní strany "zavazují zdržet... všeho, co by mohlo poškodit (jejich) dobré jméno a pověst". Home Credit po kritice od smlouvy odstoupil s prohlášením, že nechce být vtahován do iracionálních debat. Zima se pak omluvil, že neodhadl reakci na uzavření smlouvy.</p>
      <p>Dnes Zima zopakoval, že se rektorát ve spolupráci s akademickým senátem bude věnovat hledání systémového řešení toho, jak by mohla univerzita získávat peníze ze soukromé sféry, aby se situace podobná té s Home Creditem neopakovala.</p>
    </article>
  </body>
</html>