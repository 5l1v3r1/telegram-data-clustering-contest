<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D9%88-%D8%AF%D8%A7%D9%86%D8%B4%E2%80%8C%D8%A2%D9%85%D9%88%D8%B2%D8%A7%D9%86-%D9%84%D8%A8%D9%86%D8%A7%D9%86%DB%8C-%D8%A8%D8%A7-%D8%B4%D8%B9%D8%A7%D8%B1%D8%A7%D9%86%D9%82%D9%84%D8%A7%D8%A8-%D9%A1%DB%B7-%D8%A7%DA%A9%D8%AA%D8%A8%D8%B1%D8%A7%D8%B2-%D8%A8%D8%A7%D8%B2%DA%AF%D8%B4%D8%AA-%D8%A8%D9%87-%DA%A9%D9%84%D8%A7%D8%B3%E2%80%8C%D9%87%D8%A7%DB%8C-%D8%AF%D8%B1%D8%B3-%D8%A7%D9%85%D8%AA%D9%86%D8%A7%D8%B9-%D9%85%DB%8C%E2%80%8C%DA%A9%D9%86%D9%86%D8%AF-20191106/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-06T14:04:58+00:00"/>
    <meta property="og:title" content="دانشجویان و دانش‌آموزان لبنانی با شعار &quot;انقلاب ١۷ اکتبر&quot; از بازگشت به کلاس‌های درس امتناع می‌کنند"/>
    <meta property="og:description" content="صدها دانشجو و دانش‌آموز لبنانی روز چهارشنبه ۶ نوامبر بار دیگر از حضور در کلاس های درس امتناع کردند و ترجیح دادند به اعتراضات عمومی علیه طبقه حاکم در این کشور بپیوندند. جوانان در لبنان در شعارها و اعلامیه های خود اعتراضات گسترده در این کشور را انقلاب..."/>
  </head>
  <body>
    <article>
      <h1>دانشجویان و دانش‌آموزان لبنانی با شعار "انقلاب ١۷ اکتبر" از بازگشت به کلاس‌های درس امتناع می‌کنند</h1>
      <address><time datetime="2019-11-06T14:04:58+00:00">06 Nov 2019, 14:04</time> by <a rel="author">شاهرخ بهزادی</a></address>
      <p>
        <b>صدها دانشجو و دانش‌آموز لبنانی روز چهارشنبه ۶ نوامبر بار دیگر از حضور در کلاس های درس امتناع کردند و ترجیح دادند به اعتراضات عمومی علیه طبقه حاکم در این کشور بپیوندند. جوانان در لبنان در شعارها و اعلامیه های خود اعتراضات گسترده در این کشور را انقلاب ١۷ اکتبر نام نهاده اند و بر این باورند که این جنبش انقلابی ادامه خواهد یافت. انقلابی که ساختار سیاسی لبنان را دگرگون خواهد کرد.</b>
      </p>
      <p>در همین حال معترضین لبنانی امروز تجمع ها و تحصن هایی را در مقابل وزارتخانه ها و مؤسسات عمومی دربیروت ترتیب داده اند.</p>
      <p>لبنان از ۱۷ اکتبر گذشته شاهد تظاهرات و اعتراضات عمومی بی سابقه و فلج کننده ای بوده است. طی دو هفته اول اعتراضات بانک ها ، مدارس و دانشگاه ها در این کشور تعطیل شدند.</p>
      <p>تحت فشار و تظاهرات مردمی، سعد حریری، نخست وزیر این کشور در ۲۹ اکتبر گذشته استعفا داد، اما مشورت ها و اقدامات برای تشکیل کابینه جدید به کندی پیش می رود و طی این مدت پیشرفت محسوسی نداشته است. این موضوع خشم معترضین را تشدید می کند.</p>
      <p>از دیروز(سه شنبه) برخی مدارس بازگشایی شده اند، اما وزارت آموزش و پرورش این کشور تصمیم گیری برای از سرگیری کلاس ها را به صلاحدید هر موسسه آموزشی واگذار کرده است.</p>
      <p>بر أساس خبرگزاری ملی لبنان ، در حالی که دانش آموزان در شهر تیر در جنوب لبنان، دسترسی به مدارس را مسدود کردند، در بیروت، پایتخت لبنان تجمع های اعتراضی دانشجویان و دانش آموزان در برابر ساختمان مرکزی وزارت آموزش و پرورش این کشور در جریان است.</p>
      <p>به گزارش رسانه های محلی، در شهر جونیه در شمال پایتخت، دانش آموزان امروز (چهارشنبه) در حیاط موسسه اصلی آموزشی این شهر تجمع کرده اند و در حالی که مدیران مانع می شوند که آنان محل را ترک کنند، معترضان دیگری به آنان پیوسته اند.</p>
      <p>در شهرهای صیدا و نبطیه ( درجنوب)، دانشجویان دانشگاه های لبنان در محل اردو زده اند و از مقامات می خواهند تا به وضعیت اسف بار آموزش عالی در این کشور پایان دهند.</p>
      <p>در این اردوگاه اعترضی، دانشجویی با میکروفون شعار می دهد: "ما یک رژیم غیر فرقه ای می خواهیم." و در همین حال، بر روی "بنری" که بر روی شانه دانشجویان حمل می شود جمله "انقلاب ۱۷ اکتبر" نوشته شده است.</p>
    </article>
  </body>
</html>