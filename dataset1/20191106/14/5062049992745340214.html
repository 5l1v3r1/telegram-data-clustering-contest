<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10636--turne-federera-vybral-pet-destinaci-a-hvezdna-jmena"/>
    <meta property="og:site_name" content="Tenisový svět"/>
    <meta property="article:published_time" content="2019-11-06T14:56:00+00:00"/>
    <meta property="og:title" content="Turné Federera: Vybral pět destinací a hvězdná jména"/>
    <meta property="og:description" content="Sezóna mu skončí o poznání později. Roger Federer se ihned po uplynutí Turnaje mistrů vydá na turné do Latinské Ameriky, kde postupně odehraje exhibiční zápasy v pěti různých zemích. Jeho soupeři budou Juan Martín Del Potro a Alexander Zverev."/>
  </head>
  <body>
    <article>
      <h1>Turné Federera: Vybral pět destinací a hvězdná jména</h1>
      <address>
        <time datetime="2019-11-06T14:56:00+00:00">06 Nov 2019, 14:56</time>
      </address>
      <p>
        <b>Sezóna mu skončí o poznání později. Roger Federer se ihned po uplynutí Turnaje mistrů vydá na turné do Latinské Ameriky, kde postupně odehraje exhibiční zápasy v pěti různých zemích. Jeho soupeři budou Juan Martín Del Potro a Alexander Zverev.</b>
      </p>
      <p>Již příští týden začne Turnaj mistrů. Závěrečný podnik pro osm nejlepších tenistů sezóny se při předposlední akci v Londýně neobejde ani bez Rogera Federera, který byl vylosovaný do <a href="https://www.tenisovysvet.cz/article/detail/../detail/10632--turnaj-mistru-rozlosovan-nadal-oznamil-ze-chce-hrat">základní skupiny Björna Borga</a>. V té ho mimo jiné čeká jeden z největších zápasů celého turnaje proti světové dvojce Novaku Djokovičovi.</p>
      <p>Postoupí-li Federer do nedělního finále, tak ho od dalšího tenisového zápasu budou dělit pouhé dva dny. Švýcarského hráče v úterý 19. listopadu v chilském Santiagu vyzve další účastník Turnaje mistrů a obhájce titulu Alexander Zverev. S německým soupeřem se v rámci latinského turné ještě utká v kolumbijské Bogotě (22.11.) v Mexico City (23.11.) a také v ekvádorském Quitu (24.11).</p>
      <figure>
        <iframe data-src="https://twitter.com/rogerfederer/status/1191481742886146048?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Mezi tato střetnutí se vměstnal zápas v Buenos Aires. V hlavním městě Argentiny se Federer nestřetne se Zverevem, ale domácím hrdinou Juanem Martinem Del Potrem. Jednatřicetiletý hráč se tenisové veřejnosti představí po pěti měsících. Naposledy hrál v polovině června v Quuen´s Clubu, kde utrpěl zlomeninu čéšky.</p>
      <p>Roger Federer tak i zásluhou Argentince odehraje na konci listopadu pět exhibičních zápasů. Letos již zvládl nakouknout do japonského Tokia, kde se utkal s Johnem Isnerem. Na konci prosince poté zajede do Chang-čou, zde ve svém kalendáři nahradí Hopman Cup. Během posledních dvou ročníků na něm triumfoval s Belindou Bencicovou.</p>
      <footer>Radek Štohl, foto: Instagram: rogerfederer</footer>
    </article>
  </body>
</html>