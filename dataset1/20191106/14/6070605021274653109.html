<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Cremen-segona-llibreria-antifeixista-Roma-Pecora-Elettrica_0_2339166223.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T14:34:44+00:00"/>
    <meta property="og:title" content="Cremen per segona vegada una llibreria antifeixista de Roma"/>
    <meta property="og:description" content="La Pécora Elettrica estava a punt de reobrir mesos després d'un primer incendi"/>
  </head>
  <body>
    <article>
      <h1>Cremen per segona vegada una llibreria antifeixista de Roma</h1>
      <h2>La Pécora Elettrica estava a punt de reobrir mesos després d'un primer incendi</h2>
      <address>
        <time datetime="2019-11-06T14:34:44+00:00">06 Nov 2019, 14:34</time>
      </address>
      <p>La llibreria i cafeteria Pécora Elettrica,<i>  </i>de referència per col·lectius antifeixistes de Roma, ha quedat del tot calcinada aquest dimecres al matí. L'incendi, que ha començat a les tres de la nit, és el segon que pateix la llibreria aquest any, i ha acabat amb les esperances dels propietaris de reobrir aquest dijous, després de mesos de reformes. Les autoritats pensen que tant el foc del 25 d'abril com el d'aquesta setmana han sigut provocats.</p>
      <p>La llibreria era un punt de trobada d'activitats relacionades amb la lluita antifeixista, i s'hi celebraven presentacions de llibres i obres teatrals. </p>
      <p>L'acció no ha sigut reivindicada però els mitjans italians parlen de motivacions polítiques. La policia<i> </i>ha trobat restes de líquid inflamable dins el local. L'altre incendi es va produir en l'aniversari de la fi del règim de Mussolini.</p>
      <p>"Ens sentim abandonats per les institucions. Sembla que estan esperant que arribi el primer mort", ha dit el propietari, Valerio Pasqualucci, al diari <i> La Repubblica. </i>Virginia Elena Raggi, l'alcaldessa de Roma del Moviment 5 Estrelles, ha lamentat els fets i els ha qualificat d'"inquietants".</p>
      <figure>
        <iframe data-src="https://twitter.com/virginiaraggi/status/1192020111160487936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>També ho ha fet el president de la regió del Laci, el demòcrata Nicola Zingaretti, que ha reivindicat el paper integrador de la llibreria en la comunitat romana.</p>
      <p>El barri de Centocelle, on és la Pécora, feia només vint dies que havia patit un altre incendi aparentment intencionat en una pizzeria, i els seus residents han denunciat un "problema de seguretat". Les associacions de veïns han convocat una manifestació aquest dimecres per "l'autodefensa".</p>
    </article>
  </body>
</html>