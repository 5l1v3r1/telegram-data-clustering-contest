<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620218/%DA%86%D9%87-%DA%A9%D8%B3%D8%A7%D9%86%DB%8C-%D8%AF%D8%B1-%D8%AA%D8%B1%DA%A9%DB%8C%D9%87-%D9%85%D9%84%DA%A9-%D9%85%DB%8C%E2%80%8C%D8%AE%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T14:00:00+00:00"/>
    <meta property="og:title" content="چه کسانی در ترکیه ملک می‌خرند؟"/>
    <meta property="og:description" content="حسام عقبایی می‌گوید: حجم سرمایه‌گذاری ایرانی‌ها در بخش املاک در کشور ترکیه طی یک سال گذشته برابر با هفت،هشت سال اخیر بوده است."/>
  </head>
  <body>
    <article>
      <h1>چه کسانی در ترکیه ملک می‌خرند؟</h1>
      <address>
        <time datetime="2019-11-06T14:00:00+00:00">06 Nov 2019, 14:00</time>
      </address>
      <p>
        <i>حسام عقبایی می‌گوید: حجم سرمایه‌گذاری ایرانی‌ها در بخش املاک در کشور ترکیه طی یک سال گذشته برابر با هفت،هشت سال اخیر بوده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نائب رییس اتحادیه مشاوران املاک در گفتگو با خبرآنلاین تاکید کرد: طی ماه‌های اخیر حجم تبلیغات برای خرید ملک توسط خارجی ها در ترکیه به شدت افزایش یافته و اتفاقا ایرانی‌ها مشتریان مهمی برای املاک ترکیه هستند.</p>
      <p>ترکیه در سال‌های اخیر تبلیغاتی هدفدار برای سرمایه گذاری خارجی‌ها در بخش املاک در دستور کار قرار داده است.ترکیه با این هدف سیاست‌های تشویقی مهمی را برای خریداران ملک در نظر گرفته است که از جمله این قوانین تسهیل‌گرانه می‌توان به اعطای حق شهروندی در ازای خرید املاکی با ارزش بیش از ۲۵۰ هزار دلار اشاره کرد. بر اساس این گزارش افزایش تقاضا برای خرید ملک در ترکیه در حالی اتفاق افتاده است که تشدید ترحیم ها اقتصاد ایران را با موقعیتی اضطراری مواجه کرده است . ایران سال‌هاست درگیر جنگ اقتصادی است و در این مسیر ممانعت از خروج سرمایه مولفه مهمی برای عبور از این دوران تلقی می‌شود.</p>
      <figure>
        <img src="https://aftabnews.ir/files/fa/news/1398/8/15/356153_992.jpg"/>
      </figure>
      <p>
        <b>پول پاشی برای تبلیغات</b>
      </p>
      <p>وی با اشاره به اینکه هزینه‌های سنگینی بابت تبلیغات در فضای مجازی و شبکه های ماهواره ای هزینه می‌شود، ادامه داد: بررسی‌ها نشان می دهد طبقه ثروتمند و بسیار مرفه در ایران مشتری اصلی املاک در ترکیه هستند، کسانی که قصد دارند با خرید ملک ،حق شهروندی و ... را دریافت کنند اما به این موضوع توجه ندارند که تحقق وعده‌های داده شده چندان هم صد در صدی نیست و بسیاری از صاحبان املاک نمی‌توانند در کنار خرید ملک از موقعیت‌های این چنین بهره‌مند شوند. در عین حال بازار املاک ترکیه به دلیل موقعیت اقتصادی این کشور چندان بازار مناسبی نیست و احتمال ضرر اقتصادی در آن بالاست و محدودیت‌های ویژه‌ای بر فروش املاک خریداری شده وضع می‌شود.</p>
      <p>وی با اشاره به اینکه تبلیغات جدید بر تعویض ملک در تهران با ترکیه یا گرجستان و ... استوار است، گفت: این خطر وجود دارد که با پا گرفتن چنین معاملاتی طبقه متوسط نسبت به خروج سرمایه هایش از کشور اقدام کند .</p>
      <p>گزارش خبرآنلاین نشان می دهد شرکت های متعددی جتی به صورت ریالی پول ملک را در ایران دریافت می کنند . در عین حال تعویض املاک در تهران با ترکیه و گرجستان و همچنین پرداخت قسطی مبالغ از جمله پیشنهادات تازه به مشتریان است.</p>
      <p>
        <b>سرمایه‌گذاری در ملک ؛ آری یا نه؟</b>
      </p>
      <p>عقبایی در بخش دیگری از سخنانش گفت: برخی تصور می کنند خرید ملک در ترکیه یا هر کشور دیگری می‌تواند سرمایه‌گذاری مناسبی برای آینده باشد اما در حقیقت این بازار اصلا بازار مناسبی برای سرمایه‌گذاران نیست.</p>
      <p>وی گفت:در برخی موارد مشخص است که برخی با هدف سرمایه‌گذاری قصد ورود به این بازار را دارند اما باید توجه داشت که این بازار، بازار خوبی برای سرمایه‌گذاری نیست.</p>
      <p>وی به تجربه سرمایه‌گذاران در بازار املاک دوبی اشاره کرد و گفت: پول‌های سرگردان در ایران، سال‌هاست به بازار املاک دیگر کشورها از جمله گرجستان، دوبی و حتی اسپانیا و کانادا مهاجرت کرده‌اند اما در نهایت زیان مالی محتمل‌تر از سود در این بازارهاست.</p>
      <p>وی در توضیح این مطلب اضافه کرد: همین حالا ارزش لیر در ترکیه با کاهشی قابل توجه روبرو شده است، گفت: جدای از مساله امنیت سرمایه که پیشتر به آن اشاره کردم عوامل اجتماعی ، سیاسی و امنیتی منطقه نیز به شدت در متزلزل کردن جایگاه ترکیه بعنوان مقصد سرمایه گذاری موثر است.</p>
      <p>پیش از این آماری به نقل از رضا کامی،رئیس اتاق بازرگانی ایران و ترکیه منتشر شده است که نشان می‌دهد از آبان سال گذشته تا شهریور امسال، عراقی‌ها ۷۸۱ واحد، ایرانی‌ها ۴۸۹ واحد، روس‌ها ۲۴۸ واحد، سعودی‌ها ۲۱۴ واحد و کویتی‌ها ۱۹۱ واحد آپارتمانی در ترکیه خریداری کرده‌اند.</p>
    </article>
  </body>
</html>