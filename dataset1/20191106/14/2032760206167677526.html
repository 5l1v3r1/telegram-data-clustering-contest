<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88858"/>
    <meta property="og:site_name" content="Denník politika"/>
    <meta property="article:published_time" content="2019-11-06T14:35:07+00:00"/>
    <meta property="og:title" content="Glváč by mal odstúpiť, vyhlásila prezidentka Čaputová"/>
    <meta property="og:description" content="6.11.2019 (Webnoviny.sk) – Podpredseda parlamentu Martin Glváč (Smer-SD) by mal odstúpiť zo svojej funkcie. Povedala to v stredu prezidentka SR Zuzana Čaputová s tým, že post podpredsedu je druhá najvyššia funkcia v zákonodarnom zbore."/>
  </head>
  <body>
    <article>
      <h1>Glváč by mal odstúpiť, vyhlásila prezidentka Čaputová</h1>
      <address><time datetime="2019-11-06T14:35:07+00:00">06 Nov 2019, 14:35</time> by <a rel="author">Webnoviny</a></address>
      <p>6.11.2019 (Webnoviny.sk) – Podpredseda parlamentu Martin Glváč (Smer-SD) by mal odstúpiť zo svojej funkcie. Povedala to v stredu prezidentka SR Zuzana Čaputová s tým, že post podpredsedu je druhá najvyššia funkcia v zákonodarnom zbore.</p>
      <h3>Zlé svetlo na justíciu</h3>
      <p>Prezidentka sa vyjadrila aj k situácii v súdnictve. Prvé kroky k očisteniu súdnictva vníma pozitívne. Ocenila tiež začatie viacerých disciplinárnych konaní, pretože vďaka nim sú niektorí sudcovia za komunikáciu z Threemy postihovaní. Chyby jednotlivcov môžu podľa Čaputovej vrhať zlé svetlo na celú justíciu.</p>
      <p>Glváč čelí tlaku na odstúpenie od 21. októbra pre údajnú komunikáciu cez aplikáciu Threema s obžalovaným podnikateľom Marianom K. Ďalšiu údajnú komunikáciu medzi Glváčom a Marianom K. z rokov 2014 až 2016 cez aplikáciu Viber zverejnil Matovič.</p>
      <p>Glváč tvrdil, že ho zverejnená komunikácia nijako nediskvalifikuje ani nepoukazuje na žiadne porušenie zákona či zneužívanie postavenia verejného činiteľa.</p>
      <h3>Vyšetrujú aj Jankovskú</h3>
      <p>Na základe komunikácie s Marianom K. koncom augusta tohto roka zasahovala polícia u viacerých sudkýň, sudcu aj prokurátora. Medzi nimi je aj bývalá štátna tajomníčka rezortu spravodlivosti Monika Jankovská, ktorú na post nominoval vládny Smer-SD.</p>
      <p>Na Jankovskú podal podnet minister spravodlivosti Gábor Gál (Most-Híd). Dôvodom sú klamlivé údaje, ktoré bývalá štátna tajomníčka prezentovala v súvislosti s návštevou vily advokáta Radomíra Bžána v Chorvátsku. Informáciu napokon potvrdil samotný Bžán.</p>
      <p>Disciplinárny senát bude preverovať aj ďalšieho sudcu, Vladimíra Sklenku, ktorý si údajne vymenil s Marianom K. tisíce správ. Obom medzičasom disciplinárky prerušili dočasne výkon funkcie.</p>
      <p>Viac k témam: <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a>, <a href="https://www.webnoviny.sk/tag/prezident-slovenskej-republiky/"><u>prezident Slovenskej republiky</u></a><br/>Zdroj: Webnoviny.sk – <a href="https://www.webnoviny.sk/glvac-by-mal-odstupit-vyhlasila-prezidentka-caputova/"><u>Glváč by mal odstúpiť, vyhlásila prezidentka Čaputová</u></a> © SITA Všetky práva vyhradené.</p>
    </article>
  </body>
</html>