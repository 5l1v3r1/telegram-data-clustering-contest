<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/cf65d6e198942974/formatiunea-partidul-nostru-intr-un-sat-din-raionul-edinet-procesul-verbal-a-fost-completat-cu-cerneala-care-dispare.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-06T14:56:32+00:00"/>
    <meta property="og:title" content="Formațiunea „Partidul Nostru”: „Într-un sat din raionul Edineț procesul verbal a fost completat cu cerneală care dispare”"/>
    <meta property="og:description" content="Membrii formațiunii „Partidul Nostru” susțin că înscrisurile din procesul-verbal al turului doi de scrutin din satul Terebna, Edineț, au fost făcute cu două feluri de cerneală, una dintre care la încălzire dispare."/>
  </head>
  <body>
    <article>
      <h1>Formațiunea „Partidul Nostru”: „Într-un sat din raionul Edineț procesul verbal a fost completat cu cerneală care dispare”</h1>
      <address><time datetime="2019-11-06T14:56:32+00:00">06 Nov 2019, 14:56</time> by <a rel="author">Jurnal.md</a></address>
      <p>
        <b>Membrii formațiunii „Partidul Nostru” susțin că înscrisurile din procesul-verbal al turului doi de scrutin din satul Terebna, Edineț, au fost făcute cu două feluri de cerneală, una dintre care la încălzire dispare.</b>
      </p>
      <p><i>„Descoperirea a fost făcută de Corneliu Moraru de la Partidul Nostru, contracandidatul socialistului Valentin Țîțanu, declarat învingător în alegeri. El a depistat acest lucru în procesul de pregătire a actelor ce urmau anexate cererii pentru invalidarea alegerilor de la Terebna, în baza altor încălcări. Mai exact, Corneliu Moraru a fost stupefiat să vadă că după xeroxarea procesului-verbal, unele cifre nu au apărut în copie. Se presupune că acestea au dispărut în urma procesului de încălzire”,</i> informeză PN printr-un comunicat de presă.</p>
      <p>O dovadă în acest sens a fost prezentată la conferința de presă organizată astăzi de PN, este vorba despre o înregistrare video, în care candidatul formațiunii „Partidul Nostru” demonstrează cum rând pe rând dispar mai multe înscrisuri făcute în document la o ușoară apropiere a flăcării unei brichete. Moraru demonstrează, de asemenea, că înscrisurile cu un pix cu mină obișnuită nu dispar sub influența căldurii.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F1newsmd%2Fvideos%2F596551647816904%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Elena Grițco a menționat în cadrul conferinței de presă: <i>„Calificăm intenția de a folosi astfel de metode în cadrul unui scrutin electoral ca pe o încălcare flagrantă, inclusiv a Codului Penal. Acest lucru explică și graba cu care socialiștii au încercat să valideze mandatul de primar. Pe data de 3 noiembrie am avut alegerile în turul doi, iar pe 5 noiembrie, deja a avut loc ședința de judecată pentru validarea mandatului, atât al consilierilor, cât și al primarului din s.Terebna”.</i></p>
      <p>Totodată, formațiunea s-a adresat Judecătoriei Edineț cu cererea de a declara nevalabile alegerile din Terebna.</p>
      <p>În ceea ce privește completarea proceselor-verbale cu cerneală care dispare, membrii „Partidului Nostru”, Elena Grițco și Ilian Cașu au chemat toți candidații care i-au avut pe socialiști în calitate de contracandidați în turul doi al alegerilor să ceară verificarea documentelor.</p>
      <p>Ei nu exclud că o cerneală similară ar fi putut fi folosită și pentru ștampilele din cabinele de vot, mai ales că „pixurile magice” sunt accesibile și pot fi cumpărate în orice magazin de birotică.</p>
      <p>Potrivit lui Moraru, la data de 3 noiembrie, Valentin Țâțanu, contracandidatul său din partea PSRM, care a și obținut victoria, a organizat transportarea alegătorilor și a făcut agitație în ziua alegerilor în preajma secției de votare.</p>
      <p>Potrivit Comisiei Electorale Centrale, la alegerile din 3 noiembrie din satul Terebna, socialistul Valentin Țâțanu a obținut 304 voturi, iar candidatul Partidului Nostru, Corneliu Moraru – 275. Judecătoria Edineț urmează să examineze contestația Partidului Nostru în data de 11 noiembrie.</p>
    </article>
  </body>
</html>