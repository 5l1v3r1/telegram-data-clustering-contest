<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/596009/nikolas-gia-politografiseis-yparxoun-efthynes-kai-prepei-na-apodothoun"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T14:12:00+00:00"/>
    <meta property="og:title" content="Νικόλας για πολιτογραφήσεις: Υπάρχουν ευθύνες και πρέπει να αποδοθούν"/>
    <meta property="og:description" content="Νικόλας Παπαδόπουλος: «Εάν υπάρχουν πολιτικές ευθύνες για εκχώρηση διαβατηρίων που δεν έπρεπε να δοθούν, αυτές πρέπει να αποδοθούν μέχρι το υψηλότερο..."/>
  </head>
  <body>
    <article>
      <h1>Νικόλας για πολιτογραφήσεις: Υπάρχουν ευθύνες και πρέπει να αποδοθούν</h1>
      <address><time datetime="2019-11-06T14:12:00+00:00">06 Nov 2019, 14:12</time> by <a rel="author">SigmaLive</a></address>
      <p>Νικόλας Παπαδόπουλος: «Εάν υπάρχουν πολιτικές ευθύνες για εκχώρηση διαβατηρίων που δεν έπρεπε να δοθούν, αυτές πρέπει να αποδοθούν μέχρι το υψηλότερο επίπεδο»</p>
      <p>«Η ανάκληση διαβατηρίων που κακώς έχουν δοθεί, θα είναι βήμα προς τη σωστή κατεύθυνση», είπε ο Πρόεδρος του Δημοκρατικού Κόμματος, Νικόλας Παπαδόπουλος, κληθείς να σχολιάσει το θέμα εκχώρησης διαβατηρίων στο πλαίσιο του Κυπριακού Επενδυτικού Προγράμματος.</p>
      <p>«Αυτά τα περιστατικά», σημείωσε ο κ. Παπαδόπουλος, «δείχνουν τα κενά του συστήματος πολιτογράφησης που ακολουθήθηκε μέχρι σήμερα. Το Δημοκρατικό Κόμμα δεν πρόκειται να ικανοποιηθεί ή να αρκεστεί σε μια απλή διαφοροποίηση της διαδικασίας εκχώρησης αυτών των διαβατηρίων. Εμείς θέλουμε να δούμε η κυβέρνηση να καταθέτει πριν από το τέλος του Ιανουαρίου, συγκεκριμένους και ξεκάθαρους κανονισμούς που θα περιλαμβάνουν με διαφάνεια τα αντικειμενικά κριτήρια στη βάση των οποίων θα γίνονται αυτές οι πολιτογραφήσεις και θα εκχωρούνται διαβατήρια της Κυπριακής Δημοκρατίας», είπε ο Νικόλας Παπαδόπουλος και πρόσθεσε:</p>
      <p>«Πρέπει αυτούς τους κανονισμούς να τους εγκρίνει η Βουλή των Αντιπροσώπων για να εξαφανιστεί πλέον αυτή η σκιά διαφθοράς και διαπλοκής που έχει απλωθεί πάνω από την κυπριακή πολιτεία και που αμαυρώνει το καλό όνομα της Κύπρου στο εξωτερικό και προκαλεί τεράστια ζητήματα σε ότι αφορά την αξιοπιστία της Κυπριακής οικονομίας και των δομών του κράτους».</p>
      <p>Σε ότι αφορά το ενδεχόμενο ύπαρξης πολιτικών ευθυνών, ο Πρόεδρος του Δημοκρατικού Κόμματος, δήλωσε:</p>
      <p>«Αγγίζουν όλους εκείνους που ενδεχομένως να έχουν λάβει προειδοποιήσεις για συγκεκριμένες περιπτώσεις, όπου δεν έπρεπε να δοθούν κυπριακά διαβατήρια και τις αγνόησαν. Δεν γνωρίζω ποια είναι αυτά τα πρόσωπα αλλά σίγουρα θα πρέπει να υπάρξει μια ενδελεχής έρευνα από ανεξάρτητους θεσμούς για να δούμε τι πήγε λάθος».</p>
    </article>
  </body>
</html>