<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815130.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-06T14:39:00+00:00"/>
    <meta property="og:title" content="بیعت با امام زمان(عج) در روز شهادت امام عسکری(ع)"/>
    <meta property="og:description" content="حجت الاسلام و المسلمین محمدرضا نصوری در گفت‌وگو با ایسنا، با بیان این که هر امامی برای شناخت امام بعد از خود اقداماتی را انجام داده است که از این طریق مردم با امام بعدی آشنا شده و از او پیروی کنند، اظهار کرد: امام حسن عسکری(ع) بنا به دلایلی که در جامعه آن روز حاکم بود و خواست خداوند بر این بود که امام زمان (عج) در غیبت به سر ببرند باید اقدامات ویژه بیشتری را انجام می‌دادند تا هم امام عصر (عج) را به مردم معرفی کنند و هم این که جان امام زمان(عج) از خطرات مصون بماند."/>
  </head>
  <body>
    <article>
      <h1>بیعت با امام زمان(عج) در روز شهادت امام عسکری(ع)</h1>
      <address>
        <time datetime="2019-11-06T14:39:00+00:00">06 Nov 2019, 14:39</time>
      </address>
      <p>یک کارشناس مسائل دینی با بیان این که از جمله اقدامات امام حسن عسکری (ع) برای معرفی امام زمان (عج) پاسخ به سوالات شیعیان از طریق عالمان دینی، جمع آوری احادیث در رابطه با مسئله غیبت و تحلیل و پردازش آنها بوده است، گفت: در روز شهادت امام حسن عسکری (ع) باید بیعتی با امام زمان (عج) به صورت نمادین و عملی داشته باشیم و این میثاق را جدی بگیریم</p>
      <p>حجت الاسلام و المسلمین محمدرضا نصوری در گفت‌وگو با ایسنا، با بیان این که هر امامی برای شناخت امام بعد از خود اقداماتی را انجام داده است که از این طریق مردم با امام بعدی آشنا شده و از او پیروی کنند، اظهار کرد: امام حسن عسکری(ع) بنا به دلایلی که در جامعه آن روز حاکم بود و خواست خداوند بر این بود که امام زمان (عج) در غیبت به سر ببرند باید اقدامات ویژه بیشتری را انجام می‌دادند تا هم امام عصر (عج) را به مردم معرفی کنند و هم این که جان امام زمان(عج) از خطرات مصون بماند.</p>
      <p>وی ادامه داد: بر همین اساس امام حسن عسکری (ع) در این راستا چند اقدام مهم انجام دادند که از جمله آن اقدامات این بود که امام عسکری(ع) شیعیان را برای دریافت سوالاتشان به علمای دینی ارجاع می‌دادند. شیعیان در اقصی نقاط عالم از زمان امام صادق(ع) از این روش استفاده می‌کردند اما در زمان امام حسن عسکری(ع) این اقدام به صورت ویژه‌تری صورت می‌گرفت که یکی از این عالمان علی‌ابن مهزیار اهوازی از فقها، محدثان و دانشمندان معروف شیعی بود که سوالات شیعیان را پاسخ می‌دادند.</p>
      <p>این کارشناس مسائل دینی خاطرنشان کرد: یکی دیگر از مسائلی که امام حسن عسکری(ع) به آن اهتمام داشتند این بود که سوالات را از پس پرده جواب می‌دادند تا از این طریق مردم به نبود امام عادت کرده و بدانند که امام در پس پرده غیبت هم می‌تواند پاسخگوی سوالات باشند. یکی دیگر از اقدامات حضرت این بود که تمام احادیثی که از زبان ائمه قبل از ایشان و حتی پیامبر(ص) درباره غیبت نقل شده بود جمع آوری کردند و به تحلیل و پردازش آنها پرداختند. </p>
      <p>نصوری خاطرنشان کرد:‌ امام حسن عسکری (ع) برای حفظ جان شیعیان که به دلیل اقدامات حکومتی جان آنها در خطر بود و در معرض آسیب‌های دینی نیز قرار داشتند باید اقداماتی را انجام می‌دادند. با شهادت حضرت و فضای بحرانی سامرا امام زمان (عج) در غیبت به سر می‌بردند تا زمانی که نماز را بر امام اقامه کردند و سوالاتی را پاسخ دادند که فقط جانشین امام حسن عسکری (ع) می‌توانست به آنها پاسخ بدهد تا از این طریق امام به مردم معرفی شد. البته قبل از این نیز امام حسن عسکری (ع) عمل مستحبی عقیقه را چندین بار انجام دادند و امام زمان (عج) را به اصحاب خاص که از جمله آنها احمدبن اسحاق قمی بود معرفی کردند.</p>
      <p>وی خاطرنشان کرد:‌ امام زمان (عج) دو غیبت داشتند؛ یکی غیبت کبری و دیگری غیبت صغری است؛ که در احادیث با این عنوان از این دو غیبت یاد نشده است اما چون غیبت اولیه حضرت کوتاه بود ما از آن به عنوان غیبت صغری یاد می‌کنیم و از غیبت دوم حضرت که تاکنون نیز ادامه داشته است با عنوان غیبت کبری یاد می‌کنیم. در غیبت کبری حضرت چهار نایب خاص به نام‌های «عثمان بن سعید، ابوجعفر محمد، ابوالقاسم حسین بن روح، ابوالحسن علی بن محمد سمری» داشتند و ماموریت‌ آنها هدایت مردم  و معرفی امام زمان(عج) بود. از سال ۳۲۹ هجری که آخرین نایب امام زمان (عج) از دنیا رفتند ارتباط حضرت با مردم از طریق نایبان حضرت نیز قطع شد و ایشان بنا به خواست الهی و هر جا که مصلحت  باشد با مردم ارتباط می‌گیرند.</p>
      <p>این کارشناس مسائل مهدویت گفت: در روز شهادت امام حسن عسکری(ع) ما باید به صورت نمادین و عملی با امام زمان (عج) عهد و پیمان ببندیم و میثاق با حضرت را جدی بگیریم و باید در زندگی خود بدانیم که امام از ما چه انتظاری دارد. در برابر شبهات و انحرافاتی که ازسوی دشمنان مطرح می‌شود باید بایستیم. و همواره باید آماده شهادت در رکاب حضرت باشیم. انسان منتظر سابقه خود را با معصیت خراب نمی‌کند و بینش و منش رفتارش را به گونه‌ای می‌کند که با خواست امام زمان (عج) یکی باشد. باید در ابعاد مختلف زندگی فردی و اجتماعی، سیاسی، فرهنگی و ...  به گونه‌ای گام برداریم که در مسیر امام زمان (عج) باشد. </p>
    </article>
  </body>
</html>