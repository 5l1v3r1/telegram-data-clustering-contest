<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zlociny-a-soudy/nastartovane-auto-kojenec-policie-praha4-kradez-svedci-video-20191106.html"/>
    <meta property="og:site_name" content="Pražský deník"/>
    <meta property="article:published_time" content="2019-11-06T14:29:00+00:00"/>
    <meta property="og:title" content="Matka nechala auto i s kojencem před školou. Zloděj nasedl a odjel"/>
    <meta property="og:description" content="/VIDEO/ Před školou v Mikulově ulici v Praze 4 ukradl v pondělí odpoledne neznámý muž nastartované auto, ve kterém byla šestiměsíční holčička. Dítě pachatel odložil v autosedačce o pět kilometrů dál na parkovišti. Policie ho podezírá z krádeže."/>
  </head>
  <body>
    <article>
      <h1>Matka nechala auto i s kojencem před školou. Zloděj nasedl a odjel</h1>
      <address><time datetime="2019-11-06T14:29:00+00:00">06 Nov 2019, 14:29</time> by <a rel="author">Redakce / ČTK</a></address>
      <p>Policisté žádají řidiče, kteří v pondělí zhruba v 15:30 kolem základní školy projížděli, aby zavolali na linku 158. Pachatel by podle policejního mluvčího Jana Daňka mohl být zachycen na palubní kameře některého z vozidel.</p>
      <figure>
        <video src="https://v.denik.cz/2019/11/06/063/kradez-oznaceni.mp4"/>
      </figure>
      <p>Auto zastavila v ulici jedenačtyřicetiletá žena, která si šla vyzvednout dceru ze školy. Během pěti minut, kdy byla pryč, nasedl do nastartovaného auta muž a odjel. „Ve vozidle však byla na zadní sedačce dětská sedačka i s druhou šestiměsíční dcerou, která spala. Toho si pachatel zřejmě zprvu nevšiml a ujel skoro pět kilometrů do Choratické ulice, kde dítě i se sedačkou z auta vyndal a nechal na zemi na parkovišti,“ uvedl mluvčí Daněk.</p>
      <figure>
        <img src="https://g.denik.cz/63/74/opilymiminko5_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/opily-par-alkohol-kojenec-mestska-policie-praha-konflikt-na-florenci-20191016.html">Drama na Florenci: láhev „tvrdého“, hysterická žena a kojenec v náručí Přečíst článek ›</a>
      </aside>
      <p>Dítě odnesla kolemjdoucí žena na policejní stanici. „Holčička byla v pořádku a maminka si ji převzala,“ sdělil Daněk. Auto nalezla policie v noci z úterý na středu havarované na křižovatce ulic U plynárny a Nad Vinným potokem v Praze 4.</p>
      <p>Zloděje při činu zachytila kamera. Pachatel měl červenou bundu, ale na záběrech mu není vidět do tváře. Za krádež mu v případě odsouzení hrozí až pětileté vězení.</p>
      <p>„Závěrem nutno zmínit, že vzdalovat se od nastartovaného vozidla není dobrý nápad. O to víc, když je v něm dítě,“ dodal mluvčí pražské policie.</p>
      <figure>
        <img src="https://g.denik.cz/63/e6/odrazedlo-letna_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/video-batole-odrazedlo-ztracene-dite-mestska-policie-praha-letna-cyklista-190905.html">VIDEO: Drama se šťastným koncem dojalo Pražany. Batole zachránil cyklista Přečíst článek ›</a>
      </aside>
    </article>
  </body>
</html>