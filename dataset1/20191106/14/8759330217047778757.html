<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902653/knotsgekke-situatie-var-had-wel-naar-rood-blind-gekeken-bij-doelpunt-hudson-odoi.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-06T14:30:00+00:00"/>
    <meta property="og:title" content="Knotsgekke situatie: VAR had wel naar rood Blind gekeken bij doelpunt Hudson-Odoi"/>
    <meta property="og:description" content="De situatie rond de rode kaarten van Daley Blind en Joël Veltman tijdens Chelsea - Ajax wordt nog een tikkeltje ingewikkelder. Voormalig topscheidsrechter Mario van den Ende vertelt in het Algemeen Dagblad dat de VAR wél naar de rode kaart van Blind en Veltman had gekeken wanneer Callum Hudson-Odoi had gescoord. Dat deed de Chelsea-spits niet: hij schoot op de arm van Veltman."/>
  </head>
  <body>
    <article>
      <h1>Knotsgekke situatie: VAR had wel naar rood Blind gekeken bij doelpunt Hudson-Odoi</h1>
      <address>
        <time datetime="2019-11-06T14:30:00+00:00">06 Nov 2019, 14:30</time>
      </address>
      <p>
        <b>De situatie rond de rode kaarten van Daley Blind en Joël Veltman tijdens Chelsea - Ajax wordt nog een tikkeltje ingewikkelder. Voormalig topscheidsrechter Mario van den Ende vertelt in het Algemeen Dagblad dat de VAR wél naar de rode kaart van Blind en Veltman had gekeken wanneer Callum Hudson-Odoi had gescoord. Dat deed de Chelsea-spits niet: hij schoot op de arm van Veltman.</b>
      </p>
      <p>Christian Pulisic maakte een overtreding op Blind, die daardoor uit balans werd gebracht en vervolgens zelf een overtreding maakte op Tammy Abraham omdat hij te laat kwam. Hudson-Odoi kreeg vervolgens de bal en schoot die op de arm van Veltman. De scheidsrechter onderbrak de wedstrijd en gaf zowel Blind als Veltman hun tweede gele kaart. De VAR is echter niet in de positie om de rode kaart van Blind terug te draaien, zegt Van den Ende.</p>
      <p>"Laat duidelijk zijn: dat was een overtreding van Pulisic op Blind. Dat is voor mij helder", zegt Van den Ende in het AD. "Maar in deze situatie is de VAR niet bevoegd om voor dát moment in te grijpen. De VAR mag ingrijpen bij doelpunten, directe rode kaarten, persoonsverwisselingen en strafschoppen."</p>
      <p>Scheidsrechter Gianluca Rocchi floot vanwege hands van Veltman en dus niet vanwege de situatie daarvoor. Om die reden mag de VAR niet ingrijpen, maar wèl wanneer het schot van Hudson-Odoi erin was gegaan. "Ja, dat had de VAR wél kunnen ingrijpen voor die overtreding op Blind", vertelt Van den Ende.</p>
      <p>Van den Ende noemt de situatie 'heel maf' en stelt dat Blind en Veltman dan zouden mogen blijven staan.</p>
    </article>
  </body>
</html>