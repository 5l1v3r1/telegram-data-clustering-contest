<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/06/brytaniya-i-norvegiya-vyluchyly-z-prodazhu-rosijski-karty-vod-ukrayiny/"/>
    <meta property="og:site_name" content="Рубрика"/>
    <meta property="article:published_time" content="2019-11-06T14:29:32+00:00"/>
    <meta property="og:title" content="Британія і Норвегія вилучили з продажу російські карти вод України"/>
    <meta property="og:description" content="Міжнародні гідрографічні організації PRIMAR у Норвегії і IC-ENC у Великій Британії вилучили зі своїх каталогів російські навігаційні карти вод України. Як пише “Європейська правда”, про це у середу повідомила пресслужба Міністерства інфраструктури України. Як підкреслили у міністерстві, Росія незаконно реалізовувала морські електронні навігаційні карти вод України, тим самим створюючи загрозу мореплавству в Чорному та Азовському […]"/>
  </head>
  <body>
    <article>
      <h1>Британія і Норвегія вилучили з продажу російські карти вод України</h1>
      <address><time datetime="2019-11-06T14:29:32+00:00">06 Nov 2019, 14:29</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/karta-vod-620x420.png"/>
      </figure>
      <p>
        <b>
          <b>Міжнародні гідрографічні організації PRIMAR у Норвегії і IC-ENC у Великій Британії вилучили зі своїх каталогів російські навігаційні карти вод України.</b>
        </b>
      </p>
      <p>Як пише <a href="https://www.eurointegration.com.ua/news/2019/11/6/7102689/">“Європейська правда”</a>, про це у середу повідомила пресслужба Міністерства інфраструктури України.</p>
      <p>Як підкреслили у міністерстві, Росія незаконно реалізовувала морські електронні навігаційні карти вод України, тим самим створюючи загрозу мореплавству в Чорному та Азовському морях.</p>
      <p>“Регіональні центри електронних карт Міжнародної гідрографічної організації PRIMAR (Норвегія) та IC-ENC (Велика Британія) вилучають російські карти зі своїх каталогів задля гарантування безпеки судноплавства в Азовському та Чорному морях і дотримання та виконання резолюції Генасамблеї ООН А/Res/68/262”, – цитує пресслужба слова міністра Владислава Криклія.</p>
      <p>
        <b>Як додали у відомстві, керівник Гідрографічної служби Великої Британії Тім Лоув у своєму листі зазначив, що Сполучене Королівство, а також інші партнери з ЄС не визнають незаконної анексії Криму Росією.</b>
      </p>
      <p>“Гідрографічна служба Сполученого Королівства (UKHO) є агенцією, що підпорядковується урядові Сполученого Королівства та дотримується політичного курсу, який ґрунтується на курсі ЄС щодо невизнання контролю Росії над Кримом”, – написав у листі Лоув.</p>
      <p>Він також запевнив, що політика його уряду залишиться незмінною після виходу Британії з Євросоюзу.</p>
      <p>Як повідомлялося, у липні Держгідрографія звернулась до посольств Великої Британії та Норвегії з вимогою якнайшвидше посприяти вилученню російських карт українських вод з міжнародного обігу.</p>
    </article>
  </body>
</html>