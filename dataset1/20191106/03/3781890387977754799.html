<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740209"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T03:49:00+00:00"/>
    <meta property="og:title" content="กสิกรไทยผนึกออมสินนำร่อง5จังหวัดใช้ตู้เอทีเอ็มร่วม"/>
    <meta property="og:description" content="ธนาคารกสิกรไทยจับมือธนาคารออมสินปลุกโมเดลเอทีเอ็มสีขาวให้บริการเอทีเอ็มร่วมกัน เพิ่มความสะดวกลูกค้า-ลดต้นทุนค่าใช้จ่าย นำร่อง 5 จังหวัด   ฟรีค่าธรรมเนียมไม่จำกัดจำนวนครั้ง  "/>
  </head>
  <body>
    <article>
      <h1>กสิกรไทยผนึกออมสินนำร่อง5จังหวัดใช้ตู้เอทีเอ็มร่วม</h1>
      <address>
        <time datetime="2019-11-06T03:49:00+00:00">06 Nov 2019, 03:49</time>
      </address>
      <p>
        <b>ธนาคารกสิกรไทยจับมือธนาคารออมสินปลุกโมเดลเอทีเอ็มสีขาวให้บริการเอทีเอ็มร่วมกัน เพิ่มความสะดวกลูกค้า-ลดต้นทุนค่าใช้จ่าย นำร่อง 5 จังหวัด   ฟรีค่าธรรมเนียมไม่จำกัดจำนวนครั้ง  </b>
      </p>
      <p>น.ส.ขัตติยา อินทรวิชัย กรรมการผู้จัดการ ธนาคารกสิกรไทย  เปิดเผยว่า ได้ร่วมลงนามความร่วมมือการให้บริการเอทีเอ็มกับธนาคารออมสิน  ซึ่งเป็นจุดเริ่มต้นของโครงการเอทีเอ็มสีขาว หรือ White Label ATM  ซึ่งจะช่วยเพิ่มความสะดวกให้กับลูกค้าของทั้ง 2 ธนาคาร ในการใช้บริการที่เครื่องเอทีเอ็มจากการมีเครือข่ายเอทีเอ็มที่ให้บริการครอบคลุมในพื้นที่มากขึ้น นอกจากนี้ยังเป็นประโยชน์กับธนาคารที่จะลดค่าใช้จ่ายในการลงทุน การบริหารจัดการเอทีเอ็ม การบริหารจัดการเงินสด และช่วยให้จัดสรรทรัพยากรได้อย่างมีประสิทธิภาพมากขึ้น <br/><br/>สำหรับลูกค้าของธนาคารทั้ง 2 แห่ง สามารถใช้บริการทั้งการถอนเงิน สอบถามยอด และโอนเงินระหว่างบัญชีที่ผูกกับบัตรที่เครื่องเอทีเอ็ม  โดยไม่ต้องเสียค่าธรรมเนียมต่างธนาคารและทำธุรกรรมได้ไม่จำกัดจำนวนครั้ง ส่วนการทำธุรกรรมในจังหวัดเดียวกัน จากเดิมที่ลูกค้าต้องเสียค่าธรรมเนียมต่างธนาคารเมื่อใช้บริการตั้งแต่รายการที่ 5 ภายในเดือนเดียวกัน ขณะที่การทำธุรกรรมข้ามจังหวัดสำหรับโครงการนี้ การถอนเงินสดจะคิดค่าธรรมเนียมลดลงเหลือ 15 บาทต่อรายการการโอนเงินระหว่างบัญชีที่ผูกกับบัตร ลูกค้าธนาคารกสิกรไทยไม่ต้องเสียค่าธรรมเนียม ส่วนลูกค้าธนาคารออมสินคิดค่าธรรมเนียมลดลงเหลือ 15 บาทต่อรายการ โครงการนี้จะเริ่มตั้งแต่วันที่ 8 พ.ย.62 – 30 เม.ย. 63<br/> <br/>นายชาติชาย พยุหนาวีชัย  ผู้อำนวยการธนาคารออมสิน กล่าวว่า  การให้บริการ เอทีเอ็มในครั้งนี้จะเป็นต้นแบบเพื่อรองรับการให้บริการเครื่องเอทีเอ็มกับลูกค้าของสถาบันการเงินเฉพาะกิจหรือธนาคารพาณิชย์ขนาดกลางและขนาดเล็กที่ไม่ต้องการลงทุนเครื่องเอทีเอ็มหรือธนาคารพาณิชย์ขนาดใหญ่ที่ต้องการลดต้นทุนที่ซ้ำซ้อนในการให้บริการเครื่องเอทีเอ็มในอนาคต<br/><br/>ทั้งนี้ระยะแรกความร่วมมือการให้บริการเอทีเอ็มระหว่างธนาคารออมสินและธนาคารกสิกรไทย จะนำร่องในพื้นที่ 5 จังหวัด ได้แก่ จังหวัดสกลนคร นครพนม ปัตตานี ยะลา และนราธิวาส ซึ่งธนาคารออมสินและธนาคารกสิกรไทยมีเครื่องเอทีเอ็มในพื้นที่ 5 จังหวัดดังกล่าว เกือบ 400 เครื่อง และในระยะต่อไปของการให้บริการจะขยายพื้นที่ทั่วประเทศ ซึ่งธนาคารออมสินมีเครื่องเอทีเอ็มมากกว่า 7,000 เครื่อง เมื่อรวมกับเครื่องเอทีเอ็มของธนาคารกสิกรไทยที่มีกว่า 10,000 เครื่อง จะถือว่ามีจุดบริการมากเป็นอันดับ 1 ของประเทศไทย ดังนั้นจึงเป็นโอกาสที่ทั้ง 2 ธนาคารจะร่วมมือกันพัฒนาบริการและผลิตภัณฑ์ เพื่อเป็นการเพิ่มช่องทางการให้บริการที่ครอบคลุมและอำนวยความสะดวกสบายแก่ลูกค้ามากขึ้น<br/> </p>
    </article>
  </body>
</html>