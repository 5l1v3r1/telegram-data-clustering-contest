<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1978916/umh-ba%C5%9Fkan%C4%B1-serractan-suheyrat-anla%C5%9Fmas%C4%B1-vurgusu"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-06T11:15:00+00:00"/>
    <meta property="og:title" content="UMH Başkanı Serrac'tan Suheyrat Anlaşması vurgusu"/>
    <meta property="og:description" content="Libya’da Birleşmiş Milletler (BM) tarafından desteklenen Ulusal Mutabakat Hükümeti (UMH) Başkanı Fayiz es-Serrac  “Ateşkes, ancak saldırgan gücün geri çekilmesi ile konuşulabilir” diyerek 2015'te Fas'ın Suheyrat kentinde imzalanan siyasi anlaşmaya uy"/>
  </head>
  <body>
    <article>
      <h1>UMH Başkanı Serrac'tan Suheyrat Anlaşması vurgusu</h1>
      <address>
        <time datetime="2019-11-06T11:15:00+00:00">06 Nov 2019, 11:15</time>
      </address>
      <p>Libya’da Birleşmiş Milletler (BM) tarafından desteklenen Ulusal Mutabakat Hükümeti (UMH) Başkanı Fayiz es-Serrac  “Ateşkes, ancak saldırgan gücün geri çekilmesi ile konuşulabilir” diyerek 2015'te Fas'ın Suheyrat kentinde imzalanan siyasi anlaşmaya uymanın gerekliliğine dikkat çekti.<br/><br/>Kendisini Libya ordusunun başkomutanı olarak niteleyen Serrac dün Terörle Mücadele Kuvvetleri Komutanı Muhammed ez-Zeyn ile bir araya gelerek savaş bölgelerindeki son durumu görüştü.<br/><br/>Serrac’ın ofisi tarafından yapılan açıklamaya göre söz konusu toplantıda askeri ve güvenlik hizmetleri ile Terörle Mücadele Kuvvetleri arasındaki koordinasyonun geliştirilmesinin yanı sıra DEAŞ ve diğer terör örgütlerinin kalıntılarını izlemek için alınan önlemler gözden geçirildi.<br/><br/><b>LUO: Savaşın son aşamasına doğru ilerliyoruz</b><br/><br/>Libya Ulusal Ordusu Komutanı General Halife Hafter, silahlı militanların ortadan kaldırılmasından sonra başkent gireceklerini yineledi.<br/><br/>LUO Sözcüsü General Ahmed el-Mismari ise dün akşam Bingazi’de düzenlediği basın toplantısında  UMH güçlerinin LUO’nun Trablus'a girmesini engelleyemeyeceğini belirterek “Savaşın son aşamasına doğru ilerliyoruz” dedi.<br/><br/><b>Yeni büyükelçilerden Serrac’a güven mektubu</b><br/><br/>Serrac dün Trablus’taki UMH genel merkezinde Cezayir, Hırvatistan ve San Marino’nun yeni büyükelçilerini kabul ederek güven mektuplarını teslim aldı.<br/><br/>Büyükelçilerin geldiği ülkelerin Libya'daki demokratik sürece verdiği desteğe övgüde bulunan Serrac, yeni büyükelçilerin Libya ve kendi ülkeleri arasındaki ortak çıkarlara hizmet etmek için iş birliğini güçlendirmek ve geliştirmek amacıyla çalışmalarını umut ettiğini kaydetti.<br/><br/><b>Sahadaki gelişmeler</b><br/><br/>LUO'ya bağlı el-Kerame Operasyon Odası Medya Merkezi, Trablus'un Gut eş-Şaal bölgesindeki gençlerin dün akşam Trablus'ta silahlı bir milis çetesiyle çatıştığını bildirdi.<br/><br/>Milislerin, karışıklık ve kamuoyu yaratmak amacıyla ayrım gözetmeksizin havan topu ve Grad füzesi attığını aktaran medya merkezi, “Bütün bu girişimler hiçbir işe yaramayacak. Sadece bu çetelerin siciline insanlığa karşı işlenen daha fazla suç olarak işlenecek” yorumunda bulundu.<br/><br/>Diğer yandan, UMH’ye bağlı birliklerin LUO kuvvetlerine karşı başlattığı Burkan Öfke Volkanı Operasyonu Sözcüsü Muhammed Kanunu, en-Nehar eksininde LUO pozisyonlarına bir saldırı başlatarak ağır kayıplara neden olduklarını bildirdi.<br/><br/>UMH’ya bağlı kuvvetler bir süre önce, LUO ile yaşanan şiddetli çatışmaların ardından Trablus'un güneyindeki Yermuk Askeri Kampı’nda kontrolü yeniden ele aldıklarını açıklamıştı.</p>
    </article>
  </body>
</html>