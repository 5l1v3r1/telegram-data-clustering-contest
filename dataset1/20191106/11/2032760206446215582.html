<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88838"/>
    <meta property="og:site_name" content="Denník politika"/>
    <meta property="article:published_time" content="2019-11-06T11:35:23+00:00"/>
    <meta property="og:title" content="Bratislavské vodárne zrušili nevýhodný prenájom auta, odstraňujú aj ďalšie nedostatky"/>
    <meta property="og:description" content="6.11.2019 (Webnoviny.sk) – Nové vedenie Bratislavskej vodárenskej spoločnosti (BVS) postupne odstraňuje problémy a výzvy, ktoré „našli na stole„. Zrušili nevýhodný prenájom Volkswagena Touareg a vysúťažili výhodnejšiu zmluvu na dodávku elektrickej energie. Vďaka týmto krokom BVS ušetrí v roku 2020 viac ako 300-tisíc eur. Informoval o tom v tlačovej správe riaditeľ komunikácie BVS Peter Podstupka."/>
  </head>
  <body>
    <article>
      <h1>Bratislavské vodárne zrušili nevýhodný prenájom auta, odstraňujú aj ďalšie nedostatky</h1>
      <address><time datetime="2019-11-06T11:35:23+00:00">06 Nov 2019, 11:35</time> by <a rel="author">Webnoviny</a></address>
      <p>6.11.2019 (Webnoviny.sk) – Nové vedenie Bratislavskej vodárenskej spoločnosti (BVS) postupne odstraňuje problémy a výzvy, ktoré „<i>našli na stole</i>„. Zrušili nevýhodný prenájom Volkswagena Touareg a vysúťažili výhodnejšiu zmluvu na dodávku elektrickej energie. Vďaka týmto krokom BVS ušetrí v roku 2020 viac ako 300-tisíc eur. Informoval o tom v tlačovej správe riaditeľ komunikácie BVS Peter Podstupka.</p>
      <p>Predražený prenájom Volkswagena Touareg dohodlo BVS ešte za bývalého primátora Bratislavy Iva Nesrovnala. Za zrušenie zmluvy nebude platiť BVS žiadne poplatky. „<i>Ďalšie desaťtisíce ušetríme využívaním efektívnejších strojov, ktoré sú vďaka nižšej spotrebe aj ekologickejšie</i>,“ vysvetlil Podstupka.</p>
      <p>Nové vedenie BVS hľadá spôsoby, ako zefektívniť prenájom celej flotily vozidiel. „<i>Vzhľadom na štruktúru uzavretých zmlúv, ako aj špecifikáciu vozového parku potrebného na údržbu a prevádzku vodovodov v celom regióne nie je možné zmluvy ukončiť okamžite,</i>“ vysvetlil Podstupka s tým, že BVS momentálne hľadá riešenia, ktoré budú výhodné z dlhodobého hľadiska.</p>
      <footer>Zdroj: Webnoviny.sk – <a href="https://www.webnoviny.sk/bratislavske-vodarne-zrusili-nevyhodny-prenajom-auta-odstranuju-aj-dalsie-nedostatky/"><u>Bratislavské vodárne zrušili nevýhodný prenájom auta, odstraňujú aj ďalšie nedostatky</u></a> © SITA Všetky práva vyhradené.</footer>
    </article>
  </body>
</html>