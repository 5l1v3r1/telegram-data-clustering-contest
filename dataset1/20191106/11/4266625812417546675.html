<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/nabu_vzyalosya_rozsliduvaty_mozhlyvyy_habar_yatsenyuku_vid_eksnardepa_1684807"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T11:42:00+00:00"/>
    <meta property="og:title" content="НАБУ взялося розслідувати можливий хабар Яценюку від екснардепа"/>
    <meta property="og:description" content="Національне антикорупційне бюро відкрило справу про можливе давання колишньому прем’єр-міністру Арсенію Яценюку хабара у розмірі 6 млн доларів експарламентарієм Ігорем Скосарем за прохідне місце у виборчому списку партії «Батьківщина» на виборах парламенту в 2012 році."/>
  </head>
  <body>
    <article>
      <h1>НАБУ взялося розслідувати можливий хабар Яценюку від екснардепа</h1>
      <address>
        <time datetime="2019-11-06T11:42:00+00:00">06 Nov 2019, 11:42</time>
      </address>
      <p>
        <b>Національне антикорупційне бюро відкрило справу про можливе давання колишньому прем’єр-міністру Арсенію Яценюку хабара у розмірі 6 млн доларів експарламентарієм Ігорем Скосарем за прохідне місце у виборчому списку партії «Батьківщина» на виборах парламенту в 2012 році.</b>
      </p>
      <p>Про це йдеться у відповіді НАБУ на запит <a href="https://ukranews.com/ua/news/664160-habar-yatsenyuku-vid-skosarya-igorya-v-6-miljoniv-dolariv-rozsliduye-nabu">Українських Новин.</a></p>
      <p>Зазначається, що справу відкрито за рішенням Антикорупційного суду, який зобов’язав почати розслідування цього факту.</p>
      <p>«19 вересня заявник подав до НАБУ звернення про вчинення кримінального злочину за фактом надання службовою особою неправомірної вигоди в розмірі 6 млн доларів експрем’єр-міністрові через депутата Ради з метою отримання місця у виборчому списку політичної партії», – йдеться у повідомленні.</p>
      <p>Зазначені дії, на думку заявника, містять ознаки вчинення кримінального правопорушення, передбаченого ч. 4 ст. 369 Кримінального кодексу.</p>
      <p>У травні Скосар заявив, що не пам’ятає про свої слова про «купівлю» місця в Раді за 6 млн доларів.</p>
      <p>У 2017 році колишній депутат Верховної Ради Дмитро Добродомов повідомив у соціальній мережі Facebook, що кримінальне провадження за фактом отримання хабара Яценюком від Скосара через Мартиненка за місце в списку «Батьківщини» було закрито через відсутність складу злочину.</p>
      <p>Тоді Яценюк був головою фракції «Батьківщина» в Раді.</p>
      <p>Нагадаємо, 15 жовтня 2014 року народний депутат України Ігор Скосар, який у програмі журналістських розслідувань «Народний контроль» на телеканалі ZIK зробив скандальне зізнання про купівлю прохідного місця у виборчому списку ОО «Батьківщина» у 2012 році за 6 млн доларів, пройшов <a href="https://zik.ua/news/2014/10/15/shist_milyoniv_dolariv__za_mistse_u_vyborchomu_spysku_nardep_skosar_proyshov_perevirku_poligrafom__narodnyy_kontrol_531780">перевірку на детекторі брехні</a>. Під час тестування він підтвердив, що заплатив гроші за можливість стати депутатом Миколі Мартиненку, Арсенію Яценюку і Олександрові Турчинову.</p>
      <related>
        <h4>читайте також</h4>
        <a href="https://zik.ua/news/2019/09/23/ne_movchit_zelenskyy_zaklykav_ukraintsiv_povidomlyaty_v_nabu_pro_habari_1652331"/>
        <a href="https://zik.ua/news/2019/09/11/nabu_zatrymalo_na_habari_nachalnyka_sluzhby_avtomobilnyh_dorig_1644531"/>
        <a href="https://zik.ua/news/2019/08/14/klychko_svidchyv_v_nabu_stosovno_mozhlyvoi_propozytsii_habara_bogdanu_1626693"/>
        <a href="https://zik.ua/news/2018/11/13/nabu_rozsliduie_chy_zlovzhyvaly_yatsenyuk_ta_petrenko_vladoyu_1446949"/>
      </related>
    </article>
  </body>
</html>