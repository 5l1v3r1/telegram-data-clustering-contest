<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/nordmann-tatt-etter-vill-biljakt-i-sverige/71789065"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T11:46:39+00:00"/>
    <meta property="og:title" content="Nordmann tatt etter vill biljakt i Sverige"/>
    <meta property="og:description" content="Skal ha vært oppe i 150 kilometer i timen."/>
  </head>
  <body>
    <article>
      <h1>Nordmann tatt etter vill biljakt i Sverige</h1>
      <h2>Skal ha vært oppe i 150 kilometer i timen.</h2>
      <address>
        <time datetime="2019-11-06T11:46:39+00:00">06 Nov 2019, 11:46</time>
      </address>
      <p>- Han gjorde absolutt alt for ikke å bli tatt, sier politiet til lokalavisa <a href="https://www.skovdenyheter.se/article/polisbil-voltade-efter-vild-biljakt-gjorde-allt-for-att-inte-bli-gripen/?fbclid=IwAR0czSxD-YGa2gHldFPihOOUw-X4pi0DWPTKZhbcph670Wa_ftSmyee0wFk">Skövde Nyheter</a>.</p>
      <p>En nordmann i 20-åra er pågrepet av svensk politiet etter en vill biljakt fra Skövde til Mariestad i natt.</p>
      <p>
        <b>Bilen kjørte ut fra et industriområde ved 02.40-tida. Den hadde ikke lys, og politiet ble mistenksomme.</b>
      </p>
      <p>- Vi vurderte det som svært interessant. Bilen vakte oppsikt allerede fra første stund, sier Morten Gunneng hos politiet i region Vest i Sverige til <a href="https://www.aftonbladet.se/nyheter/a/JoXqx8/polisbil-voltade-efter-lang-biljakt?fbclid=IwAR1qKQPsYvuaE99MAqqaLGzw6_LuPLVT_t9ouDWVtEErMmsRgZ6SIYd1tXo">Aftonbladet</a>.</p>
      <p>Føreren nektet å stoppe, og politiet la seg på hjul.</p>
      <p>- Biljakten varte i nesten 50 minutter. Vi la ut spikermatter flere steder, men fikk ikke stanset den. Sjåføren rettet en våpenliknende gjenstand mot politibilene flere ganger, sier Gunneng, og fortsetter:</p>
      <p>- Hastigheten var begrenset, bortsett fra når bilen var på større veier. Da var den oppe i 150-160 kilometer i timen over kortere strekk.</p>
      <p>
        <b>Klokka 03.31 klarte politiet å få en patruljebil foran bilen de prøvde å stoppe.</b>
      </p>
      <p>- Han kolliderer med den, bilen velter og kjører av veien. Ingen personer ble skadd, sier Gunneng.</p>
      <p>Ifølge Aftonbladet er nordmannen blant annet mistenkt for å ha kjørt i narkorus, trusler mot tjenestepersoner og grov uaktsom kjøring.</p>
      <p>- I tillegg undersøker vi gjenstander i bilen og hva vedkommende gjorde på industriområdet. Det kommer nok noen punkter til, sier Gunneng.</p>
    </article>
  </body>
</html>