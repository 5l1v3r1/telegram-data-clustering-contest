<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Motos-patinets-quadriciles-motoritzats-Seat_0_2339166192.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T11:48:02+00:00"/>
    <meta property="og:title" content="Motos, patinets i quadricicles motoritzats, així es prepara Seat per al futur"/>
    <meta property="og:description" content="La firma ha anunciat que fabricarà motos elèctriques per a particulars i per al 'motosharing'"/>
  </head>
  <body>
    <article>
      <h1>Motos, patinets i quadricicles motoritzats, així es prepara Seat per al futur</h1>
      <h2>La firma ha anunciat que fabricarà motos elèctriques per a particulars i per al 'motosharing' </h2>
      <address>
        <time datetime="2019-11-06T11:48:02+00:00">06 Nov 2019, 11:48</time>
      </address>
      <p>Diuen els seus responsables que Seat està en procés de convertir-se en un proveïdor de serveis de mobilitat "més enllà" de la fabricació de vehicles. No és que a la companyia li vagi malament en el seu espai de treball tradicional –les notícies financeres al voltant de la marca porten tot l'any parlant de beneficis i nombre de vendes rècord–, però per a Luca de Meo, president de la companyia, amb això no n'hi ha prou: "<a href="https://www.ara.cat/economia/Vendre-quilometres-lloc-cotxes_0_2202979755.html"> Hem de produir cotxes, però també vendre mobilitat, vendre quilòmetres</a>", expressava a principis d'aquest mateix any.</p>
      <p>L'últim llançament, encaminat a aconseguir aquest objectiu, és una moto elèctrica que arribarà al mercat el 2020 i que, segons De Meo, respon a la intenció d'ampliar l'estratègia de micromobilitat de la marca.</p>
      <h3>La primera moto elèctrica de Seat</h3>
      <p>La companyia automobilística ha anunciat aquest dimecres que entra al mercat de les motocicletes. Ho fa amb la Seat eScooter, una moto elèctrica equivalent a 125cc i que arribarà al mercat l'any vinent tant per a particulars com per a flotes compartides. L'aliat empresarial per abordar aquesta nova línia serà Silence, un fabricant barceloní especialitzat en motos elèctriques. "El continu creixement de les grans ciutats fa que aconseguir una mobilitat eficient sigui un dels principals reptes", justifica Luca de Meo.</p>
      <h3>Un cotxe convertit en quadricicle motoritzat</h3>
      <p>Amb la mateixa intenció d'oferir noves alternatives a la mobilitat urbana, Seat va presentar a l'últim Mobile World Congress (MWC) un vehicle elèctric urbà, gairebé en forma de quadricicle ja que combina els avantatges dels cotxes i les motos tradicionals. En realitat, matisen des de la companyia, es tracta més aviat d'un concepte: van entendre que es necessitava un nou tipus de vehicle per moure's per la ciutat i la seva proposta va ser el Minimó, un vehicle que en el pla teòric fa dos metres i mig de llargada i poc més d'un d'amplada. Ara com ara, Seat n'estudia la viabilitat mitjançant trobades amb diverses autoritats.</p>
      <h3>Patinets Seat i bicicletes Cupra</h3>
      <p>El fabricant català va signar un acord l'any passat amb Segway, una de les empreses claus al món en termes de micromobilitat elèctrica, per desenvolupar el seu primer model de patinet elèctric, anomenat eXS KickScooter. Aquest va sortir a la venda ara fa un any i ja se n'han venut uns 8.000, però no va ser fins a l'abril d'aquest mateix any que va anunciar-se una aliança amb l'empresa UFO per accedir al negoci del patinet compartit a la ciutat de Madrid. Segons aquest acord, Seat hi ha destinat 530 unitats del seu patinet elèctric.</p>
      <p>La cosa, però, no es limita al patinet: mesos abans d'aquest anunci, a l'abril de l'any passat, Seat compartia que la seva filial Cupra havia arribat a un acord amb la italiana Fabike per llançar la primera bicicleta urbana de la marca. L'objectiu, explicaven llavors des de Cupra, era crear "un món" al voltant dels seus cotxes, així com transmetre el seu compromís amb l'artesania, l'alta qualitat i la individualització, ja que un dels trets característics de la bicicleta és que el model es munta a ma.</p>
      <h3>El fabricant electrifica el vehicle clàssic</h3>
      <p>La companyia va iniciar, també l'estiu passat, el camí cap a l'estratègia elèctrica aplicada al cotxe convencional. Així, Seat presentava el Mii electric, primer model totalment elèctric de la companyia i dissenyat per respondre als "reptes diaris" de la ciutat, així com a les necessitats "d'una nova generació de clients". En el mateix comunicat en què presentava el model al món, anunciava que aviat s'hi unirien el Seat e-Born, també 100% elèctric, i les versions híbrides connectables dels models Tarraco i Leon, així com del Cupra Formentor i el Cupra León.</p>
      <h3>Cupra, convertida en marca pròpia</h3>
      <p>Cal recordar que una de les decisions de la companyia en aquest sentit de diversificació de marca, va ser llançar, a principis de l'any passat, Cupra com a marca independent. Fins ara, tot i que les vendes en comparació amb Seat són molt modestes, s'ha provat una estratègia rendible: <a href="https://emprenem.ara.cat/creixer/Cupra-fill-petit-rendible-Seat_0_2232376760.html">el marge que deixava Cupra al maig era aproximadament superior en un 50% al d'un Seat</a>, ja que el vehicle té un preu més elevat perquè es tracta d'un segment de producte superior. Un dels models propis que ja ha donat a conèixer la nova marca és un totcamí elèctric batejat amb el nom d'un petit poble del Pallars Sobirà: Tavascan.</p>
    </article>
  </body>
</html>