<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/opublikovano-prezidentskiy-zakon-pro-sudovu-reformu-328668_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T11:21:00+00:00"/>
    <meta property="og:title" content="Опубліковано президентський закон про судову реформу"/>
    <meta property="og:description" content="У Євросоюзі закликали Україну не вводити в дію судову реформу Зеленського."/>
  </head>
  <body>
    <article>
      <h1>Опубліковано президентський закон про судову реформу</h1>
      <h2>У Євросоюзі закликали Україну не вводити в дію "судову реформу Зеленського".</h2>
      <address>
        <time datetime="2019-11-06T11:21:00+00:00">06 Nov 2019, 11:21</time>
      </address>
      <p><a href="https://dt.ua/POLITICS/zelenskiy-dav-start-vlasniy-sudoviy-reformi-328429_.html"><b>Президентський закон</b></a> "Про внесення змін до закону України "Про судоустрій і статус суддів" та деяких законів України щодо діяльності органів суддівського врядування" 6 листопада опубліковано у газеті Верховної Ради "<a href="http://www.golos.com.ua/article/323610">Голос України</a>".</p>
      <p>Так, запроваджується новий порядок формування Вищої кваліфікаційної комісії суддів (ВККС), призначення на посади 12 членів здійснюватиме Вища рада правосуддя (ВРП) за результатами конкурсу. ВРП утворюватиме конкурсну комісію, до складу якої входитимуть: три особи, обрані Радою суддів України з-поміж її членів; три особи з-поміж міжнародних експертів, запропонованих міжнародними організаціями, з якими Україна співпрацює у сфері запобігання та протидії корупції.</p>
      <p>Також передбачено створення комісії з питань доброчесності та етики, яка повинна забезпечити дотримання членами ВРП та ВККС високих критеріїв доброчесності та професійної етики.</p>
      <p>Крім того, документом пропонується визначити, що суддівська винагорода встановлюється за єдиними правилами для всіх суддів незалежно від умов проходження ними кваліфікаційного оцінювання, оскільки всі судді судової системи мають єдиний правовий статус і є рівними перед законом.</p>
      <p>Склад Верховного Суду мають скоротити до 100 суддів, їхні посадові оклади зменшаться із 75 до 55 прожиткових мінімумів – зі 145 тисяч гривень до 106 тисяч гривень.</p>
      <p>ВККС зроблять колегіальним органом. Запропоновано скоротити кількість членів комісії до 12 членів, яких призначатиме ВРП.</p>
      <p>Також, зокрема, розширюються категорії посад, щодо яких здійснюються заходи з очищення влади. Люстрацію поширять на керівників ВККС і Державної судової адміністрації, які обіймали свої посади не менше року від 21 листопада 2013-го до 19 травня 2019 року.</p>
      <p>Як повідомлялося, 16 жовтня Верховна Рада підтримала у другому читанні президентський законопроєкт №1008. При цьому депутати проігнорували заяви західних послів і генерального секретаря Ради Європи Марії Пейчинович-Бурич, які <b><a href="https://dt.ua/UKRAINE/posli-yevrosoyuzu-ta-kanadi-rozkritikuvali-zakonoproekti-zelenskogo-schodo-sudovoyi-vladi-ta-prokuraturi-323276_.html">жорстко розкритикували окремі положення законопроєкту</a></b>.</p>
      <p>Дипломати вказали на безглуздість і неефективність скорочення з 200 до 100 суддів Верховного суду, розпуску діючого складу і повторного набору ВСУ. А також на необґрунтованість підпорядкування Вищої кваліфікаційної комісії суддів нереформированій Вищій раді правосуддя. Проєкт Зеленського також передбачає розпуск ВККС і скорочення її членів із 16 до 12. <b><a href="https://dt.ua/POLITICS/rada-yevropi-rozkritikuvala-proekt-sudovoyi-reformi-zelenskogo-325201_.html">Рада Європи висловила готовність допомогти Україні в реформуванні судової системи</a></b>.</p>
      <p>Напередодні голосування <b><a href="https://dt.ua/POLITICS/posli-krayin-zahodu-zvernulisya-do-ukrayinskoyi-vladi-z-privodu-sudovoyi-reformi-326494_.html">посли ЄС, Британії, Канади і Німеччини</a></b> ще раз звернулися до спікера Верховної Ради Дмитра Разумкова із закликом не ухвалювати законопроєкт, не отримавши позитивної оцінки Венеціанської комісії.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>