<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/06/id-atakuva-granichno-podelenie-v-tadjikistan-ima-17-ubiti.428728"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T11:45:00+00:00"/>
    <meta property="og:title" content="ИД атакува гранично поделение в Таджикистан, има 17 убити"/>
    <meta property="og:description" content="В страната се взимат радикални мерки срещу ислямистите | Dnes.bg"/>
  </head>
  <body>
    <article>
      <h1>ИД атакува гранично поделение в Таджикистан, има 17 убити</h1>
      <h2>В страната се взимат радикални мерки срещу ислямистите</h2>
      <address><time datetime="2019-11-06T11:45:00+00:00">06 Nov 2019, 11:45</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Петнайсет нападатели, един полицай и един военен са убити в Таджикистан при атака срещу поделение на таджикистанските граничари, съобщи вътрешното министерство на централноазиатската страна, предаде Франс прес.</p>
      <p>Нападението е извършено от активисти на групировката "Ислямска държава", дошли от Афганистан. Аатаката е станала в 03.23 ч. местно време (22.23 снощи по Гринуич) близо до границата с Узбекистан, на около 50 км от столицата Душанбе. Това заявиха таджикистанските власти, предаде Франс прес.</p>
      <p>Граничарите са отвърнали на огъня и са ликвидирали 15 от нападателите, а четирима са арестувани.</p>
      <p>Загинали са един войник от поделението и един полицай.</p>
      <p>Унищожени са и четири коли на нападателите, информира министерството, придружавайки комюникето със снимки, показващи опожарени автомобили на черен път.</p>
      <p>Днес в Таджикистан се чества Денят на конституцията, който е обявен за неработен.</p>
      <p>Страната, станала независима държава след разпадането на Съветския съюз през 1991 г., от самото начало се бори с ислямистки и джихадистки въоръжени движения.</p>
      <p>В беден Таджикистан - страна с предимно сунитско население, граничеща с Афганистан,се водеше кръвопролитна гражданска война между прокомунистическата власт и бунтовници - мюсюлмански фундаменталисти, в която от 1992 до 1997 г. загинаха над 100 000 души.</p>
      <p>От десетилетия вече в цяла Централна Азия редовно се стига до въоръжени сблъсъци; възходът на радикалния ислямизъм в региона много тревожи петте държави от региона - Таджикистан, Киргизстан, Казахстан, Туркменистан и Узбекистан.</p>
      <p>В Таджикистан например пламват два кръвопролитни бунта в затворите: единият, през ноември 2018 г. взема 26 жертви, а другият, през май 2019 г. - 32. Подбудителите са затворници - активисти на групировката "Ислямска държава".</p>
      <p>Заради засилването на ислямистите бившата съветска република взема радикални мерки от 2015 г. насам - принуждава хората да си бръснат брадите или започва кампания срещу носенето на хиджаб от жените.</p>
      <p>От 1992 г. Таджикистан е управляван с желязна ръка от един и същ президент, Емомали Рахмон.</p>
      <p>Но мрачните икономически перспективи на страната и повсеместната корупция тласкат мнозина млади хора в емиграция или към радикализация, а понякога се съчетават и двете.</p>
      <p>Според руските тайни служби между 2000 и 4000 жители на Централна Азия са влезли в редиците на джихадистите в Ирак и Сирия, добавя АФП, цитирана от БТА.</p>
    </article>
  </body>
</html>