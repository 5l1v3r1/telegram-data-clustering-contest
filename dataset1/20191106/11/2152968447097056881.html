<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mestni-izbori-19/2019/11/06/manolova-niama-da-pravi-partiia-shte-syzdava-grajdanska-iniciativa.428719?utm_source=push&amp;utm_medium=notification&amp;utm_campaign=Push"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T11:10:00+00:00"/>
    <meta property="og:title" content="Манолова няма да прави партия, ще създава гражданска инициатива"/>
    <meta property="og:description" content="Категорично ще иска касиране на изборите в София | Dnes.bg"/>
  </head>
  <body>
    <article>
      <h1>Манолова няма да прави партия, ще създава гражданска инициатива</h1>
      <h2>Категорично ще иска касиране на изборите в София</h2>
      <address><time datetime="2019-11-06T11:10:00+00:00">06 Nov 2019, 11:10</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>"Няма да правя партиен проект", заяви бившият омбудсман Мая Манолова пред bTV. Въпреки това тя не иска да разпръсква гражданската енергия, акумулирана на изборите и "очакването от гражданите да не спирам да дишам във врата на властта", затова ще създаде "гражданска инициатива върху основата на основните демократични ценности", която да се бори  за честни избори и основните свободи на гражданите.</p>
      <p>"Доволна съм от изборите и съм удовлетворена. Видяхме страха на властта и как работи машината за фалшификации и манипулации. Победиха ни с много малко", каза Манолова, която загуби на балотажа за кметското място в София от Йорданка Фандъкова.</p>
      <p>Тя е категорична, че ще иска касиране на изборите и ще подаде жалбата в законовия срок, а в момента нейният екип анализира изборните протоколи.</p>
      <p>"Ще докажем в съда несъответствие между изборните протоколи и тези, които са публикувани. Пликовете с протоколите бяха отваряни от сътрудници на комисията, които са вписвали и дописвали", твърди Манолова.</p>
      <p>Според нея сред нарушенията е наличието на празни протоколи, попълвани по думите й в полза на ГЕРБ впоследствие.</p>
      <p>"Най-важният знак и послание на тези избори е, че едноличната власт може да бъде победена", смята Мая Манолова, която благодари за подкрепата на всички граждани и политически сили.</p>
      <p>"Благодаря на тези, които гласуваха за мен, въпреки че не ме харесват", каза Манолова, която смята, че е налице обединение на всички демократично мислещи граждани, макар и с различни политически убеждения, което тя определи като мост и подаване на ръка между леви и десни.</p>
      <p>Самата тя обаче отказа да разкрие за коя листа с общински съветници е глаувала, като заяви, че е подкрепила тази, която е предлагала промяна.</p>
      <related>
        <h4>Още по темата</h4>
        <a href="https://www.dnes.bg/politika/2019/11/05/manolova-i-trifonov-alternativa-v-politikata.428691"/>
        <a href="https://www.dnes.bg/mestni-izbori-19/2019/11/05/shte-specheliat-li-trifonov-i-manolova-ot-obsht-proekt.428597"/>
      </related>
    </article>
  </body>
</html>