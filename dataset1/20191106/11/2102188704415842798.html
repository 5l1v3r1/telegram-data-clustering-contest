<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/6/653387/"/>
    <meta property="og:site_name" content="Економічна правда"/>
    <meta property="article:published_time" content="2019-11-06T11:57:00+00:00"/>
    <meta property="og:title" content="Президент підписав закон, який пришвидшить митні процедури"/>
    <meta property="og:description" content="Президент Володимир Зеленський підписав законопроєкт, який запровадить в Україні інститут авторизованого економічного оператора і наблизить митні процедури до стандартів ЄС."/>
  </head>
  <body>
    <article>
      <h1>Президент підписав закон, який пришвидшить митні процедури</h1>
      <address>
        <time datetime="2019-11-06T11:57:00+00:00">06 Nov 2019, 11:57</time>
      </address>
      <p>Президент Володимир Зеленський підписав <a href="http://w1.c1.rada.gov.ua/pls/zweb2/webproc4_1?pf3511=66276">законопроєкт №1048</a>, який запровадить в Україні інститут авторизованого економічного оператора (АЕО) і наблизить митні процедури до стандартів ЄС.<br/><br/>Про це повідомляє <a href="https://mof.gov.ua/uk/news/prezident_pidpisav_zakonoproiekt_pro_vnesennia_zmin_do_mitnogo_kodeksu_ukraini_shchodo_deiakikh_pitan_funktsionuvannia_avtorizovanikh_ekonomichnikh_operatoriv-1877">сайт Міністерства фінансів.</a></p>
      <p>На думку Мінфіну, впровадження програми АЕО в Україні пришвидшить митні процедури та підвищить конкурентоспроможність українського бізнесу.</p>
      <p>Законопроект був розроблений на виконання зобов’язань України в рамках Угоди про асоціацію з Європейським Союзом та Угоди Світової організації торгівлі про спрощення процедур торгівлі.</p>
      <p>Зазначається, що програми авторизованого економічного оператора вже реалізовано у 83 країнах світу, ще 19 країн перебувають у стадії їх активного впровадження. За останній рік значно зросла кількість укладених міжнародних угод про взаємне визнання АЕО - з 57 до 78.</p>
      <p>Як повідомляє Мінфін, програма АЕО надає для підприємств:</p>
      <p>- пришвидшення проходження митних процедур (знижений рівень ризику; процедура спрощеного декларування);</p>
      <p>- підвищення сервісу надання митних послуг (можливість надходження товарів відразу на склад компанії; попередження про здійснення фізичного огляду вантажу);</p>
      <p>- економія витрат (зменшення затримок на кордоні; зменшення витрат на послуги митних терміналів);</p>
      <p>- передбачуваність ведення бізнесу (прозорі та заздалегідь зрозумілі процедури митного оформлення; підвищення рівня безпеки та поліпшення зв'язку між партнерами в ланцюгу постачань).</p>
      <p>Статус АЕО зможуть отримувати підприємства, які займаються міжнародною торгівлею: імпортери, експортери, виробники, експедитори, перевізники, митні представники.</p>
      <p>Цей статус дозволить їм проходити митні формальності  у спрощеному режимі. Статус АЕО компанії зможуть отримати, якщо вони не мали судимостей за контрабанду наркотиків та ліків, не порушували митні правила і не були притягнуті до відповідальності за злочини в господарській сфері.</p>
      <p><b>Нагадаємо</b>, що відповідний законопроєкт Верховна Рада ухвалила в цілому 2 жовтня 2019 року.</p>
    </article>
  </body>
</html>