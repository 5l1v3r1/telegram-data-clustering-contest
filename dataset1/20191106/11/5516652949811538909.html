<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425265/paratash-twn-prothesmiwn-gnwstopoihshs-twn-pragmatikwn-dikaioyxwn-nomikwn-proswpwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-06T11:55:01+00:00"/>
    <meta property="og:title" content="Παράταση των προθεσμιών γνωστοποίησης των πραγματικών δικαιούχων νομικών προσώπων"/>
    <meta property="og:description" content="Ο Εμπορικός Σύλλογος Ρόδου σας γνωστοποιεί ότι ικανοποιήθηκε το αίτημα της ΕΣΕΕ για παράταση των προθεσμιών γνωστοποίησης των πραγματικών δικαιούχων τ...- Παράταση των προθεσμιών γνωστοποίησης των πραγματικών δικαιούχων νομικών προσώπων - Η ΡΟΔΙΑΚΗ"/>
  </head>
  <body>
    <article>
      <h1>Παράταση των προθεσμιών γνωστοποίησης των πραγματικών δικαιούχων νομικών προσώπων</h1>
      <address>
        <time datetime="2019-11-06T11:55:01+00:00">06 Nov 2019, 11:55</time>
      </address>
      <p>Ο Εμπορικός Σύλλογος Ρόδου σας γνωστοποιεί ότι ικανοποιήθηκε το αίτημα της ΕΣΕΕ για παράταση των προθεσμιών γνωστοποίησης των πραγματικών δικαιούχων των νομικών προσώπων, σύμφωνα με τις διατάξεις του ν. 4557/2018 και της Υπουργικής Απόφασης 67343 ΕΞ 2019/19-6-2019, στον σχετικό ιστότοπο της Γενικής Γραμματείας Πληροφοριακών Συστημάτων (ΓΓΠΣ):<a href="https://www.gsis.gr/polites-epiheiriseis/epiheiriseis/mitroo-pragmatikon-dikaioyhon"> https://www.gsis.gr/polites-epiheiriseis/epiheiriseis/mitroo-pragmatikon-dikaioyhon</a>.</p>
      <p>Συγκεκριμένα, σύμφωνα με σχετική ανακοίνωση του Υπουργείου Οικονομικών, δίνεται παράταση στα νομικά πρόσωπα της απόφασης 67343 ΕΞ 2019/19-6-2019 ως εξής:</p>
      <p>· Ομάδα Α΄ έως 25 Νοεμβρίου 2019</p>
      <p>· Ομάδα Β’ έως 28 Νοεμβρίου 2019</p>
      <p>· Ομάδα Γ΄ έως 12 Δεκεμβρίου 2019</p>
      <p>Η Ομάδα Α΄ περιλαμβάνει ειδικής φύσεως κερδοσκοπικά νομικά πρόσωπα όπως δικηγορικές εταιρείες, ναυτικές εταιρείες, συμπλοιοκτησίες κλπ.</p>
      <p>Η Ομάδα Β΄ περιλαμβάνει, μεταξύ άλλων, τα νομικά πρόσωπα δημοσίου δικαίου, τις δημοτικές εταιρείες, τους αστικούς και αγροτικούς συνεταιρισμούς, τα ιδρύματα, τους συλλόγους και τα σωματεία πάσης φύσεως.</p>
      <p>Η Ομάδα Γ΄ περιλαμβάνει τις εταιρείες, κεφαλαιουχικές και μη (ΑΕ, ΕΠΕ, ΙΚΕ, ΟΕ, ΕΕ κλπ.)</p>
      <p>Υπενθυμίζεται ότι πραγματικός δικαιούχος (beneficial owner) θεωρείται κάθε φυσικό πρόσωπο στο οποίο πραγματικά ανήκει ή το οποίο ελέγχει πραγματικά μία εταιρική οντότητα ή για λογαριασμό του οποίου διεξάγονται συναλλαγές ή δραστηριότητες μιας εταιρείας.</p>
      <p>Η έννοια του πραγματικού δικαιούχου αντιδιαστέλλεται και ξεχωρίζει από την έννοια του νόμιμου κυρίου (legal owner) της νομικής οντότητας, ο οποίος δηλώνεται ως μέτοχος ασκών τον έλεγχο του νομικού προσώπου/οντότητας.</p>
      <p>Η συμμόρφωση εντός των ανωτέρων προθεσμιών είναι υποχρεωτική και επιβάλλεται να επιδείξετε ιδιαίτερη προσοχή στην διεκπεραίωση της υποχρέωσής σας αυτής, δεδομένου ότι, η μη συμμόρφωση συνεπάγεται αφενός την στέρηση φορολογικής ενημερότητας και αφετέρου την επιβολή προστίμου 10.000 ευρώ, το οποίο σε περίπτωση υποτροπής διπλασιάζεται.</p>
    </article>
  </body>
</html>