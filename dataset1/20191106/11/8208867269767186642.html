<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/scienze/2019/11/06/news/fabiola_gianotti_riconfermata_alla_guida_del_cern-240374844/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T11:55:00+00:00"/>
    <meta property="og:title" content="Fabiola Gianotti riconfermata alla guida del Cern. &quot;Emozionata e felice per l'Italia&quot;"/>
    <meta property="og:description" content="È la prima volta di una riconferma, non prevista finora nello statuto del Cern. La scienziata è direttore generale dal 2016. Nel 2012 il Time"/>
  </head>
  <body>
    <article>
      <h1>Fabiola Gianotti riconfermata alla guida del Cern. "Emozionata e felice per l'Italia"</h1>
      <h2>È la prima volta di una riconferma, non prevista finora nello statuto del Cern. La scienziata è direttore generale dal 2016. Nel 2012 il Time l'aveva inserita al quinto posto nella lista delle persone dell'anno</h2>
      <address>
        <time datetime="2019-11-06T11:55:00+00:00">06 Nov 2019, 11:55</time>
      </address>
      <p>Fabiola Gianotti è stata riconfermata direttrice generale del Cern di Ginevra, uno dei più importanti laboratori di fisica al mondo. Lo annuncia il Cern in un tweet e nel giro di poche ore arrivano i complimenti dal mondo politico e scientifico. È la prima volta di una riconferma, non prevista finora nello statuto del Cern.<br/>Nata a Roma 59 anni fa, Gianotti ha studiato Fisica con un dottorato di ricerca in fisica sperimentale subnucleare e, in seguito, è stata borsista Infn. La scienziata è stata fra i protagonisti della scoperta del <a href="https://www.repubblica.it/scienze/2012/07/04/news/cern_scoperta_la_particella_di_dio_il_bosone_di_higgs-38491552/">bosone di Higgs</a>, la particella che dà massa a tutto ciò che ci circonda, esseri umani compresi. Una scoperta premiata con il Nobel per la Fisica nel 2013 ai fisici <a href="https://www.repubblica.it/scienze/2013/10/08/news/nobel_fisica_bosone_higgs-68147434/"><b>Peter Higgs</b> e <b>François Englert</b></a>.</p>
      <figure>
        <iframe data-src="https://twitter.com/CERNpress/status/1192013947496472576?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Fabiola Gianotti è stata rieletta alla guida del Cern di Ginevra fino al 2025. - scrive in un tweet <b>Matteo Renzi</b>, tra i primi a commentare la notizia - È Una notizia bellissima, una donna che ci rende orgogliosi di essere italiani, una scienziata che è un modello per tutti i giovani. Orgogliosi di te! viva l'italia della ricerca e della qualità".</p>
      <figure>
        <iframe data-src="https://twitter.com/lofioramonti/status/1192047491853824001?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Complimenti - via Twitter e di persona - anche da parte del ministro dell'Istruzione Lorenzo Fioramonti, per quale "La nomina (di Gianotti, <i>ndr</i>) ci indica la via per la crescita e la competitività del Paese: più soldi per la ricerca, più attenzione all’economia della conoscenza".<br/><br/>Unanimi i complimenti dal mondo della politica: "Orgogliosi di una grande italiana", scrive il Commissario europeo <b>Paolo Gentiloni</b>. "Felicissima per la riconferma di Fabiola Gianotti alla guida del Cern: per l'Italia e l'Europa una bella notizia, che spero incoraggerà tante giovani studentesse ad avvicinarsi alla scienza. Abbiamo bisogno delle donne e del loro talento scientifico!", sottolinea dal canto suo la ministra per le Pari opportunità, <b>Elena Bonetti</b>. Talento scientifico delle donne messo di recente in discussione dal ricercatore <a href="https://www.repubblica.it/scienze/2019/11/04/news/la_rivista_ospita_le_tesi_del_fisico_sessista_rivolta_degli_scienziati-240169520/"><b>Alessandro Strumia</b></a>, allontanato proprio per le sue controverse tesi dal Cern.</p>
      <figure>
        <iframe data-src="https://twitter.com/elenabonetti/status/1192066501194457088?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Fabiola Gianotti è approdata al Cern, il centro di ricerche basato a Ginevra, nel 1987 e dal 1994 è fisico di ricerca nel Physics Department. Si è occupata della ricerca e dello sviluppo così come della costruzione di rivelatori, e di sviluppo di software e di analisi di dati. Tra gli esperimenti cui ha lavorato negli anni al Cern: Ua2, Aleph e Atlas, di cui è stata coordinatore internazionale dal 2009 al 2013.<br/><br/>Nel 2012 la rivista <i>Time</i> l'ha inserita al quinto posto nella lista delle persone dell'anno: era l'anno in cui Fabiola Gianotti annunciò la scoperta 'da Nobel' del bosone di Higgs. Nello stesso anno Gianotti riceve l'onorificenza di Grande Ufficiale dell'Ordine al merito della Repubblica Italiana, mentre il Comune di Milano le conferisce l'Ambrogino d'Oro. Dal 2013 lascia la carica di portavoce dell'esperimento Atlas e viene nominata professore onorario all'Università di Edimburgo. Nello stesso anno il professor Higgs, in occasione dell'assegnazione del premio Nobel per la fisica, la vuole al suo fianco per la cerimonia. Un altro prestigioso riconoscimento è la presenza del suo nome nell'elenco delle cento donne più potenti al mondo stilato ogni anno dalla rivista <i>Forbes</i>: Gianotti è al 78esimo posto nella classifica che conta sono due italiane.<br/><br/>Nel 2016 inizia ufficialmente il mandato alla guida del laboratorio internazionale di Ginevra, il cui rinnovo non era affatto scontato. Fabiola Gianotti è stata la terza italiana (la <a href="https://d.repubblica.it/attualita/2014/11/04/news/fisica_fabiola_gianotti_direttore_del_cern_di_ginevra-2361415/">prima donna</a>) chiamata a dirigere il Cern, dopo <b>Carlo Rubbia</b>, in carica dal 1989 al 1994, e <b>Luciano Maiani</b>, in carica dal 1999 al 2003.</p>
    </article>
  </body>
</html>