<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/06/news/crepe_negli_aerei_a_terra_50_boeing_737_anche_ryanair_ferma_tre_jet-240370121/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T11:23:00+00:00"/>
    <meta property="og:title" content="Crepe negli aerei, a terra 50 Boeing 737. Anche Ryanair ferma tre jet"/>
    <meta property="og:description" content="Nuovi guai per il costruttore Usa dopo i due incidenti che hanno bloccato i voli del nuovo Boeing 737 Max. A seguito dei controlli chiesti dalla Faa, 50 velivoli della vecchia versione del 737ng sono stati fermati per il rilevamento di crepe all'attacco tra ali e fusoliera"/>
  </head>
  <body>
    <article>
      <h1>Crepe negli aerei, a terra 50 Boeing 737. Anche Ryanair ferma tre jet</h1>
      <h2>Nuovi guai per il costruttore Usa dopo i due incidenti che hanno bloccato i voli del nuovo Boeing 737 Max. A seguito dei controlli chiesti dalla Faa, 50 velivoli della vecchia versione del 737ng sono stati fermati per il rilevamento di crepe all'attacco tra ali e fusoliera</h2>
      <address>
        <time datetime="2019-11-06T11:23:00+00:00">06 Nov 2019, 11:23</time>
      </address>
      <p><b>MILANO -</b> Piove sul bagnato in casa Boeing. La società aerospaziale americana - alle prese con il prolungamento del blocco dei suoi nuovissimi 737 Max dopo i due incidenti causati da problemi al sistema di autopilotaggio - è stata travolta nelle ultime settimane dai guai del 737 ng, una versione più vecchia dello stesso modello di jet. I problemi sono iniziati un mese fa quando la Federal Aviation Administration statunitense, l'autorità di controllo dei cieli a stelle e strisce, ha ordinato un'accurata ispezione a tutti gli aerei di questo tipo con più di 30mila ore di volo, dopo che alcune aerolinee avevano identificato crepe e lesioni della struttura all'altezza del collegamento tra ali e fusoliera.<br/><br/>Dopo quattro settimane di indagini, le compagnie che hanno in flotta questo modello hanno fermato 50 velivoli (il 5% di quelli esaminati) spedendoli in manutenzione per riparare le microfratture. I primi sono stati i vettori coreani, nove sono finiti negli hangar Qantas e tre sono stati bloccati dalla Ryanair nei giorni scorsi. Le autorità mondiali stanno esaminando in questi giorni anche la richiesta della Boeing di poter rimettere in servizio i 737 Max dopo le modifiche al software di autopilotaggio. La Faa potrebbe dare il semaforo verde entro fine anno ma gli organismi europei sembrano intenzionati a prendersi più tempo.</p>
    </article>
  </body>
</html>