<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425244/sthn-koryfh-ths-a-kathgorias-ao-pylioy-kai-hraklhs-maritswn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-06T11:40:01+00:00"/>
    <meta property="og:title" content="Στην κορυφή της Α' κατηγορίας ΑΟ Πυλίου και Ηρακλής Μαριτσών"/>
    <meta property="og:description" content="Ο ΑΟ Πυλίου και ο Ηρακλής Μαριτσών είναι από χθες οι ομάδες που βρίσκονται στην 1η θέση της βαθμολογίας της Α’ Κατηγορίας με τη συμπλήρωση της 8ης αγωνιστικής."/>
  </head>
  <body>
    <article>
      <h1>Στην κορυφή της Α' κατηγορίας ΑΟ Πυλίου και Ηρακλής Μαριτσών</h1>
      <h2>Επικράτησαν χθες της ΑΕ Κατταβιάς και της ΑΕ Λέρου αντίστοιχα και ισοβαθμούν στην 1η θέση της κατάταξης με 19 βαθμούς</h2>
      <address>
        <time datetime="2019-11-06T11:40:01+00:00">06 Nov 2019, 11:40</time>
      </address>
      <p>
        <b>Ο ΑΟ Πυλίου και ο Ηρακλής Μαριτσών είναι από χθες οι ομάδες που βρίσκονται στην 1η θέση της βαθμολογίας της Α’ Κατηγορίας με τη συμπλήρωση της 8ης αγωνιστικής.</b>
      </p>
      <p>Οι Κώοι επικράτησαν πολύ εύκολα στο γήπεδό τους της ΑΕ Κατταβιάς με το ευρύ 7 – 0, μετά από ένα παιχνίδι το οποίο δεν αντέχει σε καμία ιδιαίτερη κριτική καθώς οι «κιτρινόμαυροι» φαίνεται πως επηρεάστηκαν από τα …μποφόρ του Αιγαίου ταξιδεύοντας προς το νησί του Ιπποκράτη.</p>
      <p>Έκαναν μια κακή εμφάνιση και παραδόθηκαν στις ορέξεις των αντιπάλων τους οι οποίοι έκαναν ό,τι ήθελαν στον αγωνιστικό χώρο πετυχαίνοντας μια μεγάλη σε έκταση νίκη.</p>
      <p>Εκτός από το παιχνίδι, η ΑΕ Κατταβιάς έχασε και τον Γιώργο Σαλαμαστράκη ο οποίος στο 55’ αντίκρισε την απευθείας κόκκινη κάρτα του διαιτητή για αντικανονικό μαρκάρισμα.</p>
      <p>Ο Χαζτησουλεϊμάν άφησε τη σφραγίδα του στο πρώτο ημίχρονο καθώς πέτυχε χατ τρικ (10’, 22’ και 45’) και έβαλε την ομάδα του μπροστά στο σκορ με 3 – 0. Με το ξεκίνημα της επανάληψης και συγκεκριμένα στο 49’, ο Δρόσος ανέβασε τον δείκτη του σκορ στο 4 – 0 και στο 51’ ο Γεωργιάδης έκανε το 5 – 0. Ακολούθησαν δυο τέρματα του Γιώργου Κεφαλιανού για να διαμορφωθεί το τελικό 7 – 0. Ένα στο 70’ και ένα στο 85’.</p>
      <p>«Διπλό» έκανε και ο Ηρακλής Μαριτσών ο οποίος επικράτησε της Αθλητικής Ένωσης Λέρου με 2 – 1. Οι Μαριτσενοί μπήκαν πολύ δυνατά και άνοιξαν το σκορ μόλις στο 4’ με τον Χατζηκοσμά ( 0 – 1), ενώ πριν φύγει το ημίχρονο, ο Παπαδημήτρης πέτυχε το 0 – 2 και έδωσε σαφές προβάδισμα στην ομάδα του.</p>
      <p>Αξίζει να σημειωθεί, ότι στο 40’ ο Γιώργος Κουμέντος αποβλήθηκε με κόκκινη κάρτα και έτσι ο Ηρακλής έχασε τον βασικό του τερματοφύλακα αντιμετωπίζοντας κάποια προβλήματα στην επανάληψη.</p>
      <p>Τα πράγματα έγιναν μάλιστα πιο πιεστικά για τους φιλοξενούμενους όταν ο Τσάτσος στο 65’ με εύστοχη εκτέλεση πέναλτι μείωσε σε 2 – 1 και έδωσε νέο χρώμα στο παιχνίδι. Τελικά, στη συνέχεια και παρά το αριθμητικό του μειονέκτημα ο Ηρακλής διαχειρίστηκε σωστά το παιχνίδι και έφθασε στην τελική επικράτηση.</p>
    </article>
  </body>
</html>