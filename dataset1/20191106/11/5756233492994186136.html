<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620183/%D8%B1%D9%88%D8%B2%D9%86%D8%A7%D9%85%D9%87-%D9%84%D8%A8%D9%86%D8%A7%D9%86%DB%8C-%D8%B3%D8%B9%D8%AF-%D8%A7%D9%84%D8%AD%D8%B1%DB%8C%D8%B1%DB%8C-%D9%85%DB%8C%E2%80%8C%DA%AF%D9%88%DB%8C%D8%AF-%D8%AA%D9%85%D8%A7%DB%8C%D9%84%DB%8C-%D8%A8%D9%87-%D9%86%D8%AE%D8%B3%D8%AA%E2%80%8C%D9%88%D8%B2%DB%8C%D8%B1%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-06T11:39:00+00:00"/>
    <meta property="og:title" content="روزنامه لبنانی: سعد الحریری می‌گوید تمایلی به نخست‌وزیری ندارد"/>
    <meta property="og:description" content="یک روزنامه لبنانی اعلام کرد، نخست‌وزیر این کشور به مقامات و جریان‌های سیاسی گفته از نظر او تشکیل دولت وحدت ملی دیگر بی‌فایده است و در برهه فعلی نمی‌خواهد به نخست‌وزیری برگردد."/>
  </head>
  <body>
    <article>
      <h1>روزنامه لبنانی: سعد الحریری می‌گوید تمایلی به نخست‌وزیری ندارد</h1>
      <address>
        <time datetime="2019-11-06T11:39:00+00:00">06 Nov 2019, 11:39</time>
      </address>
      <p>
        <i>یک روزنامه لبنانی اعلام کرد، نخست‌وزیر این کشور به مقامات و جریان‌های سیاسی گفته از نظر او تشکیل دولت وحدت ملی دیگر بی‌فایده است و در برهه فعلی نمی‌خواهد به نخست‌وزیری برگردد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>۲۱ روز از زمان آغاز ناآرامی‌ها در لبنان می‌گذرد و این کشور دیروز (سه شنبه) نیز شاهد ادامه روند اعتراضات بود.</p>
      <p>در زمینه تلاش برای تشکیل دولت جدید «جبران باسیل» وزیر خارجه لبنان دو روز پیش (دوشنبه) با «سعد الحریری» نخست‌وزیر دیدار کرد و گفته می‌شود این دو یک بار دیگر دیشب نیز دیدار کرده‌اند.</p>
      <figure>
        <img src="https://aftabnews.ir/files/fa/news/1398/8/15/356074_523.jpg"/>
      </figure>
      <p>دیدار دوم پس از آن صورت گرفت که الحریری و «علی حسن خلیل» وزیر دارایی لبنان و نزدیک به «نبیه بری» رئیس پارلمان به گفت و‌گو نشستند و این وزیر لبنان دیدگاه‌های دوگانه شیعه «حزب‌الله و امل» درباره روند تشکیل دولت را به اطلاع نخست‌وزیر رساند.</p>
      <p>روزنامه «الجمهوریه» در این زمینه نوشت: سعد الحریری همچنان بر نظر خود پافشاری می‌کند او تمایلی ندارد در این مرحله به نخست‌وزیری برگردد و این موضع خود را به اطلاع باسیل، حزب‌الله و تمامی سران و شخصیت‌هایی سیاسی که با وی دیدار کرده‌اند، رسانده است. الحریری گفته آماده است شخصیتی سیاسی مورد توافق همه را پیشنهاد دهد که نخست‌وزیر دولتی متشکل از افراد متخصص (تکنوکرات) شود؛ دولتی که هیچ وابستگی به احزاب و قوای سیاسی نداشته باشد.</p>
      <p>نخست‌وزیر لبنان در ادامه چندین اسم پیشنهاد داده که برخی از آنها قابل بررسی هستند. وی گفته از دلایل عدم تمایل وی برای بازگشت به نخست‌وزیری این است که از نظر او دیگر تشکیل دولت وحدت ملی بی‌فایده است.</p>
      <p>سعد الحریری بیست و هفتم آبان اعلام کرد، به بن‌رسیده و استعفای خود را کتبا تسلیم میشل عون کرد .</p>
      <p>بر اساس اعلام رسانه‌های لبنانی، گزینه تشکیل دولت تکنوکرات بدون حضور سعد الحریری بیشتر مطرح است و از جمله اسامی پیشنهادی برای پست نخست‌وزیری «ریا الحسن» وزیر کشور و «نواف سلام» قاضی دیوان بین‌المللی دادگستری و سفیر پیشین لبنان در سازمان ملل متحد هستند.</p>
      <p>طرح باسیل</p>
      <p>باسیل در دیدار با سعد الحریری طرحی شامل مفاد زیر را پیشنهاد داده است:</p>
      <p>۱-تشکیل دولتی بدون حضور سیاستمداران شناخته شده</p>
      <p>۲-نخست‌وزیر شخصی مورد قبول خود را پیشنهاد دهد تا با موافقت قوای سیاسی روند تشکیل دولت آغاز شود</p>
      <p>۳-قوای سیاسی افراد شایسته و فنی بویژه در زمینه اقتصادی را پیشنهاد دهد زیرا مرحله فعلی نیازمند تیمی شایسته است، سران سیاسی باید برای این تیم اطمینان ایجاد کنند و موانع را از سر آن بردارند</p>
      <p>۴-نظر طرف‌های معترض در خیابان‌ها پرسیده شود تا کاندیدهای مورد نظر آنها در دولت جدید وارد شوند</p>
      <p>نبیه بری:اولویت کنونی تشکیل سریع دولت است</p>
      <p>«نبیه بری» رئیس پارلمان لبنان دیروز اعلام کرد، اولویت فعلی تسریع در تشکیل دولت جدید است ؛ وضعیت کنونی «تأخیر» را نمی‌پذیرد، هر چه بیشتر تأخیر شود خطرات نیز افزایش پیدا می‌‌کند.</p>
      <p>وی همچنین از آغاز انقلاب قانونی برای مبارزه با فساد خبر داد و گفت، پیشنهادهایی درباره قوانین مهم مربوط به پایان دادن به روند محرمانه بودن اطلاعات حساب‌های بانکی و بازگرداندن اموال به غارت رفته وجود دارد.</p>
      <p>روسیه بر حمایت از لبنان تأکید کرد</p>
      <p>«میخائیل بوگدانوف» فرستاده روسیه در منطقه غرب آسیا و خاورمیانه با دیروز «امل ابوزید» مشاور رئیس‌جمهور لبنان دیدار کرد.</p>
      <p>بر اساس بیانیه وزارت خارجه روسیه، مسکو بر حمایت از حاکمیت، استقلال و ثبات لبنان تأکید کرد و گفته است، تمام مسایل باید به دست خود لبنانی‌ها و در چارچوب قانونی و با گفت‌وگو حل شود.</p>
      <p>بوگدانوف بر مردود دانستن هر مداخله خارجی در امور لبنان و بازی با «سناریوهای ژئوسیاسی» تأکید کرده است.</p>
    </article>
  </body>
</html>