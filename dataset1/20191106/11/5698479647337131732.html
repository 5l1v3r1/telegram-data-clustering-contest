<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/06/iran-starts-injecting-uranium-gas-into-centrifuges-at-fordow"/>
    <meta property="og:site_name" content="euronews"/>
    <meta property="article:published_time" content="2019-11-06T11:22:30+00:00"/>
    <meta property="og:title" content="کاهش تعهدات برجامی ایران؛ ۲ هزار کیلوگرم گاز UF6 به فردو منتقل شد"/>
    <meta property="og:description" content="روند گازدهی به سانتریفیوژهای فعال در سایت فردو با حضور بازرسان آژانس بین المللی انرژی اتمی از صبح چهارشنبه ۱۵ آبان آغاز شد."/>
  </head>
  <body>
    <article>
      <h1>کاهش تعهدات برجامی ایران؛ ۲ هزار کیلوگرم گاز UF6 به فردو منتقل شد</h1>
      <address><time datetime="2019-11-06T11:22:30+00:00">06 Nov 2019, 11:22</time> by <a rel="author">یورونیوز فارسی </a></address>
      <p>روند گازدهی به سانتریفیوژهای فعال در سایت فردو (در استان قم) با حضور بازرسان آژانس بین المللی انرژی اتمی از صبح چهارشنبه ۱۵ آبان آغاز شد.</p>
      <p>طبق گزارش رسانه‌های ایران، حدود ۲۰۰۰ کیلوگرم گاز هگزا فلوراید اورانیوم (UF6 - ترکیبی که در غنی سازی اورانیوم به‌کار می‌رود) پس از انتقال از مجتمع غنی سازی نطنز به مجتمع غنی سازی فردو در سالن خوراک دهی مجتمع فردو قرار گرفت.‌‌</p>
      <p>حسن روحانی، رئیس جمهوری ایران روز سه‌شنبه ۱۴ آبان‌ به سازمان انرژی اتمی ایران دستور داد تا از ۱۵ آبان، گام چهارم کاهش تعهدات برجامی را که گازدهی به ۱۰۴۴ سانتریفیوژ فعال در سایت غنی‌سازی فردو است، آغاز کند.</p>
      <figure>
        <img src="https://static.euronews.com/articles/stories/04/28/18/04/606x340_cmsv2_635b8de1-feab-5b6b-b693-cc3a59742065-4281804.jpg"/>
        <figcaption>عملیات انتقال مخزن حاوی گاز هگزا فلوراید اورانیوم به فردو</figcaption>
      </figure>
      <p>طبق برجام قرار بود ۱۰۴۴ سانتریفیوژ در فردو تنها بچرخند و ایران به آن‌ها گاز تزریق نکند.</p>
      <p>حسن روحانی همچنین پیش بینی کرد که ممکن است کشورهای دیگر پس از این اقدام «سر و صدا» کنند. وی افزود: «حساسیت آنها را می‌دانیم ولی هروقت به تعهداتشان عمل کردند تزریق گاز را قطع خواهیم کرد.»</p>
      <h3>سخنگوی سازمان انرژی اتمی ایران: شنبه آینده به غنی‌سازی ۴.۵ درصدی می‌رسیم</h3>
      <p>بهروز کمالوندی، سخنگوی سازمان انرژی اتمی ایران درباره اقدام امروز ایران گفت: «قرار بود بر اساس برجام غنی سازی در فردو انجام نشود اما درمرحله اول گام چهارم کاهش تعهدات برجامی، انتقال مواد [به فردو] انجام شد. در مرحله دوم باید به خطوط خوراک وصل شود و مراحل دیگر در چند ساعت آینده انجام می‌شود.»</p>
      <p>وی افزود: «ساعت ۱۲ امشب عملاً گاز را به سانتریفیوژها تزریق می‌کنیم و چند ساعت طول می‌کشد تا به مرحله پایداری برسد و روز شنبه که مجددا بازرسان آژانس خواهند آمد به مرحله‌ای می‌رسیم که حدود ۴.۵ درصد غنی‌سازی خواهیم داشت.»</p>
      <p>توافق هسته‌ای وین در سال ۲۰۱۵، ایران را در ازای لغو تحریم‌های بین المللی به محدود کردن برنامه هسته‌ای ملزم کرد اما این پیمان بین‌المللی پس از روز هشتم مه ۲۰۱۸ (۱۸ اردیبهشت ۱۳۹۷) یعنی زمان خروج آمریکا از برجام متزلزل شد. یک سال پس از اقدام آمریکا و بازگشت تحریم‌ها، ایران نیز تاکنون در چهار گام تعهدات خود را کاهش داده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/05/ali-akbar-salehi-iran-enrich-uranium-to-5-fordow-zarif-easy-solution-eu-abide-by-your-obl">صالحی: غنی سازی ۵ درصدی را در تاسیسات فردو آغاز می‌کنیم</a>
        </li>
        <li>
          <a href="https://farsi.euronews.com/2019/11/05/eu-france-russia-concerned-by-iran-s-latest-nuclear-steps-fears-for-2015-deal">واکنش‌ها به چهارمین گام کاهش تعهدات هسته‌ای ایران</a>
        </li>
      </ul>
    </article>
  </body>
</html>