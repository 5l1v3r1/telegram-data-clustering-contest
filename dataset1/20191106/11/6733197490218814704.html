<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/novy-ssangyong-korando-2019-cena-v-cr-vybava-motory-technicka-data"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-06T11:35:00+00:00"/>
    <meta property="og:title" content="Nový SsangYong Korando má kompletní ceník. Tak bohatou výbavu nikdo nečekal"/>
    <meta property="og:description" content="Jak bylo očekáváno, SsangYong v Česku naplno spouští prodej nové generace SUV Korando. Ceník tak už doplňuje rovněž cenovka naftové motorizace a kompletní řada výbav."/>
  </head>
  <body>
    <article>
      <h1>Nový SsangYong Korando má kompletní ceník. Tak bohatou výbavu nikdo nečekal</h1>
      <h2>Jak bylo očekáváno, SsangYong v Česku naplno spouští prodej nové generace SUV Korando. Ceník tak už doplňuje rovněž cenovka naftové motorizace a kompletní řada výbav.</h2>
      <address><time datetime="2019-11-06T11:35:00+00:00">06 Nov 2019, 11:35</time> by <a rel="author">Daniel Fuglevič</a></address>
      <p>Konkurent Škody Karoq, Nissanu Qashqai či Kie Sportage již odhaluje naplno své ceny. SsangYong po opětovném vstoupení na český trh silně <a href="https://www.autorevue.cz/sit-dealerstvi-vozu-ssangyong-je-zase-o-neco-vetsi-konecne-uz-pochodite-i-v-praze">navyšuje své působení</a> a nová generace Koranda má pochopitelně dále rozšířit povědomí o korejské značce. A jak byste očekávali, samozřejmě chce zaujmout hlavně cenovkou.</p>
      <p>O technice či praktičnosti (kufr o objemu 551 litrů) jsme se rozepsali již během <a href="https://www.autorevue.cz/autosalon-zeneva-zive-ssangyong-korando-je-oficialne-tady-a-nemeli-byste-jej-prehlizet">premiéry v Ženevě</a>. Teď jen stačí nahlédnout do ceníku, který podle dřívějších informací nabízí Korando buď s 1,5litrovým přeplňovaným <b>benzinovým čtyřválcem</b> o výkonu <b>120 kW (163 koní)</b>, nebo <b>naftovým čtyřválcem</b> o objemu 1,6 litru a výkonu <b>100 kW (136 koní)</b>. Motorizace jsou standardně spojeny s šestistupňovou manuální skříní a můžete je libovolně kombinovat se čtveřicí výbav.</p>
      <related>
        <a href="https://www.autorevue.cz/autosalon-zeneva-zive-ssangyong-korando-je-oficialne-tady-a-nemeli-byste-jej-prehlizet"/>
      </related>
      <p>Právě s benzinovým motorem je Korando nejlevnější, a to když zvolíte <b>výchozí úroveň ECO</b> začínající na ceně <b>439.900 Kč</b>. V případě stejné výbavy, ale volby naftového motoru, čekejte cenovku startující na <b>519.900 Kč</b>. Zahrnutou výbavou ve standardu přitom Korando vůbec nezklame.</p>
      <p>V základu tak čekejte tempomat, palubní počítač, elektricky ovládaná a vyhřívaná zrcátka, elektricky ovládaná okna vpředu i vzadu, manuální klimatizaci, boční a hlavové airbagy, LED osvětlení interiéru, infotainment s 8palcovým displejem (USB, DAB, zadní parkovací kamera, Android Auto &amp; Apple CarPlay), 17palcová litá kola, LED denní osvětlení a základní bílou barvu karoserie.</p>
      <related>
        <a href="https://www.autorevue.cz/elektricky-ssangyong-korando-se-blizi-bude-moci-zatopit-i-nove-skode-iv"/>
      </related>
      <p>Nehledě na výbavu má Korando vždy standardně i systém nouzového brzdění, funkci udržování jízdy v pruhu a varování před jeho opuštěním, upozornění na bezpečnou vzdálenost, systém rozpoznávání značek, automatické tlumení dálkových světel, sledování únavy řidiče a asistenty rozjezdu do kopce a sjíždění svahů.  </p>
      <p>Určitě potěší, že SsangYong podobně jako u svých dalších modelů nabízí pohon všech kol a šestistupňovou automatickou převodovku bez větší závislosti na zvolené motorizaci či výbavě (jedinou výjimkou je nedostupnost pohonu 4x4 u základní výbavy Eco). <b>Automat i pohon 4x4</b> vyjdou jednotlivě za <b>příplatek 38.900 Kč</b>. Metalické barvy karoserie jsou vždy příplatkem 9990 Kč.</p>
      <related>
        <a href="https://www.autorevue.cz/evropske-auto-roku-2020-coty-nominovane-vozy"/>
      </related>
      <p>Druhý <b>stupeň výbavy Style</b> začíná na cenách <b>474.900 Kč</b> (pro benzinový motor) a <b>554.900 Kč</b> (pro naftový). K základu přidává například přihrádku pro bezdrátové dobíjení telefonu, kožený volant, dvouzónovou automatickou klimatizaci, praktické doplňky pro zavazadlový prostor či střešní ližiny.</p>
      <p><b>U třetího stupně Clever</b> (od <b>519.900 Kč/ 599.900 Kč</b>) se již objevuje také kolenní airbag řidiče, parkovací senzory vpředu i vzadu, digitální přístrojový štít o velikosti 10,25 palce, vnitřní zrcátko s automatickým stmíváním, vyhřívání předních sedadel, chromované doplňky na karoserii či přední LED mlhovky.</p>
      <related>
        <a href="https://www.autorevue.cz/sit-dealerstvi-vozu-ssangyong-je-zase-o-neco-vetsi-konecne-uz-pochodite-i-v-praze"/>
      </related>
      <p><b>Nejvyšší stupeň výbavy Premium</b> (od <b>579.900 Kč/ 659.900 Kč</b>) nakonec přidá i vyhřívaný volant, kožené potahy sedadel a dveří, elektricky nastavitelná přední sedadla s odvětráváním, 18palcová litá kola nebo přední full-LED světlomety.</p>
      <table>
        <tr>
          <th colspan="3">SsangYong Korando – technické údaje a české ceny</th>
        </tr>
        <tr>
          <td>
            <b>Motor</b>
          </td>
          <td align="center">
            <b>1.5 Turbo e-XGI</b>
          </td>
          <td align="center">
            <b>1.6 e-XDI</b>
          </td>
        </tr>
        <tr>
          <td>
            <b>Zdvihový objem [cm<sup>3</sup>]</b>
          </td>
          <td align="center">1497</td>
          <td align="center">1597</td>
        </tr>
        <tr>
          <td>
            <b>Převodovka</b>
          </td>
          <td align="center">6M(6A)</td>
          <td align="center">6M(6A)</td>
        </tr>
        <tr>
          <td>
            <b>Výkon [kW/min]</b>
          </td>
          <td align="center">120/5000-5500</td>
          <td align="center"> 100/4000</td>
        </tr>
        <tr>
          <td>
            <b>Točivý moment [Nm/min]</b>
          </td>
          <td align="center">280/1500-4000<br/>(260/1500-4000)</td>
          <td align="center">300/1500-3000<br/>(324/1500-2500)</td>
        </tr>
        <tr>
          <td>
            <b>Zrychlení 0-100 km/h [s]</b>
          </td>
          <td align="center">neuvedeno</td>
          <td align="center">neuvedeno</td>
        </tr>
        <tr>
          <td>
            <b>Maximální rychlost [km/h]</b>
          </td>
          <td align="center">191(193)</td>
          <td align="center">180(181)</td>
        </tr>
        <tr>
          <td>
            <b>Provozní hmotnost [kg]</b>
          </td>
          <td align="center">1405(1435)</td>
          <td align="center">1505(1535)</td>
        </tr>
        <tr>
          <td>
            <b>Spotřeba paliva [l/100 km]</b>
          </td>
          <td align="center">6,8(7,1)</td>
          <td align="center"> 5,0-5,1(5,5)</td>
        </tr>
        <tr>
          <td>
            <b>Cena ECO</b>
            <b> [Kč]</b>
          </td>
          <td align="center">
            <b>439.900</b>
          </td>
          <td align="center">
            <b>519.900</b>
          </td>
        </tr>
        <tr>
          <td>
            <b>Cena Style  [Kč]</b>
          </td>
          <td align="center">
            <b>474.900</b>
          </td>
          <td align="center">
            <b> 554.900</b>
          </td>
        </tr>
        <tr>
          <td>
            <b>Cena Clever [Kč]</b>
          </td>
          <td align="center">
            <b> 519.900</b>
          </td>
          <td align="center">
            <b> 599.900</b>
          </td>
        </tr>
        <tr>
          <td>
            <b>Cena Premium [Kč]</b>
          </td>
          <td align="center">
            <b>579.900</b>
          </td>
          <td align="center">
            <b>659.900</b>
          </td>
        </tr>
        <tr>
          <td colspan="3">
            <i>Příplatek za pohon 4x4 a šestistupňovou automatickou převodovku činí jednotlivě 38.900 Kč.</i>
          </td>
        </tr>
      </table>
      <related>
        <h4>Určitě si přečtěte</h4>
        <a href="https://www.autorevue.cz/test-mazda-3-skyactiv-d-85-kw-valka-proti-mainstreamu"/>
        <a href="https://www.auto.cz/legendarni-rusky-traktor-kirovec-k-700-a-jeho-naslednici-kde-se-vzalo-jeho-jmeno-131944"/>
        <a href="https://www.autorevue.cz/skoda-kodiaq-rs-ceska-uprava-dieselpower"/>
        <a href="https://www.auto.cz/nova-skoda-octavia-4-oficialne-prohledli-jsme-ji-nazivo-do-posledniho-detailu-bude-to-hit-131971"/>
        <a href="https://www.autorevue.cz/zmerili-jsme-benzin-s-oktanovym-cislem-95-98-a-100-vysledek-prekvapil"/>
        <a href="https://www.autorevue.cz/v-cine-zarizli-dotace-na-elektromobily-nasledek-na-sebe-nenechal-dlouho-cekat"/>
        <a href="https://www.autorevue.cz/cesi-se-zblaznili-do-pistaciove-fabie-existuje-ale-neco-mnohem-raritnejsiho"/>
        <a href="https://www.autorevue.cz/testujeme-novou-skodu-kamiq-ptejte-se-co-vas-zajima-nove-fotky-a-video"/>
        <a href="https://www.autorevue.cz/toyota-corolla-sedan-2019-prime-vip-cena-vybava-technicka-data"/>
        <a href="https://www.autorevue.cz/skoda-superb-1-generace-dobovy-cenik-2002"/>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
        <a href="https://www.autorevue.cz/nova-skoda-superb-scout-do-detailu-presvedci-vas-stale-stejny-recept"/>
      </related>
    </article>
  </body>
</html>