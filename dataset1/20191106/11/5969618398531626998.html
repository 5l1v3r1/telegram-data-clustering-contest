<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Olympiakos/alhtheia-mporei-sto-monaxo-o-olympiakos.5633533.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-06T11:20:00+00:00"/>
    <meta property="og:title" content="Αλήθεια, μπορεί στο Μόναχο ο Ολυμπιακός;"/>
    <meta property="og:description" content="Το 5-1 της Μπάγερν από την Άιντραχτ είναι θετικό ή αρνητικό για τον Ολυμπιακό; Πώς εξέλαβαν στο Μόναχο τις δηλώσεις των ερυθρόλευκων για νίκη; Ποιον παίκτη ξεχώρισαν οι Βαυαροί στο Γ. Καραϊσκάκης ; Μπορούν οι Πειραιώτες να πάρουν βαθμό ή βαθμούς στην Allianz Arena; Το Sport24.gr απαντά σε έξι ερωτήματα."/>
  </head>
  <body>
    <article>
      <h1>Αλήθεια, μπορεί στο Μόναχο ο Ολυμπιακός;</h1>
      <h2>Το 5-1 της Μπάγερν από την Άιντραχτ είναι θετικό ή αρνητικό για τον Ολυμπιακό; Πώς εξέλαβαν στο Μόναχο τις δηλώσεις των "ερυθρόλευκων" για νίκη; Ποιον παίκτη ξεχώρισαν οι Βαυαροί στο "Γ. Καραϊσκάκης"; Μπορούν οι Πειραιώτες να πάρουν βαθμό ή βαθμούς στην Allianz Arena; Το Sport24.gr απαντά σε έξι ερωτήματα.</h2>
      <address><time datetime="2019-11-06T11:20:00+00:00">06 Nov 2019, 11:20</time> by <a rel="author">Δημήτρης Σαμόλης</a></address>
      <p>Ο <a href="https://www.sport24.gr/football/omades/olympiakos/">Ολυμπιακός </a>επέστρεψε στο Μόναχο τέσσερα χρόνια μετά. Το 2015 επί Μάρκο Σίλβα η Μπάγερν επικράτησε 4-0. Τώρα, οι "ερυθρόλευκοι" του Πέδρο Μαρτίνς πιστεύουν ότι μπορούν να πάρουν θετικό αποτέλεσμα στην Allianz Arena, στον αγώνα για την 4η αγωνιστική των ομίλων του <a href="https://www.sport24.gr/football/ChampionsLeague/">Champions League</a>.</p>
      <p>Πόσο πιθανό είναι όμως κάτι τέτοιο; Υπάρχουν πιθανότητες; Στο πρώτο παιχνίδι που έγινε στο "Γ. Καραϊσκάκης", η <a href="https://www.sport24.gr/football/omades/Bayern/">Μπάγερν </a>η αλήθεια είναι ότι δεν φόρτσαρε ιδιαίτερα, δεν εντυπωσίασε, αλλά νίκησε 2-3. Είχε απέναντί της έναν σοβαρό Ολυμπιακό, που κυνήγησε μέχρι τέλους την ισοπαλία.</p>
      <p>Τώρα υπάρχουν ιδιαιτερότητες. Οι Βαυαροί παίζουν στο γήπεδό τους, προέρχονται από βαριά ήττα στη Μπουντεσλίγκα (<a href="https://www.sport24.gr/football/Germany/h-mpagern-synetrivh-me-pentara-apo-thn-aintraxt.5631249.html">5-1 από την Άιντραχτ Φρανκφούρτης</a>) και το κυριότερο είναι ότι άλλαξαν προπονητή. Ο Νίκο Κόβατς απολύθηκε και προσωρινά τη θέση του πήρε ο Χανς-Ντίτερ Φλικ.</p>
      <p>Τι ποδόσφαιρο θα θελήσει να παίξει ο Γερμανός; Αλήθεια, υπάρχει κάποιος παίκτης από το πρώτο παιχνίδι που έκανε ιδιαίτερη εντύπωση στους Γερμανούς; Το <b>Sport24.gr </b>επιχειρεί να δώσει απαντήσεις σε όλα αυτά τα ερωτήματα και θα το κάνει με τη βοήθεια του Φίλιπ Κέσλερ, του δημοσιογράφου που καλύπτει το ρεπορτάζ της Μπάγερν στην εφημερίδα "<a href="https://www.bild.de/">Bild</a>" και ο οποίος είχε ταξιδέψει στον Πειραιά για να καλύψει το παιχνίδι του Φαλήρου.</p>
      <figure>
        <img src="https://www.sport24.gr/incoming/article5633710.ece/BINARY/w620/44.jpg"/>
      </figure>
      <p>
        <b>
          <i>(Ο Φίλιπ Κέσλερ με τον Νταβίντ Αλάμπα)</i>
        </b>
      </p>
      <p>Για να πάρουμε λοιπόν απαντήσεις σε έξι ερωτήματα που εγείρονται γύρω από το αποψινό παιχνίδι στην Allianz Arena...</p>
      <h3>ΕΙΧΑΝ ΠΡΟΒΛΗΜΑ ΟΙ ΠΑΙΚΤΕΣ ΜΕ ΤΟΝ ΚΟΒΑΤΣ;</h3>
      <p>Ο Κέσλερ παραδέχεται ότι η κατάσταση στη Μπάγερν με τον Κροάτη είχε φτάσει στα άκρα. Ενώ ο προπονητής τους είχε ζητήσει συγκεκριμένα πράγματα, εκείνοι στο γήπεδο δεν τα εφάρμοσαν. Όχι βέβαια πως και ο ίδιος μπορούσε να κάνει τη διαφορά σε τακτικά θέματα. Σαφής τρόπος παιχνιδιού εκ μέρους της γερμανικής ομάδα δεν υπήρχε.</p>
      <p>Ο Κόβατς είχε πρόβλημα με τα αστέρια του βαυαρικού συλλόγου, την ίδια ώρα που ως προπονητής δεν είχε κατακτήσει κάτι σπουδαίο, αν εξαιρεθεί το πρωτάθλημα της σεζόν 2018-2019. Επίσης, όταν προσελήφθη δεν ήταν η Νο1 επιλογή της διοίκησης.</p>
      <h3>ΤΟ 5-1 ΘΑ ΕΠΙΔΡΑΣΕΙ ΓΙΑ ΤΗ ΜΠΑΓΕΡΝ ΘΕΤΙΚΑ Ή ΑΡΝΗΤΙΚΑ;</h3>
      <p>Στη Μπάγερν θεωρούν, όπως ισχυρίζεται ο Γερμανός ρεπόρτερ, ότι πλέον η κατάσταση αλλάζει προς το καλύτερο. Ότι η παρουσία του Φλικ στη θέση του πρώτου προπονητή δίνει ώθηση.</p>
      <figure>
        <img src="https://www.sport24.gr/incoming/article5633713.ece/BINARY/w620/65.jpg"/>
      </figure>
      <p>Ποδοσφαιριστές όπως οι Μίλερ και Μαρτίνεθ, που είχαν προβλήματα με τον Κόβατς, τώρα θα απελευθερωθούν και θα αποδώσουν αυτό που πραγματικά μπορούν.</p>
      <h3>ΤΙ ΠΟΔΟΣΦΑΙΡΟ ΘΑ ΕΠΙΧΕΙΡΗΣΕΙ ΝΑ ΠΑΙΞΕΙ Ο ΦΛΙΚ;</h3>
      <p>Ο Γερμανός κόουτς, άλλοτε βοηθός του Λεβ στην εθνική Γερμανίας (2006-2014), θέλει να δει από τη Μπάγερν ποδόσφαιρο α λα Λίβερπουλ. Μια δραστήρια στον αγωνιστικό χώρο ομάδα, που θα πιέζει ασφυκτικά, που θα παίζει με ταχύτητα και ένταση.</p>
      <h3>ΤΙ ΝΑ ΚΑΝΕΙ Ο ΟΛΥΜΠΙΑΚΟΣ ΓΙΑ ΝΑ ΠΑΡΕΙ ΒΑΘΜΟ - ΒΑΘΜΟΥΣ;</h3>
      <p>Στη Μπάγερν αντιλήφθηκαν από το πρώτο ματς ότι ο Ολυμπιακός δεν είναι αμελητέα ποσότητα και ότι χρειάζεται συγκέντρωση στο μάξιμουξ. Ο Κέσλερ μεταφέρει την άποψη των ανθρώπων της γερμανικής ομάδας για τους "ερυθρόλευκους": "Διαθέτουν πολύ καλούς εξτρέμ κι επίσης κεντρικούς χαφ με επιθετικές αρετές".</p>
      <p>Πώς μπορεί να ελπίζει σε βαθμό ή βαθμούς η ομάδα του Μαρτίνς; Αν καταφέρει να σκοράρει νωρίς ή αν όλα είναι ανοιχτά μέχρι τα τελευταία λεπτά, αυτό πιθανότατα θα αναγκάσει τη Μπάγερν να νιώσει ανασφάλεια.</p>
      <h3>ΠΟΙΟΣ ΕΡΥΘΡΟΛΕΥΚΟΣ ΕΝΤΥΠΩΣΙΑΣΕ ΠΕΡΙΣΣΟΤΕΡΟ;</h3>
      <p>Ιδιαίτερη εντύπωση είχαν κάνει στη Μπάγερν οι ακραίοι επιθετικοί του Ολυμπιακού. Στο "Γ. Καραϊσκάκης" είχαν ξεκινήσει οι Ποντένσε και Μασούρας. Πιθανότατα αυτούς θα δούμε και σήμερα. Αυτός όμως για τον οποίο έγινε ειδικη αναφορά είναι ο Γκιλιέρμε.</p>
      <p>"Είναι ο playmaker του Ολυμπιακού, πρέπει να τον σεβαστούμε και να τον προσέξουμε" λένε στη Μπάγερν. Παρεμπιπτόντως, από δικό του σουτ έγινε το 3-2 στο Φάληρο.</p>
      <h3>ΠΩΣ ΕΞΕΛΑΒΑΝ ΤΙΣ ΕΡΥΘΡΟΛΕΥΚΕΣ ΔΗΛΩΣΕΙΣ ΠΕΡΙ ΝΙΚΗΣ;</h3>
      <p>Δεν το θεωρούν κάτι αφύσικο. Στη Μπάγερν γνωρίζουν ότι είναι ανώτερη ομάδα, αλλά με βάση συγκεκριμένα φετινά παιχνίδια τους, ξέρουν πως δεν τους χαρακτηρίζει η σταθερότητα.</p>
      <p>
        <b>ΔΙΑΒΑΣΤΕ ΑΚΟΜΑ:</b>
      </p>
      <h4>
        <a href="https://www.sport24.gr/football/omades/Olympiakos/olympiakos-to-sxedio-gia-na-grapsei-istoria.5633381.html">Ολυμπιακός: Το σχέδιο για να γράψει ιστορία</a>
      </h4>
      <h4>
        <a href="https://www.sport24.gr/Columns/Charlie/h-mpagern-monaxoy-se-systrateysh.5633170.html">Η Μπάγερν Μονάχου σε συστράτευση</a>
      </h4>
      <h4>
        <a href="https://www.sport24.gr/football/omades/Olympiakos/olympiakos-video-apo-thn-proponhsh-sto-allianz-arena.5633329.html">Ολυμπιακός: Videos από την προπόνηση στο Allianz Arena</a>
      </h4>
      <h4>
        <a href="https://www.sport24.gr/football/omades/Olympiakos/martins-na-grapsoyme-istoria-sthn-edra-ths-mpagern.5633294.html">Μαρτίνς: "Να γράψουμε ιστορία στην έδρα της Μπάγερν"</a>
      </h4>
      <h4>
        <a href="https://www.sport24.gr/football/omades/Olympiakos/tsimikas-hrthame-sto-monaxo-gia-th-nikh.5633287.html">Τσιμίκας: "Ήρθαμε στο Μόναχο για τη νίκη"</a>
      </h4>
    </article>
  </body>
</html>