<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Fernando-Trueba-Javier-Mariscal-pellicula_0_2339166180.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T11:43:58+00:00"/>
    <meta property="og:title" content="Fernando Trueba i Javier Mariscal preparen una pel·lícula sobre la 'bossa nova'"/>
    <meta property="og:description" content="Tornaran a unir cinema d'animació i música en un nou film amb la veu de Jeff Goldblum"/>
  </head>
  <body>
    <article>
      <h1>Fernando Trueba i Javier Mariscal preparen una pel·lícula sobre la 'bossa nova'</h1>
      <h2>Tornaran a unir cinema d'animació i música en un nou film amb la veu de Jeff Goldblum </h2>
      <address>
        <time datetime="2019-11-06T11:43:58+00:00">06 Nov 2019, 11:43</time>
      </address>
      <p>El cineasta Fernando Trueba i l'artista plàstic Javier Mariscal tornaran a unir cinema d'animació i música en una nova pel·lícula, <i> They shot the piano player</i>, una cinta sobre la<i> bossa nova</i> en què l'actor Jeff Goldblum doblarà el personatge principal, un periodista novaiorquès que viu una aventura mentre intenta esbrinar les raons de la desaparició d'un jove i virtuós pianista brasiler. El film inclourà música de llegendes de la música brasilera com João Gilberto, Caetano Veloso, Gilberto Gil, Vinícius de Moraes i Paulo Moura.</p>
      <p><i>They shot the piano player</i> es mou en coordenades semblants a les de <i>Chico &amp; Rita</i> (2010), l'anterior film conjunt de Trueba i Mariscal, en què exploraven la rica tradició musical de Cuba a través de la història de dos enamorats. El film va ser nominat a l'Oscar a millor pel·lícula d'animació, una estatueta que finalment es va emportar <i>Rango</i>.</p>
      <p>La productora Film Constellation s'ha involucrat en el  finançament del projecte, que està en fase de preproducció. Segons un comunicat, la pel·lícula reflectirà un "efímer" moment de "llibertat creativa" als anys seixanta i setanta en una Amèrica Llatina que encara no estava "sepultada pels règims totalitaris". <i> They shot the piano player</i> vol celebrar l'origen de la <i>bossa nova</i>, un gènere musical que va sorgir del Brasil però que va conquerir el món amb la seva enorme expressivitat i sensualitat.</p>
    </article>
  </body>
</html>