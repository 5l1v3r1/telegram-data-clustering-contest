<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/drepte-hone---fikk-rodt-kort/71787849"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T11:25:08+00:00"/>
    <meta property="og:title" content="Drepte høne - fikk rødt kort"/>
    <meta property="og:description" content="Ivan Gazdek (23) gikk til angrep på en høne. Nå angrer han."/>
  </head>
  <body>
    <article>
      <h1>Drepte høne - fikk rødt kort</h1>
      <h2>Ivan Gazdek (23) gikk til angrep på en høne. Nå angrer han.</h2>
      <address><time datetime="2019-11-06T11:25:08+00:00">06 Nov 2019, 11:25</time> by <a rel="author">Magnus Gamlem</a></address>
      <p>Det var få tilskuere til stede under kampen mellom NK Jelengrad og Jasenovac i Kroatia. Lagene spiller på lavere nivå i det stolte fotballandet, og det var Jelengrad som fikk seirende ut i en knusende 8-1-seier.</p>
      <p>Det var imidlertid ikke det som skjedde på banen som fikk mest oppmerksomhet i etterkant.</p>
      <p>Blant publikum var det nemlig noen høner fra en nærliggende gård, og midt i kampen hoppet de over gjerdet og løp inn på banen. Da klikket det for Jelengrad-spiller Ivan Gazdek (23).</p>
      <h3>- Ikke med vilje</h3>
      <p>23-åringen løp mot hønene og sparket til den ene. Konsekvensene var fatale. Høna døde som følge av angrepet fra fotballspilleren, som fulgte opp med å plukke den opp og kaste dyret ut av banen.</p>
      <p>Etterpå var det en angrende synder som møtte pressen.</p>
      <p>- Tro meg, det var ikke med vilje. Jeg var nervøs da det skjedde (laget ledet 2-1). Selv i garderoben hadde vi en krangel, forteller han til <a href="https://www.24sata.hr/news/presudio-kokosi-u-zaru-borbe-zao-mi-je-kupio-sam-im-novu-657730">24sata.hr</a>.</p>
      <p>Han forsøkte å forklare handlingen sin nærmere.</p>
      <h3>- Fullt av bæsj</h3>
      <p>- Hønene løper inn på banen hele tida, og da må kampen stoppes. Banen er full av hønebæsj, og det er veldig uhygieniske forhold. Jeg løp til hønene for å jage dem vekk, sparket, og drepte en av dem ved et uhell.</p>
      <p>
        <b>Spilleren fikk rødt kort etter drapet. Bonden skal ikke ha blitt sur, men Gazdek fikk dårlig samvittighet og har kjøpt en ny høne til henne.</b>
      </p>
      <p>- Jeg sendte henne et brev og en ny høne for å si unnskyld, forteller han.</p>
      <h3>Elsker dyr</h3>
      <p>Høner på banen skal være et problem i lavere divisjoner i Kroatia, og Gazdek har et forslag til en løsning.</p>
      <p>- Hønene er ikke ute om natta, så vi kan spille da, spøker han.</p>
      <p>Jelengrad-spilleren håper ikke folk vil fordømme ham etter handlingen.</p>
      <p>- Jeg har en hund og to katter selv. Jeg har også hatt en papegøye, men den er dessverre død.</p>
    </article>
  </body>
</html>