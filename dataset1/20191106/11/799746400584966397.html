<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/6/7102691/"/>
    <meta property="og:site_name" content="Європейська правда"/>
    <meta property="article:published_time" content="2019-11-06T11:31:27+00:00"/>
    <meta property="og:title" content="Безвіз зі США для поляків почне діяти 11 листопада"/>
    <meta property="og:description" content="Громадяни Польщі зможуть подорожувати без віз до США з 11 листопада."/>
  </head>
  <body>
    <article>
      <h1>Безвіз зі США для поляків почне діяти 11 листопада</h1>
      <address>
        <time datetime="2019-11-06T11:31:27+00:00">06 Nov 2019, 11:31</time>
      </address>
      <p>Громадяни Польщі зможуть подорожувати без віз до США з 11 листопада.</p>
      <p>Як повідомляє "Європейська правда" з посиланням на <a href="https://www.tvn24.pl/">TVN 24,</a> про це у середу заявив президент Польщі Анджей Дуда після спілкування з послом США.</p>
      <p>"Пані посол повідомила мені, що сьогодні у Вашингтоні офіційно буде оголошено, що Польща допущена до безвізової програми та що безвізові мандрівки до Сполучених Штатів терміном до 90 днів з туристичною і бізнесовою метою стануть можливі з 11 листопада цього року, буквально за кілька днів", - сказав президент.</p>
      <p>Дуда подякував президентові США Дональду Трампу, який, як він сказав, рік тому пообіцяв, що Польща буде допущена до цієї безвізової програми до кінця його першого терміну.</p>
      <p>Нагадаємо, 4 жовтня президент США Дональд Трамп заявив, що <b><a href="https://www.eurointegration.com.ua/news/2019/10/4/7101565/">офіційно дозволив</a></b> включити Польщу в американську програму скасування віз.</p>
      <p>Ця програма надає громадянам країн-учасниць право в'їзду до Сполучених Штатів з метою бізнесу чи туризму до 90 днів без візи.</p>
      <p>Раніше повідомлялось, що відсоток відмов у візових зверненнях до консульств США у Польщі вперше в історії впав нижче 3% - це необхідна умова для відповідності безвізовій програмі США.</p>
      <related>
        <a href="https://www.eurointegration.com.ua/news/2019/10/4/7101565/"/>
      </related>
    </article>
  </body>
</html>