<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544226.html/%D8%A7%D8%AF%D8%A7%D9%85%D9%87-%D8%AA%D8%B9%D8%B7%DB%8C%D9%84%DB%8C-%D8%AC%D9%84%D8%B3%D8%A7%D8%AA-%D8%B3%D8%AA%D8%A7%D8%AF-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%85%D9%81%D8%A7%D8%B3%D8%AF-%D8%A7%D9%82%D8%AA%D8%B5%D8%A7%D8%AF%DB%8C--%D9%81%D8%B1%D8%A7%D8%B1-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%A7%D8%B2-%D9%BE%D8%A7%D8%B3%D8%AE%DA%AF%D9%88%DB%8C%DB%8C-%D8%AF%D8%B1%D8%A8%D8%A7%D8%B1%D9%87-%D8%AA%D8%B9%D8%B7%DB%8C%D9%84%DB%8C-%D8%A7%DB%8C%D9%86-%D8%AC%D9%84%D8%B3%D8%A7%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T11:26:00+00:00"/>
    <meta property="og:title" content="ادامه تعطیلی جلسات ستاد مبارزه با مفاسد اقتصادی/ فرار نمایندگان از پاسخگویی درباره تعطیلی این جلسات"/>
    <meta property="og:description" content="بررسی ها نشان می دهد از اردیبهشت سال 96 تا کنون تنها 44 جلسه از سوی ستاد مبارزه با مفاسد اقتصادی تشکیل شده است؛ این در حالی است که قرار بود این جلسات به صورت منظم و هر دو هفته یک بار برگزار شوند."/>
  </head>
  <body>
    <article>
      <h1>ادامه تعطیلی جلسات ستاد مبارزه با مفاسد اقتصادی/ فرار نمایندگان از پاسخگویی درباره تعطیلی این جلسات</h1>
      <h2>دانا گزارش می‌دهد؛</h2>
      <address>
        <time datetime="2019-11-06T11:26:00+00:00">06 Nov 2019, 11:26</time>
      </address>
      <p>بررسی ها نشان می دهد از اردیبهشت سال 96 تا کنون تنها 44 جلسه از سوی ستاد مبارزه با مفاسد اقتصادی تشکیل شده است؛ این در حالی است که قرار بود این جلسات به صورت منظم و هر دو هفته یک بار برگزار شوند.</p>
      <p>به گزارش خبرنگار <a href="http://www.dana.ir/">شبکه اطلاع رسانی راه دانا</a>؛ با گسترش پدیده فساد اقتصادی، بنا به ضرورت‌ مبارزه با فساد و پیرو صدور فرمان رهبر معظم انقلاب در مبارزه با فساد اقتصادی و ارتقای سلامت اداری در دهم اردیبهشت ماه ۱۳۸۰، ستاد مبارزه با مفاسد اقتصادی با هدف اصلی از بین بردن ریشه فساد مالی، اقتصادی، عمل قاطع و گره‌گشا با حضور معاونان قوای سه‌گانه به ریاست معاون اول رئیس‌جمهور تشکیل شد.</p>
      <p>در دولت یازدهم و دوازدهم، اسحاق جهانگیری، معاون اول رئیس‌جمهور ریاست این جلسات را برعهده داشت. اما بی نظمی های گسترده در تشکیل این جلسات همچنان با گذشت 6 سال از وظیفه دولت در راهبری این جلسات به چشم می خورد.</p>
      <p>بررسی ها نشان می دهد از اردیبهشت سال 96 تا کنون تنها 44 جلسه از سوی ستاد مبارزه با مفاسد اقتصادی تشکیل شده است؛ این در حالی است که قرار بود این جلسات به صورت منظم و هر دو هفته یک بار برگزار شود؛ اگر در این سال ها این جلسات به صورت مکرر و منظم برگزار شده بود، از ابتدای سال 96 تا انتهای مهرماه سال 98، می بایست حدود 66 جلسه برگزار شده باشد.</p>
      <p>بررسی ها نشان می دهد از ابتدای سال 96 تا کنون نه تنها 66 جلسه تشکیل نشده بلکه آمار دقیقی از برگزاری این جلسات در دست نیست و بر اساس گزارش های سایت ستاد مبارزه با فساد اقتصادی تنها 44 جلسه برگزار شده است که از خرداد ماه سال جاری تا کنون یعنی 5 ماه گذشته جلسه ای تشکیل نشده است.</p>
      <p>هرچند یکی از نمایندگان مدعی است آخرین جلسه مرداد ماه سال جاری بوده اما به نظر می رسد این جلسات دوباره ضرورت خود را برای دولت از دست داده است به طوری که در خوشبینانه ترین حالت سه ماه است که این جلسات تشکیل نشده است.</p>
      <p>در همین راستا پیگیری های خبرنگار دانا از شهباز حسن پور بیگلری، عضو ستاد مبارزه با مفاسد اقتصادی به جایی نرسید؛ این نماینده مجلس در پاسخ به این سوال که آخرین جلسه برگزار شده چه زمانی بوده است عنوان کرد: اطلاعی ندارم چرا که در حوزه انتخابیه به سر می برم و در این جلسات شرکت نکرده ام.</p>
      <p>وی در پاسخ به سوال دیگری مبنی بر اینکه با اراده خود در این جلسات شرکت نکرده و یا اینکه اساساً این جلسات تشکیل نشده است عنوان کرد: وارد حاشیه ها نشوید و در این مورد نمی توانم اظهار نظر کنم!</p>
      <figure>
        <img src="http://www.dana.ir/content/upload/4f3ab09c-3ae2-479b-8e91-139a1aef70c7.png"/>
      </figure>
      <p> </p>
      <p>عدم برگزاری جلسات ستاد مبارزه با مفاسد اقتصادی پیام خوبی را به به جامعه منتقل نمی کند؛ در شرایطی که قوه قضاییه تمام هم و غم خود را برای مقابله با مفاسد اقتصادی گمارده است و زمان محاکمه مفاسد اقتصادی فرا رسیده است تعلل در برگزاری این جلسات قابل قبول نیست.</p>
      <p>از طرف دیگر صرف برگزاری این جلسات کافی نبوده و تا زمانی که گزارش دقیقی از این جلسات منتشر نشود، مردم نمی توانند باور کنند که عزم و اراده جدی برای مبارزه با مفاسد اقتصادی وجود دارد.</p>
      <p>پیش از این حمیدرضا حاجی بابایی عضو کمیسیون برنامه و بودجه مجلس گفته بود: برگزار نشدن جلسات این ستاد موجب بی اعتمادی مردم می شود و این پیام را دارد که عزمی برای مقابله با اختلاس و چپاول گری وجود ندارد و به خصوص در شرایطی که اخبار مختلفی از مفاسد و سلاطین متعدد در جامعه پیچیده تعطیلی بیش از سه ماهه ی این جلسات هیچ توجیهی ندارد.</p>
      <p> </p>
      <p>انتهای پیام/ط</p>
    </article>
  </body>
</html>