<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231158/"/>
    <meta property="og:site_name" content="Українська правда"/>
    <meta property="article:published_time" content="2019-11-06T11:15:00+00:00"/>
    <meta property="og:title" content="Київ частково закрили для вантажівок"/>
    <meta property="og:description" content="По Києву обмежать рух вантажних автомобілів із масою понад 4,5 тонни у години пік із 07:00 до 10:00 ранку та ввечері із 17:00 до 20:00."/>
  </head>
  <body>
    <article>
      <h1>Київ частково закрили для вантажівок</h1>
      <address>
        <time datetime="2019-11-06T11:15:00+00:00">06 Nov 2019, 11:15</time>
      </address>
      <p>По Києву обмежать рух вантажних автомобілів із масою понад 4,5 тонни у години пік із 07:00 до 10:00 ранку та ввечері із 17:00 до 20:00.</p>
      <p>Про це заявили на <a href="https://www.facebook.com/5kanal/videos/433454923940000/?notif_id=1573033097302973&amp;notif_t=live_video">брифінгу</a> представників КМДА та <a href="https://kyivcity.gov.ua/news/iz_7_listopada_kiv_zakrivatimut_dlya_vantazhnikh_avtomobiliv_u_rankovi_ta_vechirni_godini_pik/">пресслужба</a> держадміністрації.</p>
      <p>Радник Київського міського голови Максим Бахматов підтвердив, що обмеження будуть впровадженні назавжди.</p>
      <p>"Це буде відсьогодні і назавжди…Точно ми починаємо в години пік і назавжди", - відповів Бахматов на питання, чи будуть обмеження стосуватися лише певного періоду.</p>
      <p>Водночас, у пресслужбі КМДА повідомляють, що нововведення запрацює з 7 листопада.</p>
      <p>Начальник управління патрульної поліції в Києві Юрій Зозуля розповів, що заходи будуть стосуватися пікових годин – ввечері і вранці.  </p>
      <p>"Ми будемо обмежувати в’їзд: тобто фури будуть паркуватися на під’їздах до Києва, щоб це не утворювало проблем для міста. Як тільки міський транспорт доїде на роботу, ми почнемо пускати фури", - сказав Зозуля.</p>
      <p>Наразі триває інформування водіїв вантажівок, а також установ та організацій, які мають стосунок до регулювання транспортних питань.</p>
      <p>Впроваджувати зміни почнуть на в’їзді зі сторони Житомира, а згодом і на інших в’їздах.</p>
      <p>За словами Бахматова, за добу в Київ в’їжджає до 50 тис. вантажних авто, що негативно позначається на трафіку та екології.</p>
      <p>КМДА повідомляє, що у години, коли в’їзд для великовантажних авто буде дозволено (з 20:00 до 07:00), рухатись вони зможуть наступними дорогами:</p>
      <ul>
        <li>просп. Бажана;</li>
        <li>Південний мостовий перехід через р. Дніпро;</li>
        <li>Столичне шосе;</li>
        <li>вул. Академіка Заболотного;</li>
        <li>Площа Одеська;</li>
        <li>Велика кільцева дорога;</li>
        <li>просп. Академіка Палладіна;</li>
        <li>вул. Міська;</li>
        <li>Гостомельське шосе;</li>
        <li>Нова дорога;</li>
        <li>просп. Мінський;</li>
        <li>площа Тараса Шевченка;</li>
        <li>вул. Полярна;</li>
        <li>вул. Богатирська;</li>
        <li>площа Тульська;</li>
        <li>просп. Степана Бандери;</li>
        <li>просп. Романа Шухевича (Генерала Ватутіна);</li>
        <li>площа Керченська;</li>
        <li>вул. Братиславська;</li>
        <li>просп. Броварський.</li>
      </ul>
      <p>
        <b>Нагадаємо: </b>
      </p>
      <ul>
        <li>Рух великогабаритних транспортних засобів часто забороняли по Києву у зимовий і літній період та під час погіршення погодних умов, проте заборона не була постійною.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/6/7231148/"/>
        <a href="https://www.pravda.com.ua/news/2019/11/6/7231138/"/>
        <a href="https://www.epravda.com.ua/news/2019/11/6/653381/"/>
      </related>
    </article>
  </body>
</html>