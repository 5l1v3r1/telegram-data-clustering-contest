<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/cinema-Urgell-reobrira-supermercat-finals_0_2339166158.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T11:28:05+00:00"/>
    <meta property="og:title" content="L'antic cinema Urgell de Barcelona reobrirà com a supermercat a final de mes"/>
    <meta property="og:description" content="Les obres inclouen un establiment de la cadena Bonpreu i un interior d'illa de nova creació"/>
  </head>
  <body>
    <article>
      <h1>L'antic cinema Urgell de Barcelona reobrirà com a supermercat a final de mes</h1>
      <h2>Les obres inclouen un establiment de la cadena Bonpreu i un interior d'illa de nova creació</h2>
      <address>
        <time datetime="2019-11-06T11:28:05+00:00">06 Nov 2019, 11:28</time>
      </address>
      <p>Ja hi ha data per inaugurar el <a href="https://www.ara.cat/societat/Que-passa-antic-cinema-Urgell_0_2087191261.html">supermercat de la cadena Bonpreu que fa anys que està projectat a l'espai de l'antic cinema Urgell</a>, al barri de Sant Antoni de Barcelona. Serà el divendres 29 de novembre. Així ho ha informat la cadena als clients que, fins aquest dissabte, feien la compra al supermercat que Bonpreu tenia al carrer Sepúlveda, entre els carrers Borrell i Urgell, molt a prop del nou establiment i que ja ha tancat a l'espera que entri en funcionament el nou local. <a href="https://www.ara.cat/societat/Bonpreu-obertura-cinema-Urgell_0_2175382492.html">Bonpreu va aconseguir desencallar el projecte del carrer Urgell el mes de febrer passat</a>, quan va obtenir la llicència municipal <a href="https://www.ara.cat/societat/LAjuntament-establiments-Sant-Antoni-Pla_0_1966603471.html">–la coincidència amb la tramitació del pla d’usos de Sant Antoni va endarrerir el procés</a>– i va poder engegar les obres després d'anys d'incertesa.</p>
      <figure>
        <img src="https://www.ara.cat/2013/05/25/cultura/que-gran-Balana-Alemany-Phenomena_925717476_44389990_117x66.jpg"/>
      </figure>
      <p>
        <a href="https://www.ara.cat/premium/cultura/Tanca-cinema-Urgell-anys-despres_0_925707483.html">Tanca el cinema Urgell 50 anys després</a>
      </p>
      <p>La primera previsió amb què es treballava, de fet, era inaugurar el supermercat l’any 2017 a la platea de l’antic cinema, <a href="https://www.ara.cat/premium/cultura/Tanca-cinema-Urgell-anys-despres_0_925707483.html">que va projectar la seva última pel·lícula –<i> Fast &amp; Furious 6</i>– el 2013</a> i que des d'aquell moment estava tancat.  Bonpreu va accelerar llavors la transformacióm, però va topar amb un altre entrebanc:<a href="https://www.ara.cat/societat/Alerta-amiant-antic-cinema-Urgell_0_2237776260.html"> la retirada de la coberta d'amiant de l’antic cinema, que va posar en guàrdia els veïns de la zona</a>. La reforma encara ara la recta final per poder obrir el supermercat, d'uns 1.500 metres quadrats, que s’està fent en paral·lel a la construcció d’un nou interior d’illa entre els carrers Urgell, Borrell, Sepúlveda i Floridablanca.</p>
      <p>L’operació ha de suposar, segons els càlculs inicials, una inversió d’uns set milions d’euros de Bonpreu, que assumeix tant el cost del súper com el de l’aparcament i el del nou espai públic. I la cadena treballa amb la idea de poder inaugurar el mateix dia tant el súper com l'aparcament (de 22 places per als clients del nou establiment) i l'espai públic, que tindrà 1.100 metres quadrats. Serà l'Ajuntament, amb tot, el que decidirà quan es posarà en marxa el nou interior d'illa, un cop doni el vistiplau a l'obra. </p>
      <p>
        <a href="https://www.ara.cat/societat/Bonpreu-obertura-cinema-Urgell_0_2175382492.html">Bonpreu desencalla l’obertura a l’antic Urgell</a>
      </p>
      <p>El pla de transformació va rebre la llum verda del districte de l’Eixample al principi del 2015, però no va ser fins a l’octubre del 2017 que es va aprovar el projecte d’urbanització necessari i, uns mesos després, el pla de reparcel·lació. El que va costar, després, va ser que que el projecte superés el tràmit d’obtenir la llicència necessària per començar les obres i Bonpreu treballava, des del febrer, amb l’objectiu d’obrir aquest any. Concretament, abans que s'acabi aquest mes de novembre.</p>
    </article>
  </body>
</html>