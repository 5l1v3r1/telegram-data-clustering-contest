<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/06/novyna/polityka/opublikuvaly-lyst-tramp-zaproshuye-zelenskoho-vashynhtona"/>
    <meta property="og:site_name" content="Слово і Діло"/>
    <meta property="article:published_time" content="2019-11-06T11:11:40+00:00"/>
    <meta property="og:title" content="Опублікували лист, де Трамп запрошує Зеленського до Вашингтона"/>
    <meta property="og:description" content="Президент США Дональд Трамп в травні надіслав листа Володимиру Зеленському, в якому привітав його з обранням на посаду президента України і пообіцяв непохитну підтримку з боку Вашингтона."/>
  </head>
  <body>
    <article>
      <h1>Опублікували лист, де Трамп запрошує Зеленського до Вашингтона</h1>
      <address>
        <time datetime="2019-11-06T11:11:40+00:00">06 Nov 2019, 11:11</time>
      </address>
      <p>
        <b>Президент США Дональд Трамп у травні надіслав листа <a href="https://www.slovoidilo.ua/persony/zelenskyi-volodymyr-oleksandrovych">Володимиру Зеленському</a>, в якому привітав його з обранням на посаду президента України і пообіцяв «непохитну підтримку» з боку Вашингтона.</b>
      </p>
      <p>Текст листа видання <a href="https://www.thedailybeast.com/trump-letter-promised-zelensky-unwavering-support-invited-him-to-white-house">The Daily Beast</a> опублікувало 5 листопада.</p>
      <p>У листі Трамп підкреслив, що Вашингтон і Київ є партнерами, які працюють разом для створення стабільної, процвітаючої і демократичної України, інтегрованої до євроатлантичної спільноти. Також він запросив Зеленського в Білий дім, як тільки вони знайдуть «слушний час».</p>
      <p>«<i>Успіх України є прикладом перемоги демократії над деспотизмом, що відроджуються. Підтримка Сполученими Штатами суверенітету і територіальної цілісності України непохитна</i>», - йдеться в листі.</p>
      <p>При цьому в виданні відзначають, що тон висловлювань Трампа про Україну в особистих бесідах дуже відрізняється від того, що було в тексті листа. Крім того, виконувач обов'язків начальника штабу Білого дому Мік Малвані заявив, що лист Зеленському був простою ввічливістю.</p>
      <p>Нагадаємо, <a href="https://www.slovoidilo.ua/2019/11/01/stattja/polityka/impichment-dedali-blyzhchyj-chym-zakinchytsya-ukrayinahejt-trampa">у США раніше розгорівся великий скандал</a> навколо липневої телефонної розмови Трампа із Зеленським, який став приводом для <a href="https://www.slovoidilo.ua/2019/11/05/novyna/svit/demokraty-pokazaly-pershi-stenohramy-svidchen-proceduri-impichmentu-trampa">початку процедури імпічменту американського лідера</a>. Як стверджують політичні опоненти президента США, посилаючись на свідчення інформатора, Трамп під час дзвінка намагався переконати Зеленського почати розслідування діяльності в Україні Хантера Байдена, який є сином колишнього віцепрезидента США Джозефа Байдена, в обмін на надання фінансової та військової допомоги Києву.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/05/novyna/svit/oprylyudneni-svidchennya-volkera-shhodo-impichmentu-trampa"/>
        <a href="https://www.slovoidilo.ua/2019/11/05/novyna/svit/konhresmeny-vyklykaly-o.-hlavy-aparatu-biloho-domu-sluxannya-impichmentu-trampa"/>
        <a href="https://www.slovoidilo.ua/2019/11/05/novyna/svit/demokraty-pokazaly-pershi-stenohramy-svidchen-proceduri-impichmentu-trampa"/>
        <a href="https://www.slovoidilo.ua/2019/11/04/novyna/svit/bilyj-dim-ne-bachyt-pidstav-impichmentu-trampa"/>
        <a href="https://www.slovoidilo.ua/2019/11/01/stattja/polityka/impichment-dedali-blyzhchyj-chym-zakinchytsya-ukrayinahejt-trampa"/>
        <a href="https://www.slovoidilo.ua/2019/11/02/novyna/svit/bilyj-dim-pidhotovlenyj-mozhlyvoho-impichmentu-trampa"/>
        <a href="https://www.slovoidilo.ua/2019/10/31/novyna/svit/palata-predstavnykiv-ssha-uxvalyla-rezolyucziyu-pidtrymku-impichmentu-trampa"/>
      </related>
    </article>
  </body>
</html>