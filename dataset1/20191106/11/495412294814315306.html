<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/manovra-renzi-tassa-auto-non-ci-sara-fioramonti-soldi-per-scuola-o-mi-dimetto/1945970/"/>
    <meta property="og:site_name" content="IlSussidiario"/>
    <meta property="article:published_time" content="2019-11-06T11:00:40+00:00"/>
    <meta property="og:title" content="Manovra, Renzi “Tassa auto non ci sarà”/ Fioramonti: “Soldi per scuola o mi dimetto”"/>
    <meta property="og:description" content="Manovra 2020, Matteo Renzi annuncia che non ci sarà la tassa sulle auto aziendali. Caos scuola: ministro Fioramonti chiede fondi."/>
  </head>
  <body>
    <article>
      <h1>Manovra, Renzi “Tassa auto non ci sarà”/ Fioramonti: “Soldi per scuola o mi dimetto”</h1>
      <h2>Manovra 2020, Matteo Renzi annuncia che non ci sarà la tassa sulle auto aziendali. Caos scuola: ministro Fioramonti chiede fondi.</h2>
      <address><time datetime="2019-11-06T11:00:40+00:00">06 Nov 2019, 11:00</time> by <a rel="author" href="https://www.ilsussidiario.net/autori/carmine-massimo-balsamo/" target="_blank">Carmine Massimo Balsamo</a></address>
      <p><b>Manovra 2020</b>, prosegue il dibattito al <b>Governo</b> sulle <a href="https://www.ilsussidiario.net/news/manovra-2020-tutte-le-misure-del-governo-tassa-sigarette-contante-e-auto-aziendali/1943694/"><b>misure della Legge di Bilancio</b></a>. Negli ultimi giorni si è discusso molto del numero di tasse presenti nella finanziaria, con <a href="https://www.ilsussidiario.net/news/matteo-renzi-al-maurizio-costanzo-show-il-leader-di-italia-viva-e-il-caos-governo/1945751/"><b>Matteo Renzi</b></a> tra i più critici. Dopo il <a href="https://www.ilsussidiario.net/news/manovra-ministro-gualtieri-critiche-maggioranza-sorprendono-sono-come-salvini/1944700/"><b>botta e risposta con il ministro dell’Economia Gualtieri</b></a>, il leader di Italia Viva è tornato alla carica sulle <a href="https://www.ilsussidiario.net/news/tassa-su-auto-aziendali-in-manovra-2020-dal-30-al-60-bufera-governo-ma-conte/1944133/"><b>tasse sulle auto aziendali</b></a>: <i>«Un’inspiegabile mazzata per la classe media»</i>, il parere dell’ex premier, che pochi minuti fa è tornato sull’argomento con un lungo post su Facebook. Il senatore di Rignano ha infatti annunciato che la nuova imposta non ci sarà: <i>«Nei giorni scorsi ci hanno accusato di essere sfasciacarrozze perché chiedevamo di cancellare provvedimenti sbagliati come l’aumento delle tasse sulle auto aziendali. Adesso che questa misura sbagliata è stata cancellata potremmo toglierci tanti sassolini dalle scarpe e chiedere che fine hanno fatto quelli che una settimana fa ci insultavano»</i>. Infine, l’elogio a Iv: <i>«Italia Viva è nata per risolvere problemi, non per fare polemiche. E adesso possiamo dire che la tassa sulle auto aziendali non ci sarà»</i>.</p>
      <h4>MANOVRA 2020, FIORAMONTI MINACCIA DIMISSIONI</h4>
      <p>Non mancano comunque le polemiche sulla manovra, con il <b>Partito Democratico</b> che lancia un messaggio agli alleati di <b>Governo</b>: come riporta l’Ansa, in casa dem è emersa <i>«esasperazione per i continui atteggiamenti di Renzi e Di Maio»</i>. Nella riunione di questa mattina, alla quale hanno partecipato ministri e capigruppo, è stato chiarito un concetto: <i>«A forza di tirare, la corda si spezza»</i>. Un messaggio chiaro e forte. E non è finita qui: ad alzare la voce ci ha pensato anche il ministro della <a href="https://www.ilsussidiario.net/news/scuola-la-riforma-virtuosa-e-a-costo-zero-che-fioramonti-puo-fare-subito/1934155/"><b>Scuola</b></a>, <b>Lorenzo Fioramonti</b>. Intervistato da Repubblica, l’esponente del <b>Movimento 5 Stelle</b> ha affermato:<i> «Non cedo. Voglio i 3 miliardi per la scuola o lascio il posto a un altro. Dopo una serie di esecutivi che hanno tagliato sull’istruzione, non mi posso accontentare di un governo che smette di prelevare soldi al Miur. Bisogna investire con forza»</i>. Fioramonti ha aggiunto: <i>«Stiamo vivendo un momento storico e abbiamo un’occasione irripetibile: un governo progressista può e deve sincronizzare l’Italia sull’orologio delle nazioni più progredite, che da anni hanno già fatto quello che io provo a proporre. A partire da un finanziamento importante, continuo e puntuale a ricerca, università e scuola».</i></p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/lamorgese-libia-pronto-a-rivedere-memorandum-migranti-orfini-ministro-ipocrita/1946195/"/>
        <a href="https://www.ilsussidiario.net/news/link-campus-giallo-del-bonifico-dopo-vittoria-m5s-erano-in-attesa-di-soldi-russi/1946177/"/>
        <a href="https://www.ilsussidiario.net/news/sondaggi-politici-lega-al-32-crollo-m5s-boom-fdi-fiducia-meloni-al-33/1945962/"/>
        <a href="https://www.ilsussidiario.net/news/carlo-calenda-vs-luisella-costamagna-video-choc-su-ilva-vai-a-farti-un-giro/1946151/"/>
        <a href="https://www.ilsussidiario.net/news/salvini-e-la-vignetta-su-disabile-che-vota-lega-vergogna-a-candidata-di-sinistra/1946121/"/>
        <a href="https://www.ilsussidiario.net/news/ilva-il-giurista-il-governo-ha-torto-scudo-penale-necessario-e-ora-un-decreto/1945896/"/>
      </related>
    </article>
  </body>
</html>