<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/06/bakanov-nezadovolenyj-rozpodilom-finansiv-sered-sylovyh-struktur/"/>
    <meta property="og:site_name" content="Рубрика"/>
    <meta property="article:published_time" content="2019-11-06T11:50:36+00:00"/>
    <meta property="og:title" content="Баканов незадоволений розподілом фінансів серед силових структур"/>
    <meta property="og:description" content="Керівник СБУ Іван Баканов висловив незгоду з рішенням РНБО щодо розподілу коштів серед силових структур. Прикордонники також не задоволені. Повідомляє українська служба BBC. 2 листопада на нараді РНБО, як з’ясувало BBC, не всі керівники силових відомств були задоволені пропозиціями щодо фінансування на наступний рік. Найбільшу незгоду з рішенням РНБО щодо розподілу коштів висловив керівник СБУ […]"/>
  </head>
  <body>
    <article>
      <h1>Баканов незадоволений розподілом фінансів серед силових структур</h1>
      <address><time datetime="2019-11-06T11:50:36+00:00">06 Nov 2019, 11:50</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/08/2019-08-29T171545Z_1750559201_RC1DCA9DD410_RTRMADP_3_UKRAINE-PARLIAMENT-620x420.jpg"/>
      </figure>
      <p>Фото Reuters<br/><b><b>Керівник СБУ Іван Баканов висловив незгоду з рішенням РНБО щодо розподілу коштів серед силових структур. Прикордонники також не задоволені.</b></b></p>
      <p>Повідомляє українська служба <a href="https://www.bbc.com/ukrainian/features-50287613?fbclid=IwAR1iY99xMGvUgbuURaKyLRFw-nuysKv2qEWnL8aIzF8fLuUKwSNQWWw1_lQ">BBC.</a></p>
      <p>2 листопада на нараді РНБО, як з’ясувало BBC, не всі керівники силових відомств були задоволені пропозиціями щодо фінансування на наступний рік.</p>
      <p>Найбільшу незгоду з рішенням РНБО щодо розподілу коштів висловив керівник СБУ Іван Баканов. Він вступав у жорстку дискусію з міністром оборони Андрієм Загороднюком і намагався довести, що таке рішення несправедливе.</p>
      <p>У коментарі журналістам Баканов підтвердив, що незадоволений таким фінансуванням, оскільки гроші є лише для зарплат, а на розвиток передбачили 5%.</p>
      <p>“Буду звертатися до парламентського комітету з питань нацбезпеки та оборони”, – сказав він.</p>
      <p><b>У проєкті бюджету на спецслужбу передбачили майже 12 млрд гривень, це на 2 мільярди більше ніж минулого року.</b> Але мінімальна потреба, за даними спецслужби, складає 15,5 млрд. Тобто СБУ не вистачає 3,5 млрд гривень, щоб прожити наступний рік і запустити реформу.</p>
      <p>Прикордонна служба сподівалася у 2020 році прирівняти зарплати до рівня військових Збройних сил. Зазначається, що з цим проєктом бюджету це зробити нереально, сьогодні в зоні ООС прикордонник в середньому отримує на 7 тисяч гривень менше військового ЗСУ. З новим бюджетом ця різниця трохи зменшиться, але повністю її не подолати.</p>
      <p>В проєкті бюджету до першого читання уряд суттєво збільшив фінансування РНБО.</p>
      <p>5 листопада під час презентації проєкту бюджету на 2020 рік міністр оборони Андрій Загороднюк повідомив, що на наступний рік на національну безпеку та оборону передбачено видатки в розмірі 245,8 млрд грн.</p>
      <p>Ці видатки порівняно з 2019 роком (212,0 млрд грн) збільшено на 33,8 млрд грн, або ж на 16%, та, згідно з рішенням Ради національної безпеки і оборони України від 2 листопада 2019 року, передбачено спрямувати: 135,5 млрд грн (3% ВВП) – на оборону; 110,3 млрд грн (2,45% ВВП) – на безпеку.</p>
    </article>
  </body>
</html>