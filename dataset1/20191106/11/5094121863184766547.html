<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/atomova-lilli-muzeum-ziskalo-snimek-slavne-ustecke-rodacky-zdobi-fasadu.html"/>
    <meta property="og:site_name" content="Deník.cz"/>
    <meta property="article:published_time" content="2019-11-06T11:00:00+00:00"/>
    <meta property="og:title" content="Atomová Lilli. Zatímco příbuzní Ústečanky umírali v ghettech, ona tvořila dějiny"/>
    <meta property="og:description" content="Od začátku listopadu mohou lidé vidět na fasádě jednoho z domů v ústecké Masarykově ulici fotografii Lilli Hornigové, česko-americké vědkyně, která spolupracovala na vývoji atomové bomby v rámci Projektu Manhattan. V roce 1921 se narodila právě v domě čp. 1603/70 v Ústí."/>
  </head>
  <body>
    <article>
      <h1>Atomová Lilli. Zatímco příbuzní Ústečanky umírali v ghettech, ona tvořila dějiny</h1>
      <address><time datetime="2019-11-06T11:00:00+00:00">06 Nov 2019, 11:00</time> by <a rel="author">Jan Prošek</a></address>
      <p>Příběh atomové vědkyně si Ústečané tímto netradičním způsobem připomínají díky iniciativě Michaely Valáškové, která se pokouší z pozice řadové obyvatelky vylepšovat veřejný prostor.</p>
      <figure>
        <img src="https://g.denik.cz/1/3f/operation-crossroads-baker-edit_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/incident-vela-slavi-vyroci-od-neznameho-jaderneho-vybuchu-uplynulo-40-let-20200920.html">Tajemný incident Vela: před 40 lety došlo k neznámému jadernému výbuchu Přečíst článek ›</a>
      </aside>
      <p>„Chtěla jsem vrátit paměť místa do ústeckých ulic a zpřítomnit nějakou zajímavou osobnost z dějin města. Myslím, že většina Ústečanů ani neví, že tady žila žena, která se účastí na vývoji první atomové bomby podílela na porážce hitlerovského Německa a jeho spojenců,“ sdělila Valášková, které se podařilo získat na tento projekt podporu 5000 korun od ústecké Spolchemie.</p>
      <p>Shodou náhod získalo Muzeum města Ústí nad Labem před nedávnou dobou kolekci fotografií od syna Lilli Hornigové z USA. Na dosud neznámých snímcích je zachycená slavná vědkyně v dětských letech právě v Ústí. „Když mě Míša popsala svůj záměr, nad výběrem osobnosti jsem moc neváhal. Jsou to působivé snímky,“ poznamenal historik Muzea města Ústí nad Labem Martin Krsek.</p>
      <h3>Židovský uprchlík</h3>
      <p>Lilli Hornigová se do Ameriky dostala jako židovský uprchlík. Patřila mezi 1500 vědců, kteří v posledních dvou letech druhé světové války pracovali na vývoji atomové bomby. „Zatímco její příbuzní v Evropě umírali v ghettech, ona v časové tísni, izolovaná v poušti Nového Mexika, řešila dílčí vědecké úkoly na konstrukci plutoniové bomby,“ přiblížil její situaci Martin Krsek.</p>
      <p>Hornigová osobně nepůsobila v nejužším autorském týmu, její manžel Donald Hornig ovšem ano. Podle dostupných informací byl prý dokonce úplně posledním člověkem, který kontroloval před výbuchem první atomovou zbraň světa.</p>
      <figure>
        <img src="https://g.denik.cz/1/a9/vybuch01_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/britske-jaderne-testy-v-50-letech-zasahly-20-tisic-vojaku-cekaji-na-odskodneni-20200924.html">Silnější než Hirošima. Britové v 50. letech provedli největší jaderný test dějin Přečíst článek ›</a>
      </aside>
      <p>Po jaderném testu se Lilli Hornigová připojila k petici žádající prezidenta USA ušetřit před novou bombou lidské cíle.</p>
      <p>V poválečné době se z Hornigové stala bojovnice za rovnoprávnost žen v akademickém světě. Dne 17. listopadu 2017 zemřela v zámořském městě Providence. V Americe byla Lilli Hornigová výrazně známější než ve svém rodném Ústí.</p>
    </article>
  </body>
</html>