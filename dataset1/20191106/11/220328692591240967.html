<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/dvama-novi-deputati-se-zaklekha-v-parlamenta-406011.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T11:23:32+00:00"/>
    <meta property="og:title" content="Двама нови депутати се заклеха в парламента"/>
    <meta property="og:description" content="Това са Руслан Тошев от листата на ГЕРБ-Варна и Мария Цветкова от листата на ОП в Ямбол"/>
  </head>
  <body>
    <article>
      <h1>Двама нови депутати се заклеха в парламента</h1>
      <address><time datetime="2019-11-06T11:23:32+00:00">06 Nov 2019, 11:23</time> by <a rel="author">Редактори, сн. БГНЕС</a></address>
      <p>Двама нови народни представители положиха днес клетва в парламента. Това са Руслан Тошев от листата на ГЕРБ-Варна и Мария Цветкова от листата на "Обединени патриоти" в Ямбол.</p>
      <p>Тошев заема мястото на Лиляна Павлова, след като тя напусна Народното събрание, за да заеме поста на вицепрезидент на Европейската инвестиционна банка.</p>
      <p>Мария Цветкова от квотата на ВМРО заема мястото на лидера на "Атака" Волен Сидеров. Той подаде оставка като обяви, че става общински съветник в София.</p>
      <p>Парламентът поднови днес работата си след местните избори.</p>
      <p>Започва гледането на бюджета за 2020-а по комисии</p>
      <p>Законопроектът за държавния бюджет ще се гледа днес за първи път в Народното събрание, на съвместно заседание на две комисии. Парламентарната комисия по икономическа политика и Комисията за наблюдение на приходните агенции и борбата със сивата икономика и контрабандата ще гласуват на първо четене общата финансова рамка в проекта, внесен от Министерския съвет. Очаква се в заседанието да участва и министърът на икономиката Емил Караниколов.</p>
      <p>В четвъртък обсъждането на бюджета продължава във финансовата комисия, разбит и по направления - парите на Националната здравноосигурителна каса и на Държавното обществено осигуряване.</p>
      <p>Законопроектът за държавния бюджет за 2020 година беше внесен от правителството в парламента на 31 октомври.</p>
    </article>
  </body>
</html>