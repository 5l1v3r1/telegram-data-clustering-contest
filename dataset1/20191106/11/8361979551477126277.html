<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/ukrbud-radnik-klichka-bahmatov-rozpoviv-chi-varto-hvilyuvatisya-investoram-novini-ukrajini-50051918.html"/>
    <meta property="og:site_name" content="НВ"/>
    <meta property="article:published_time" content="2019-11-06T11:49:00+00:00"/>
    <meta property="og:title" content="Радник Кличка про Укрбуд: Уже знайшовся інвестор. Чутки про Богдана і Вавриша — фігня"/>
    <meta property="og:description" content="Будівельній групі Укрбуд банкрутство не загрожує, тому що туди вже зайшов новий інвестор."/>
  </head>
  <body>
    <article>
      <h1>Радник Кличка про Укрбуд: Уже знайшовся інвестор. Чутки про Богдана і Вавриша — фігня</h1>
      <h2>Будівельній групі Укрбуд банкрутство не загрожує, тому що туди вже зайшов новий інвестор.</h2>
      <address>
        <time datetime="2019-11-06T11:49:00+00:00">06 Nov 2019, 11:49</time>
      </address>
      <p>Про це радник мера Києва Максим Бахматов сказав в інтерв'ю <a href="https://bihus.info/maksim-bakhmatov-v-ukrbud-zayshov-investor?fbclid=IwAR1X6xaCQMQ__XuUiGEcP2uogOJ_fIbrLtFhWcIWUoJMXDIyc-aONLW9bys">Bihus.Info</a>.</p>
      <p>"Вже знайшовся інвестор, він взагалі непублічний, щоб ви розуміли, це не будівельник, не публічна людина, він не з цього бізнесу, йому просто цікаво зайти в новий цікавий проект», - сказав він.</p>
      <p>Бахматов відмовився назвати ім'я інвестора і суму інвестицій.</p>
      <p>«Ми скоро взнаємо, хто це», - додав він.</p>
      <p>Бахматов також назвав «фігнею» інформацію ЗМІ про перехід компанії в сферу впливу генерального директора компанії SAGA Development Андрія Вавриша - друга і партнера Андрія Богдана, голови Офісу президента.</p>
      <p>«Що я чув, що там вже і Богдан, і Вавриш - це все фігня», - заявив радник Кличка.</p>
      <p>Нагадаємо, 22 жовтня Вищий антикорупційний суд заарештував колишнього власника ключової компанії холдингу Укрбуд Девелопмент Максима Микитася до 14 листопада з правом внести заставу на суму приблизно 80 млн грн. Через кілька днів він вийшов під заставу.</p>
      <p>Детективи Національного антикорупційного бюро (НАБУ)<a href="https://nv.ua/ukr/ukraine/politics/kvartiri-dlya-nacgvardiji-eks-nardepu-povidomili-pro-pidozru-novini-ukrajini-50046007.html"> повідомили про підозру</a> Максиму Мікитасю на початку жовтня, про що раніше писав НВ Бізнес. За версією слідства, підконтрольна екс-нардепу компанія-забудовник у 2000-х роках уклала угоду з ГУ внутрішніх військ МВС України (реорганізовано в ГУ Нацгвардії України) про будівництво житлового комплексу на території військової частини. В обмін на земельну ділянку площею приблизно 1 га в центрі Києва Нацгвардія мала отримати в ЖК Аристократ 50 квартир і 30 паркомісць. Але в 2016—2017 роках Нацгвардія відмовилася від цих квартир і паркомісць на Печерську в обмін на 65 квартир у ЖК Оберіг біля станції метро Червоний хутір на околиці столиці.</p>
      <p>У Спеціалізованій антикорупційній прокуратурі (САП) вважають, що через ці угоди втрачено держактиви на 81,6 млн грн. У середині травня детективи НАБУ затримали у цій справі генерального директора компанії Укрбуд Девелопмент Олега Майбороду, екс-командувача Національної гвардії України Юрія Аллерова й оцінювача Алісу Грищук. Через кілька днів їх відпустили. Укрбуд Девелопмент, який займається реалізацією близько 26 проектів, звинувачення спростовують.</p>
      <p>НВ Бізнес раніше писав, що компанія <a href="https://nv.ua/ukr/biz/consmarket/ukrbud-aresht-eks-vlasnika-protesti-i-maybutnye-kompaniji-novini-ukrajini-50049502.html">могла перейти в сферу впливу Вавриша.</a> Він свою причетність до Укрбуду спростовує.</p>
    </article>
  </body>
</html>