<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32960/jamo-s801pm-diffusori-a-due-anime-speaker-hi-fi-e-diffusore-bluetooth"/>
    <meta property="og:site_name" content="DDay.it"/>
    <meta property="article:published_time" content="2019-11-06T11:36:00+00:00"/>
    <meta property="og:title" content="Jamo S801PM, diffusori a due anime: speaker hi-fi e diffusore bluetooth"/>
    <meta property="og:description" content="Nuovo arrivo nella gamma di diffusori S801 di Jamo: il PM è una diffusore stereo amplificato dotato di connessione bluetooth ma anche con ingressi analogici e digitali per chi vuole formare un vero impianto stereo con un piccolo budget."/>
  </head>
  <body>
    <article>
      <h1>Jamo S801PM, diffusori a due anime: speaker hi-fi e diffusore bluetooth</h1>
      <h2>Nuovo arrivo nella gamma di diffusori S801 di Jamo: il PM è una diffusore stereo amplificato dotato di connessione bluetooth ma anche con ingressi analogici e digitali per chi vuole formare un vero impianto stereo con un piccolo budget.</h2>
      <address><time datetime="2019-11-06T11:36:00+00:00">06 Nov 2019, 11:36</time> by <a rel="author">Roberto Faggiano</a></address>
      <p>Il nuovo Jamo S801 PM non è il solito diffusore bluetooth per ascoltare solo musica in streaming ma <b>un vero monitor amplificato fornito in coppia stereo e completo di ingressi analogici e digitali</b>, molto ben rifinito e con gli stessi altoparlanti impiegati nella serie Studio del marchio danese. <b>Il prezzo di listino di 299 euro</b> la coppia è, dopo queste premesse, molto interessante e competitivo con diffusori bluetooth molto più semplici nella costruzione.</p>
      <figure>
        <img src="https://cdn.dday.it/system/uploads/picture/image/58361/content_small_S-801PM_White_Front__1_.jpg"/>
      </figure>
      <p>La configurazione degli S801 PM prevede un diffusore dotato di ingressi e amplificatore e un diffusore identico ma passivo. In dotazione troviamo un telecomando per variare il volume e scegliere la sorgente, l'alimentatore esterno e un cavetto per collegare il diffusore passivo. Sul diffusore attivo spiccano gli <b>ingressi per una qualsiasi sorgente stereo analogica con pin rca, un ingresso digitale ottico e una presa usb per riprodurre contenuti da un pc.</b> Per gli incontentabili c'è pure un'uscia per un subwoofer amplificato. Quindi facile collegare un televisore e un lettore CD o un giradischi con stadio phono integrato.</p>
      <figure>
        <img src="https://cdn.dday.it/system/uploads/picture/image/58359/content_small_S-801PM_White_Back__2_.jpg"/>
      </figure>
      <p>Tornando al lato frontale si nota la finitura decisamente accurata per un prodotto di questa categoria, con finitura nera o bianca, griglia in tessuto di lino in stile tipicamente scandinavo fissata magneticamente e la zona in legno accanto al tweeter che forma l'esclusiva soluzione Wave Guide per migliorare la dispersione. Scendendo nei dettagli tecnici il diffusore sfrutta un<b> amplificatore da 60 watt</b> per un midwoofer da 102 mm in poly fiber e un tweeter a cupola da 25 mm, altoparlanti che lavorano con accordo reflex posteriore di tipo rettangolare. Le dimensioni sono di 285mm x 156mm x 163mm (A x L x P). Nelle specifiche non viene citato il tipo di tecnologia bluetooth utilizzata e quindi si dovrebbe trattare della versione base senza aptX.</p>
    </article>
  </body>
</html>