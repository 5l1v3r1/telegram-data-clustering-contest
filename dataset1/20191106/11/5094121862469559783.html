<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/snih-budou-z-ulic-odklizet-pluhy-brigadnici-i-byvali-vezni-20191106.html"/>
    <meta property="og:site_name" content="Deník.cz"/>
    <meta property="article:published_time" content="2019-11-06T11:33:00+00:00"/>
    <meta property="og:title" content="Sníh budou z ulic odklízet pluhy, brigádníci i bývalí vězni"/>
    <meta property="og:description" content="Technická správa komunikací (TSK) má odpovědnost za více než 2200 kilometrů silnic a 850 hektarů chodníků. Její hlavní dodavatel, kterým jsou Pražské služby, už přezbrojil auta z letní kropicí varianty na zimní s pluhy."/>
  </head>
  <body>
    <article>
      <h1>Sníh budou z ulic odklízet pluhy, brigádníci i bývalí vězni</h1>
      <address><time datetime="2019-11-06T11:33:00+00:00">06 Nov 2019, 11:33</time> by <a rel="author">Eva Brendlová</a></address>
      <p>„Připraveny jsou plné sklady posypového materiálu, což je 24,5 tisíce tun soli a 380 tun solanky, která se používá společně se solí a skrápí ji, čímž stoupá její účinnost,“ informovala mluvčí TSK Barbora Lišková.</p>
      <p>Úklid silnic i chodníků má rozdělený do kategorií. Prioritně začíná nejvytíženějšími tahy, postupně se dostává k méně frekventovaným. O tom, kdy vozy vyjedou, rozhoduje dispečink mimo jiné na základě údajů o teplotě vozovek a vlhkosti vzduchu.</p>
      <figure>
        <img src="https://g.denik.cz/63/2a/dsc-5396-1024x683_denik-150-3x2.jpg"/>
      </figure>
      <aside>
        <a href="https://prazsky.denik.cz/nehody/u-prahy-se-do-prikopu-prevratil-sypac-za-nim-zapadl-i-autobus-20190104.html">U Prahy se do příkopu převrátil sypač, za ním zapadl i autobus Přečíst článek ›</a>
      </aside>
      <p>Prioritní úseky musejí být uklizeny nejpozději do čtyř hodin, do terénu může najednou vyjet přes 70 sypačů. Na šesti místech se o sjízdnost stará protinámrazový automat.</p>
      <p>„V případě nízkých teplot upozorní na možnost vzniku náledí a následně automaticky spustí postřik rizikových míst,“ doplnila Lišková. Řidiči ho naleznou třeba na magistrále U Bulhara, na Lanovém mostě či Vysočanské estakádě.</p>
      <h3>Začíná se u zastávek MHD a nemocnic </h3>
      <p>Mezi prioritně uklízené chodníky patří ty okolo stanic metra a zastávek MHD, cest k nádražím, školám a nemocnicím. Zde žádný časový limit pro úklid není stanoven.</p>
      <figure>
        <img src="https://g.denik.cz/63/67/pluhovatramvaj_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/prahu-zasypal-snih-a-do-akce-musela-pluhova-tramvaj-podivejte-se-20190204.html">Prahu zasypal sníh a do akce musela pluhová tramvaj. Podívejte se Přečíst článek ›</a>
      </aside>
      <p>O část chodníků se starají jednotlivé radnice. „Městská část Praha 2 zajišťuje nad rámec svých povinností zimní úklid vybraných chodníků, které jsou nařízením Prahy zařazeny do neudržovaných. Schůdnost se tedy finálně zajišťuje na většině komunikací,“ informovala mluvčí Prahy 2 Andrea Zoulová.</p>
      <p>Podobné je to ve všech obvodech. Většina z nich si na údržbu najímá některou úklidovou firmu. Například pátá městská část platí ročně částku okolo jednoho milionu korun, Praha 10 zhruba 400 tisíc.</p>
      <h3>Hrabla se chopí i brigádníci</h3>
      <p>Unikátní řešení mají v Praze 6 a 7. Šestka najímá každoročně na odhrabávání sněhu v oblastech Hanspaulky, Baby, Sedlce, Šáreckého údolí a Ořechovky brigádníky. Ti mají přidělený určitý úsek, drží sněhovou pohotovost, a pokud je třeba, vyrazí do terénu.</p>
      <p>Hrablo, koště, škrabku na led a další nářadí fasují už při podpisu smlouvy. Za jeden úklid dostanou 400 korun. „Částka za odvedenou práci zůstává ve stejné výši jako loni,“ uvedl mluvčí Prahy 6 Ondřej Šrámek.</p>
      <figure>
        <img src="https://g.denik.cz/63/7a/1-d50-1645-export_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/zvirata-v-prazske-zoo-si-uzivala-snih-letos-mozna-naposledy-20180318.html">Zvířata v pražské zoo si užívala sníh. Letos možná naposledy Přečíst článek ›</a>
      </aside>
      <p>Sedmička založila vlastní úklidovou firmu, kterou provozuje jako sociální podnik. Zaměstnává lidi, kteří na běžném trhu práce těžko obstojí, zároveň ale mají snahu vydělávat peníze. Patří mezi ně třeba bezdomovci či bývalí vězni.</p>
      <p>„Také díky jejich zapojení máme dostatek kapacit na zvládnutí ledovky či jiných mimořádných událostí. A zároveň namísto toho, abychom peníze dávali soukromým úklidovým firmám, využijeme je tam, kde pomáhají,“ konstatoval radní Prahy 7 Jiří Knitl. </p>
      <h3>Neuklizené chodníky kryje pojistka</h3>
      <p>Do roku 2009 musel ze zákona chodník uklízet majitel přilehlé budovy. Pak se situace změnila a zákonodárci ji přenesli na skutečné vlastníky v případě Prahy hlavně magistrát. Ten také rozhodl, které úseky se budou odklízet, a které zůstanou neudržované.</p>
      <p>Lidé, kteří se na namrzlých chodnících zraní, mohou žádat odškodnění. Za loňskou sezonu vyplatilo TSK zraněným celkem 78 449 korun. Vše pokryla pojistka, kterou společnost uzavřela.</p>
      <figure>
        <img src="https://g.denik.cz/63/0c/reslovka_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/dlazdi-se-kdyz-nemrzne-z-chodniku-pred-pamatnikem-parasutistu-zmizi-asfalt-20181202.html">Dláždí se, když nemrzne. Z chodníku před památníkem parašutistů zmizí asfalt Přečíst článek ›</a>
      </aside>
    </article>
  </body>
</html>