<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/pazza-idea-lex-hotel-riviera-allarisme-scurria-alloggi-per-gli-ex-baraccati.html"/>
    <meta property="og:site_name" content="Tempostretto"/>
    <meta property="article:published_time" content="2019-11-06T11:33:26+00:00"/>
    <meta property="og:title" content="“Pazza idea”: l’ex Hotel Riviera all’ArisMe. Scurria: Alloggi per i baraccati"/>
    <meta property="og:description" content="Messina- Entro fine mese sarà pubblicato il nuovo bando e l'Agenzia per il risanamento intende partecipare"/>
  </head>
  <body>
    <article>
      <h1>“Pazza idea”: l’ex Hotel Riviera all’ArisMe. Scurria: Alloggi per i baraccati</h1>
      <address><time datetime="2019-11-06T11:33:26+00:00">06 Nov 2019, 11:33</time> by <a rel="author" href="https://www.tempostretto.it/author/rosaria-brancato" target="_blank">Rosaria Brancato</a></address>
      <p>
        <i>Messina- Entro fine mese sarà pubblicato il nuovo bando e l'Agenzia per il risanamento intende partecipare</i>
      </p>
      <p>Potrebbe sembrare una provocazione, soprattutto in un periodo in cui sono in tanti a <b>storcere il naso</b> apprendendo che avranno per vicini di casa famiglie che hanno lasciato le baracche.</p>
      <h3>Pazza idea: l’hotel all’Agenzia</h3>
      <p><b>In una città di perbenisti</b> che preferiscono i “<b>ghetti</b>” al risanamento, l’idea dell’ArisMe può apparire come una provocazione: <b>l’ex Hotel Riviera </b>destinato ad alloggi per le famiglie che saranno <b>sbaraccate</b>. E’ ancora una “<b><i>pazza idea</i></b>” quella di <b>Marcello Scurria e del Cda dell’ArisMe</b>, ma è un modo per dare risposte concrete all’emergenza risanamento.</p>
      <h3>a.a.a vendesi</h3>
      <p>La Città Metropolitana, sull’orlo del dissesto, ha predisposto il <b>Piano di alienazione</b> degli immobili ed in questo contesto è stato inserito l’ex Hotel Riviera, ormai in stato di totale degrado da decenni.</p>
      <h3>Il flop del primo bando</h3>
      <p>Il precedente <b><a href="https://www.tempostretto.it/news/quarto-tentativo-ex-hotel-riviera-nuovo-bando-vendita-prezzo-base-d-asta-7-milioni-316mila-euro.html">bando</a></b>, predisposto dall’allora commissario <b>Filippo Romano</b>, è finito impantanato tra un <b><a href="https://www.tempostretto.it/news/patrimonio-immobiliare-hotel-riviera-finisce-parita-scontro-provincia-russotti.html">contenzioso</a></b> e un altro. Nel frattempo dopo quasi 20 anni l’ex albergo è in condizioni di <b><a href="https://www.tempostretto.it/news/politica-hotel-riviera-fotografia-abbandono-made-messina.html">abbandono</a></b>. Entro fine mese quindi gli uffici di Palazzo dei Leoni, nell’ambito del Piano di dismissione del patrimonio immobiliare, procederanno ad un <b>nuovo bando</b>.</p>
      <p>E <b>l’ArisMe parteciperà</b> con l’obiettivo di dare alloggi per i baraccati.</p>
      <h3>Non è più un hotel, è un relitto</h3>
      <p>“<i>Guardi, c’è ancora chi lo chiama Hotel Riviera, ma <b>non è più un hotel</b> da tantissimi anni- spiega <b>Scurria</b>– <b>E’ un relitto</b> ormai, altro che albergo a 5 stelle. Noi stiamo riscontrando non poche difficoltà ad acquistare alloggi sul mercato da destinare al risanamento. Ci sono diffidenze e pregiudizi nei confronti di queste famiglie. A questo punto siamo pronti ad acquistarlo noi, per una cifra accettabile, non certo a 10 milioni. <b>Non devono più esserci ghetti,</b> il vero risanamento è questo</i>”.</p>
      <h3>ArisMe parteciperà al bando</h3>
      <p>Va contro corrente l’amministrazione De Luca, sebbene la partecipazione al bando potrebbe paradossalmente <b>“risvegliare</b>” l’interesse di quanti finora hanno lasciato “marcire” l’albergo, il cui destino, dopo l’acquisto da parte dell’ex Provincia è stato davvero inverecondo.</p>
      <h3>E c’è chi storce il naso….</h3>
      <p>Già, perché sono in tanti a storcere il naso all’idea di destinare quella palazzina proprio di fronte allo Stretto, alle famiglie provenienti dalle zone da sbaraccare. E non è detto che la <b>partecipazione di ArisMe al bando</b> non possa improvvisamente<b> stimolare</b> l’interesse di gruppi imprenditoriali con altri obiettivi rispetto a quelli dell’Agenzia.</p>
      <p>“<i>Per noi- conclude Scurria- il <b>risanamento è la priorità</b>. Avrebbe dovuto esserlo per tutti anche negli anni scorsi……”</i></p>
      <p>Rosaria Brancato</p>
      <h4>Articoli correlati</h4>
    </article>
  </body>
</html>