<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/b56o3l/de-rettssakkyndiges-rapport-om-manshaus-tilregnelighet-utsatt"/>
    <meta property="og:site_name" content="Aftenbladet"/>
    <meta property="article:published_time" content="2019-11-06T11:27:04+00:00"/>
    <meta property="og:title" content="De rettssakkyndiges rapport om Manshaus' tilregnelighet utsatt"/>
    <meta property="og:description" content="De rettssakskyndiges rapport om tilregneligheten til draps- og terrorsiktede Philip Manshaus (22) er utsatt, opplyser politiet til NTB."/>
  </head>
  <body>
    <article>
      <h1>De rettssakkyndiges rapport om Manshaus' tilregnelighet utsatt</h1>
      <h2>De rettssakskyndiges rapport om tilregneligheten til draps- og terrorsiktede Philip Manshaus (22) er utsatt, opplyser politiet til NTB.</h2>
      <address><time datetime="2019-11-06T11:27:04+00:00">06 Nov 2019, 11:27</time> by <a rel="author">NTB-Hanad Ali</a></address>
      <p>Rapporten skulle foreligge torsdag, men politiet opplyser at Asker og Bærum tingrett har utsatt fristen for innleveringen av erklæringen til 2. desember.</p>
      <p>– Bakgrunnen er at de rettspsykiatrisk sakkyndige har bedt om noe mer tid til sine undersøkelser av siktede, sier politiadvokat Hilde Strand i Oslo politidistrikt i en pressemelding.</p>
      <p>De tre sakkyndige som er oppnevnt i saken, er overlege og spesialist i psykiatri Rita Lyngved, psykologspesialist Anne Lill Ørbeck og spesialist i psykiatri Helge Haugerud. Manshaus har samtykket i å underlegge seg en fullstendig psykiatrisk undersøkelse.</p>
      <h3>Drepte stesøster</h3>
      <p>Den siktede har erkjent å ha drept stesøsteren Johanne Ihle-Hansen (17). Hun ble funnet død i sin bolig på Eiksmarka i Bærum 10. august.</p>
      <p>Kort tid etter drapet ble 22-åringen i moskeen Al-Noor Islamic Centre på Skui i Bærum, der han begynte å skyte. Ingen ble skadd i skytingen. Han har også erkjent denne handlingen, men ikke erkjent straffskyld etter siktelsen.</p>
      <p>I retten har Manshaus gitt uttrykk for et politisk synspunkt og motivet for de handlingene han har begått.</p>
      <h3>Forlenget varetekt</h3>
      <p>Mandag ble varetektsfengslingen av Manshaus forlenget med fire nye uker. Politiet regner med å være ferdig med etterforskningen av saken i løpet av desember.</p>
      <p>Manshaus har tidligere blitt varetektsfengslet med restriksjoner. I de tolv ukene har han sittet i isolasjon med brev-, besøks- og medieforbud. Denne gangen ba politiet ikke om noen restriksjoner. De begrunnet begjæringen om fortsatt varetektsfengsling med faren for gjentakelse.</p>
    </article>
  </body>
</html>