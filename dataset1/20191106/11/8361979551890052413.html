<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/tramp-i-zelenskiy-svidchennya-volkera-i-sondlenda-novini-ukrajini-50051897.html?utm_source=telegram"/>
    <meta property="og:site_name" content="НВ"/>
    <meta property="article:published_time" content="2019-11-06T11:18:00+00:00"/>
    <meta property="og:title" content="«Чого ви хочете від України?» Що розповіли дипломати Сондленд та Волкер про вимоги Трампа до Зеленського"/>
    <meta property="og:description" content="У вівторок, 5 листопада, в США оприлюднили стенограми свідчень американського посла в ЄС Гордона Сондленда та екс-спецпредставника США в Україні Курта Волкера."/>
  </head>
  <body>
    <article>
      <h1>«Чого ви хочете від України?» Що розповіли дипломати Сондленд та Волкер про вимоги Трампа до Зеленського</h1>
      <h2>У вівторок, 5 листопада, в США оприлюднили стенограми свідчень американського посла в ЄС Гордона Сондленда та екс-спецпредставника США в Україні Курта Волкера.</h2>
      <address><time datetime="2019-11-06T11:18:00+00:00">06 Nov 2019, 11:18</time> by <a rel="author">Інна Семенова</a></address>
      <p>Обидва раніше виступили на закритих слуханнях перед членами кількох комітетів Палати представників США, які ведуть формальне розслідування щодо підстав оголосити <a href="https://nv.ua/specials/impichment-trampa-poslednie-novosti.html">імпічмент Дональду Трампу</a>.</p>
      <p>НВ зібрало головне, що стало відомо з <a href="https://intelligence.house.gov/news/documentsingle.aspx?DocumentID=785">розповідей обох дипломатів</a>.</p>
      <h3>Як пов’язані зі скандалом Волкер та Сондленд</h3>
      <p>Колишній власник готельного бізнесу <b>Гордон Сондленд</b> — один із найбільших донорів виборчої кампанії Трампа. У червні 2018 року він був призначений послом США в Євросоюзі, хоча до цього не мав дипломатичного досвіду.</p>
      <p>На цій посаді, окрім своїх основних обов’язків, <a href="https://nv.ua/ukr/world/geopolitics/biliy-dim-priznachiv-komandu-vidpovidalnu-za-ukrajinu-podrobici-50048115.html">він виконував роль одного з трьох негласних «кураторів» зовнішньої політики США щодо України</a>. Про це в рамках розслідування у справі про імпічмент розповів конгресменам один з чиновників Держдепу.</p>
      <p>Восени 2019 року він опинився серед фігурантів українсько-американського скандалу навколо можливого тиску адміністрації Трампа на Україну з метою очорнити його головного конкурента на виборах Джо Байдена.</p>
      <p>Сондленд був одним з тих, хто пропонував українській стороні організувати публічну заяву Володимира Зеленського про відкриття розслідування у справі компанії Burisma, до наглядової ради якої входив син Байдена. Сондленд припускав, що така заява могла б відкрити шлях для зустрічі Трампа і Зеленського.</p>
      <p>Крім того, тимчасовий повірений у справах США в Україні Вільям Тейлор саме з Сондлендом обговорював версію про те, що США тимчасово зупинили військову допомогу Україні з метою політичного тиску на Зеленського.</p>
      <p>Колишній спецпредставник США в Україні <b>Курт Волкер,</b> як і Сондленд, фігурує в записці анонімного інформатора, який першим підняв тривогу навколо телефонної розмови Трампа і Зеленського, яка відбулася 25 липня.</p>
      <p>У рамках розслідування Волкер не лише виступив перед конгресменами, а й надав їм своє дипломатичне листування. Воно дало ширше уявлення щодо ролі осіб, залучених у скандал (включно із Сондлендом).</p>
      <p>Читайте також:</p>
      <ul>
        <li>
          <a href="https://nv.ua/ukr/world/geopolitics/rozmova-trampa-i-zelenskogo-na-shcho-skarzhivsya-spivrobitnik-rozvidki-ssha-novini-ukrajini-50044955.html">Скандал року. Про що розповів співробітник розвідки у скарзі на розмову Трампа і Зеленського — докладний переказ записки інформатора</a>
        </li>
      </ul>
      <h3>Що заявив Сондленд</h3>
      <p>
        <b>Затримка військової допомоги Україні була інструментом тиску</b>
      </p>
      <p>До своїх свідчень, наданих раніше, Сондленд 4 листопада додав істотний фрагмент (його також оприлюднили). У ньому посол США <a href="https://nv.ua/ukr/world/geopolitics/impichment-trampa-novi-podrobici-zi-svidchen-posla-v-yes-50051815.html">вперше прямо визнає</a>, що розморожування близько $400 млн військової допомоги України залежало від початку розслідування щодо сина Байдена.</p>
      <p>Він запевняє, що згадав про розмову з Андрієм Єрмаком, радником президента Володимира Зеленського, яка відбулася у Варшаві 1 вересня 2019 року.</p>
      <p>«Я сказав, що відновлення американської допомоги, швидше за все, не буде, доки Україна не зробить публічну заяву про антикорупційне розслідування [у справі Burisma], яке ми обговорювали протягом багатьох тижнів», — заявив Сондленд у своїх оновлених свідченнях.</p>
      <p>
        <b>Трамп називав Україну «проблемою» і наполягав на участі Джуліані в її вирішенні</b>
      </p>
      <p>23 травня 2019 року в Овальному кабінеті Білого дому відбулася зустріч, під час якої Трамп обговорював питання України з Сондлендом, Волкером та міністром енергетики США Ріком Перрі — неформальною командою «відповідальних» за українське питання.</p>
      <p>Сондленд відзначав, що на цій зустрічі Трамп постійно повторював «поговоріть з Руді, поговоріть з Руді», наполягаючи на залученні свого особистого адвоката Рудольфа Джуліані.</p>
      <p>За словами Сондленда, на той момент дипломатам не було зрозуміло, чому саме з Джуліані було так необхідно обговорити тему України.</p>
      <p>«Я не мав про це уявлення, окрім того, що Трамп сказав: «Україна — це проблема», — пояснив Сондленд.</p>
      <p>
        <b>У Держдепі знали про тіньову роль Джуліані, але не могли стати цьому на заваді</b>
      </p>
      <p>Сондленд заявив, що найвище керівництво Держдепартаменту США, включно із Держсекретарем Майком Помпео та його радником Ульріхом Брехбюлем, знало про зусилля Руді Джуліані домогтися відкриття в Україні розслідування у справі Burisma щодо сина Байдена.</p>
      <p>Однак, як запевняє Сондленд, дипломатам доводилося закривати очі на тіньові ігри Джуліані, оскільки на його залученості в українське питання наполягав особисто Трамп.</p>
      <p>«Помпео закотив очі і сказав: «Так, це те, з чим ми нам доведеться працювати», — описав Сондленд одну зі своїх розмов про Джуліані з главою американської дипломатії.</p>
      <p>
        <b>Білий дім озвучував дві умови зустрічі Трампа і Зеленського</b>
      </p>
      <p>У своїх свідченнях Сондленд визнає що, відповідно до його розуміння ситуації, адміністрація президента США відмовлялася погоджувати дату особистої зустрічі Трампа і Зеленського до виконання двох умов.</p>
      <p>Першою з них була публічна заява Зеленського про антикорупційне розслідування щодо компанії Burisma та ролі Байдена-молодшого в її діяльності.</p>
      <p>Другою — старт розслідування про нібито українське втручання у вибори 2016 року на користь Хілларі Клінтон.</p>
      <p>Сондленд також вказує, що ці вимоги формувалися поступово, з весни до осені 2019 го, стаючи все більш «хитромудрими». І якщо спочатку йшлося лише про загальні антикорупційні вимоги до України, то до вересня 2019-го Сондленд усвідомив, що адміністрації Зеленського фактично висувають дві конкретних політичних умови.</p>
      <p>
        <b>Оточення Трампа наполягало на публічних обіцянках України</b>
      </p>
      <p>Трамп жодного разу не озвучував свої вимоги особисто, зазначив Сондленд, проте через своє оточення — особливо Руді Джуліані - транслював очікування, що українська сторона дасть публічні гарантії старту розслідування щодо сім'ї Байдена.</p>
      <p>Оскільки Сондленд був одним з відповідальних за організацію зустрічі Трампа і Зеленського, він озвучував ідею, що президент України міг би дати інтерв'ю телеканалу Fox News, у якому б зробив відповідну заяву.</p>
      <p>«Я думаю, що ця заява для преси могла б перетворится на якесь інтерв'ю, яке президент Зеленський дасть телеканалу», — зазначив Сондленд.</p>
      <p>
        <b>Сондленд намагався безпосередньо з’ясувати у Трампа вимоги до України</b>
      </p>
      <p>Сондленд розповів, що заморожування військової допомоги викликало у нього здивування та розчарування, оскільки ставало ще однією перешкодою для організації зустрічі Трампа і Зеленського.</p>
      <p>Крім того, зазначає посол, він намагався дізнатися у своїх джерел в Білому домі, з чим пов’язане призупинення допомоги, однак ні від кого не отримав прямої відповіді.</p>
      <p>На початку вересня 2019-го Сондленд мав телефонну розмову з Трампом, у якій він спробував з’ясувати вимоги президента США до офіційного Києва.</p>
      <p>Сондленд зазначає, що Трамп «не особливо полюбляє балаканину», тому він вирішив поставити йому одне відкрите питання: «Чого ви хочете від України?». Посол зазначає, що Трамп був у дуже поганому настрої і розмова вийшла короткою.</p>
      <p>«Нічого не хочу. Ніяких „ти мені - я тобі“. Я хочу, щоб Зеленський вчинив правильно», — заявив у відповідь Трамп.</p>
      <p>«Що це означає?» — спробував уточнити Сондленд.</p>
      <p>«Я хочу, щоб він зробив те, з чим ішов на вибори», — відрізав Трамп. На цьому він завершив бесіду — хоча, як каже Сондленд, було більше схоже, що Трамп кинув слухавку.</p>
      <h3>Про що розповів Волкер</h3>
      <p>
        <b>Джуліані формував негативне уявлення Трампа про Україну</b>
      </p>
      <p>Курт Волкер розповів, що саме <a href="https://nv.ua/ukr/world/geopolitics/dzhuliani-formuvav-negativne-stavlennya-trampa-do-ukrajini-novini-svitu-50051827.html">адвокат Трампа сприяв негативному ставленню Трампа до України</a>, що зводило нанівець зусилля Володимира Зеленського налагодити відносини з Вашингтоном.</p>
      <p>Волкер уточнив, що розповів про це Зеленському та керівнику Офісу президента Андрію Богдану під час зустрічі в Канаді, яка відбулася в липні.</p>
      <p>«Негативні історії про Україну, які просував Джуліані, були проблемою. На мій погляд, це заважало нашим можливостям будувати відносини так, як ми мали це робити», — підкреслив Волкер.</p>
      <p>
        <b>Адвокат Трампа був одним з ініціаторів скандального дзвінка Зеленському</b>
      </p>
      <p>Волкер пояснив, що він організував першу телефонну розмову між Руді Джуліані та помічником президента Зеленського Андрієм Єрмаком.</p>
      <p>Після цієї розмови Джуліані виступив за проведення телефонного дзвінка між Зеленським і Трампом, який і відбувся усього за кілька днів — 25 липня 2019 року.</p>
      <p>
        <b>Волкер вважав, що Луценко не заслуговує на довіру</b>
      </p>
      <p>Джуліані мав намір дати хід звинуваченнями, які озвучував йому екс-глава ГПУ України Юрій Луценко (у тому числі про начебто втручання директора НАБУ Артема Ситника в президентські вибори на користь Хілларі Клінтон — прим. ред.).</p>
      <p>Дізнавшись про це, Волкер намагався переконати Джуліані, що Луценко «не заслуговує на довіру» і що його словам не варто вірити.</p>
      <p>
        <b>Трамп не хотів зустрічатися із Зеленським, різко критикуючи Україну</b>
      </p>
      <p>На зустрічі з Трампом 23 травня 2019 року в Овальному кабінеті Білого дому Волкер, посол США в Україні Гордон Сондленд і міністр енергетики США Рік Перрі намагалися переконати американського президента в необхідності зустрічі з новообраним лідером України Володимиром Зеленським.</p>
      <p>Однак Трамп заявив, що не хоче «витрачати час на все це», озвучивши цілий ряд неприємних характеристик про Україну.</p>
      <p>За словами Волкера, у його промові звучали слова про те, що «усі вони корумповані, жахливі люди», і що «вони намагалися мені нашкодити». Трамп увазі роль України у справі Пола Манафорта — засудженого колишнього керівника його виборчої кампанії.</p>
      <p>Коли ж дипломати заперечили, що Зеленський переміг саме завдяки обіцянкам викоренити корупцію, Трамп відреагував украй скептично і не повірив їхнім словам.</p>
      <p>«Я чув зовсім інше. Я чув, що в його [Зеленського] оточенні є жахливі люди», — заявив президент США, посилаючись на слова свого адвоката Рудольфа Джуліані.</p>
      <p>Він також рекомендував дипломатам «поговорити з Руді», розповів Волкер, підтверджуючи свідчення Сондленда.</p>
      <p>
        <b>Волкера спантеличило призупинення допомоги Україні</b>
      </p>
      <p>Колишній спецпредставник США зазначив, що новина про заморожування $400 млн уже узгодженої військової допомоги Україні його неприємно здивувала і здалася «незвичайним» фактом.</p>
      <p>Про нього Волкеру стало відомо ще до дзвінка Трампа Зеленському, проте з’ясувати причину такого кроку дипломату не вдалося.</p>
      <p>«Ніхто ніколи не наводив причини», — заявив Волкер, згадавши, що намагався дізнатися про них у Держдепартаменті США і Пентагоні.</p>
      <p>
        <b>Волкер порадив команді Зеленського не робити публічних заяв щодо справи Burisma</b>
      </p>
      <p>Волкер заявив, що направив запит в американський Мін'юст і з’ясував, що офіційно США ніколи не вимагали від України проведення розслідування у справі Burisma або втручання у вибори 2016 року — попри те, що говорив Джуліані.</p>
      <p>У зв’язку з цим Волкер запевняє, що дав пораду Офісу президента Зеленського відмовитися від обговорюваної тоді ідеї зробити публічну заяву з цього питання, щоб домогтися зустрічі з Трампом.</p>
      <p>«Я погодився з українцями, що вони не повинні цього робити, і фактично сказав їм: просто залиште це, почекайте, поки у вас буде ваш новий генеральний прокурор. Давайте працювати над суттєвими питаннями, такими як допомога у сфері безпеки — і все», — розповів Волкер.</p>
      <p>
        <b>Стенограма розмови Трампа із Зеленським вразила Волкера</b>
      </p>
      <p>Колишній спецпредставник США запевняє, що публікація скандального телефонної розмови стала для нього сюрпризом. До цього часу, стверджує Волкер він не бачив зв’язку між політикою Білого дому щодо України та фігурами Джо Байдена і його сина. Саме тому докладав чимало зусиль, щоб зв’язати будь-яких представників оточення Трампа — включаючи Джуліані - з українськими чиновниками. Волкер вважав, що таким чином діє в інтересах США.</p>
      <p>Стенограма ж розмови із Зеленським стала для нього «сюрпризом» і приводом для занепокоєння.</p>
      <p>«Це знову створило проблему, адже все, що ми намагалися зробити, щоб сприяти двостороннім відносинам, посилити нашу підтримку України, зміцнити позиції проти Росії, тепер виявилося втягнутим у внутрішньополітичні дебати в США, і внутрішньополітичний наратив затьмарив такі зусилля. Я вважаю, що це вкрай несприятливо для нашої політики щодо України», — заявив Волкер.</p>
    </article>
  </body>
</html>