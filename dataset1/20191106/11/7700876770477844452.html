<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/06/francamente-me-ne-infischio-per-un-nuovo-immaginario-di-corpi-e-sensua/153203/"/>
    <meta property="og:site_name" content="VITA"/>
    <meta property="article:published_time" content="2019-11-06T11:36:00+00:00"/>
    <meta property="og:title" content="“Francamente me ne infischio!” per un nuovo immaginario di corpi e sensualità"/>
    <meta property="og:description" content="Seconda edizione del concorso Sensuability &amp; Comics che avrà come tema sessualità disabilità e cinema e vedrà anche quest’anno la partecipazione del maestro del fumetto erotico Milo Manara, di Fabio Magnasciutti, Frida Castelli, Luca Enoch e tanti altri artisti. Un progetto che mira ad abbattere gli stereotipi su sessualità e disabilità. C'è tempo fino al 15 gennaio 2020"/>
  </head>
  <body>
    <article>
      <h1>“Francamente me ne infischio!” per un nuovo immaginario di corpi e sensualità</h1>
      <address><time datetime="2019-11-06T11:36:00+00:00">06 Nov 2019, 11:36</time> by <a rel="author" href="http://www.vita.it/it/author/antonietta-nembri/15/" target="_blank">Antonietta Nembri</a></address>
      <p>
        <b>Seconda edizione del concorso Sensuability &amp; Comics che avrà come tema sessualità disabilità e cinema e vedrà anche quest’anno la partecipazione del maestro del fumetto erotico Milo Manara, di Fabio Magnasciutti, Frida Castelli, Luca Enoch e tanti altri artisti. Un progetto che mira ad abbattere gli stereotipi su sessualità e disabilità. C'è tempo fino al 15 gennaio 2020</b>
      </p>
      <p>Chi non ricorda una delle frasi più celebri di “Via col Vento”? Quel <b>“Francamente me ne infischio!”</b> con cui Rhett Butler chiudeva la sua tempestosa storia d’amore con Rossella O’Hara è oggi il motto della seconda edizione del concorso nazionale di fumetti <b>“Sensuability &amp; Comics” </b>rivolto alle fumettiste/i e illustratrici/illustratori esordienti che abbiano compiuto 16 anni ai/alle quali sarà richiesto di realizzare un’illustrazione o un fumetto inediti sul <b>tema della sessualità, disabilità e cinema.<br/>Il concorso è aperto fino al 15 gennaio 2020</b> e invita a leggere il famoso “Francamente me ne infischio!” come <b>un grido liberatorio, un invito a piacersi, a essere sensuali, a vivere la sessualità oltre i pregiudizi, oltre l’ossessione di corpi perfetti e performanti. </b>La sfida contro gli stereotipi legati a disabilità e sessualità, per questa nuova edizione, si fa ancora più ambiziosa e tocca <b>la decima arte</b>.</p>
      <figure>
        <img src="http://i.cdn-vita.it/blobs/variants/4/1/b/a/41ba11a9-fd58-47c2-8395-6c00db05daa0_large.jpg?_637086371643754469"/>
        <figcaption>Tavola di Fabio Magnasciutti - In apertura un particolare</figcaption>
      </figure>
      <p>L’obiettivo del concorso, infatti, è quello di ridisegnare le scene romantiche, erotiche o sensuali di film che hanno fatto la storia del cinema o che abbiano un particolare significato per i partecipanti, mettendo al centro della scena protagonisti con <b>corpi imperfetti ma estremamente sensuali</b>, che esprimano <b>la bellezza e la potenza della loro diversità</b>.</p>
      <p>A giudicare le opere e a decretare i tre vincitori, una giuria d’eccezione presieduta dal maestro <b>Tanino Liberatore </b>e composta da <b>Fabio Magnasciutti, Frida Castelli </b>e <b>Luca Enoch. </b>La premiazione avverrà il <b>14 febbraio 2020 alla Casa del Cinema di Roma, </b>che ospiterà per un mese la mostra con le opere dei partecipanti e le tavole donate dalle artiste e dagli artisti noti in ambito nazionale e internazionale quali Milo Manara, Fabio Magnasciutti, Frida Castelli, Luca Enoch, Stefano Tartarotti, Francesca D’Amat<i>o </i>che confermano l’adesione per il secondo anno consecutivo<i> e </i>molti altri.</p>
      <figure>
        <img src="http://i.cdn-vita.it/blobs/full/6/e/d/a/6edabdb3-5336-4a8c-a0f8-bd4681a262c5.jpg?_637086380446428446"/>
        <figcaption>Tavola di Daniele D. Italia - Sensuability</figcaption>
      </figure>
      <p>Il concorso è ormai un tassello fondamentale<b>, </b>del progetto <b>Sensuability, </b>ideato e voluto da <b>Armanda Salvucci, </b>presidente dell’associazione di promozione sociale <b>Nessunotocchimario, </b>con l'obiettivo di <b>abbattere gli stereotipi relativi alla sessualità e alla disabilità</b>, partendo dal proporre <b>nuovi linguaggi </b>e un <b>nuovo modo di fare cultura attraverso tutte le forme d’arte</b>: dalla cinematografia alla fotografia, alla pittura, alla musica e al fumetto per rappresentare in altro modo la disabilità in modo ironico e leggero.</p>
      <p>«Anche in questa seconda edizione la nostra sfida è contribuire a <b>diffondere una cultura che rappresenti fisicità differenti</b> attraverso tutti i linguaggi artistici», spiega <b>Armanda Salvucci, </b>ideatrice di Sensuability. «La scelta di un concorso aperto a tutti significa proprio questo: <b>invitare le persone comuni a riflettere, a rielaborare</b> attraverso un’illustrazione o un fumetto e <b>mettersi in gioco</b> sugli <b>stereotipi legati a questo tema</b>».<br/>Di solito le persone con disabilità sono rappresentate come <b>vittime o supereroi</b> ed è molto difficile trovare, negli strumenti di comunicazione e a volte nel cinema, scene di vita quotidiane che comprendano anche la sessualità.</p>
      <p>Aggiunge <b>Chiara Aliberti</b>, responsabile web e social del progetto: «L’anno scorso sono arrivate moltissime opere, alcune poetiche, ironiche e molto potenti, altre raffiguranti ancora una volta una disabilità stereotipata. Se vogliamo questa è una rappresentazione della realtà che ci ha fatto capire che c’è ancora molto lavoro da fare per abbattere gli stereotipi».</p>
      <p>Il regolamento del concorso e le modalità di partecipazione sono <a href="https://sensuability.it/2019/10/25/sensuability-comics-francamente-me-ne-infischio/">online</a> .<i> </i>E allora… l'invito degli organizzatori è:<b> Ciak, Matite, Azione!</b></p>
      <hr/>
      <h4>Nell'immagine in apertura un particolare della tavola di Fabio Magnasciutti donata alla Mostra dello scorso anno</h4>
      <h4>In basso la locandina del concorso</h4>
      <figure>
        <img src="http://i.cdn-vita.it/blobs/variants/f/2/4/d/f24dc7dc-72bd-4872-aec9-cdff93e07102_large.jpg?_637086404632322864"/>
      </figure>
      <related>
        <h4>Contenuti correlati</h4>
        <a href="http://www.vita.it/it/article/2019/02/15/sensuability-per-un-san-valentino-senza-censure/150688/"/>
        <a href="http://www.vita.it/it/article/2018/01/19/sensuability-al-via-la-campagna-di-crowdfunding-per-finanziare-il-mock/145675/"/>
      </related>
    </article>
  </body>
</html>