<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118937-romska-naselja--bolje-legalizovati-nego-rusiti?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-06T11:25:04+00:00"/>
    <meta property="og:title" content="Romska naselja - bolje legalizovati nego rušiti"/>
    <meta property="og:description" content="Nova metodologija za mapiranje stanovanja Roma u regionu koju je pripremio projekat Saveta za regionalnu saradnju (RCC) za integraciju Roma biće primenjena kao pilot projekat u po dve opštine u svakoj od šest zapadnobalknaskih zemalja, dogovoreno je na regionalnoj konferenciji o stanovanju Roma na Zapadnom Balkanu u Sarajevu, saopštio je danas RCC.Nova metodologija će potom biti primenjena u celom regionu.Na Zapadnom Balkanu živi nešto manje od milion Roma. Generalno nema podataka o stanju njihovog stanovanja, ali se procenjuje da oko 30 odsto romskih domaćinstava nije povezano na kanalizacioni sistem, 23 odsto na vodovod, a 30 odsto nema sanitarne čvorove.&quot;Verujemo da sa preciznim podacima o stvarnom stanju stanovanja Roma na terenu možemo krenuti u realizaciju konkretnih aktivnosti kao što su legalizacija neformalnih naselja i izgradnja socijalnih stanova, kao naredni korak. Stambeno zbrinjavanje je veoma skupa investicija, ali čvrsto verujemo da je legalizacija najpovoljnije i najjednostavnije rešenje u cilju…"/>
  </head>
  <body>
    <article>
      <h1>Romska naselja - bolje legalizovati nego rušiti</h1>
      <address>
        <time datetime="2019-11-06T11:25:04+00:00">06 Nov 2019, 11:25</time>
      </address>
      <p><b>Nova metodologija za mapiranje stanovanja Roma u regionu koju je pripremio projekat Saveta za regionalnu saradnju (RCC) za integraciju Roma biće primenjena kao pilot projekat u po dve opštine u svakoj od šest zapadnobalknaskih zemalja, dogovoreno je na regionalnoj konferenciji o stanovanju Roma na Zapadnom Balkanu u Sarajevu, saopštio je danas RCC.</b><br/><br/>Nova metodologija će potom biti primenjena u celom regionu.<br/><br/>Na Zapadnom Balkanu živi nešto manje od milion Roma. Generalno nema podataka o stanju njihovog stanovanja, ali se procenjuje da oko 30 odsto romskih domaćinstava nije povezano na kanalizacioni sistem, 23 odsto na vodovod, a 30 odsto nema sanitarne čvorove.<br/><br/>"Verujemo da sa preciznim podacima o stvarnom stanju stanovanja Roma na terenu možemo krenuti u realizaciju konkretnih aktivnosti kao što su legalizacija neformalnih naselja i izgradnja socijalnih stanova, kao naredni korak. Stambeno zbrinjavanje je veoma skupa investicija, ali čvrsto verujemo da je legalizacija najpovoljnije i najjednostavnije rešenje u cilju omogućavanja održivog stambenog zbrinjavanja Roma", rekao je šef tima Projekta RCC za integraciju Roma Orhan Usein.<br/><br/>Predložena metodologija za mapiranje stanovanja Roma važna je za donošenje odluka na nacionalnom nivou o programima i projektima za poboljšanje uslova njihovog stanovanja. Metodologija je usmerena na romska naselja sa lošim stambenim uslovima u regionu i naglasak stavlja na kvalitet stanovanja, a ne na nacionalnost stanovnika.<br/><br/>U metodologiji se koriste dostupni podaci sa različitih nivoa i iz različitih institucija iz svake ekonomije, navodi se u saopštenju.<br/><br/>Na konferenciji u Sarajevu koju je organizovao akcioni tim Projekta RCC za integraciju Roma, učestvovale su nacionalne kontakt osobe za Rome, predstavnici ministarstava iz regiona koja se bave stanovanjem, lokalne samouprave i katastra, predstavnici civilnog društva Roma i medjunarodnih organizacija.<br/><br/>Ceo proces je u skladu sa ciljevima Deklaracije partnera sa Zapadnog Balkana o integraciji Roma u sklopu procesa proširenja Evropske unije, koja je odobrena na samitu u Poznanju u julu ove godine, dodaje se u saopštenju.</p>
    </article>
  </body>
</html>