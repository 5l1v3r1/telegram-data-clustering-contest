<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/drugoyi-sprobi-zavaliti-klichka-v-ofisi-zelenskogo-ne-bude-bahmatov-328671_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T11:40:00+00:00"/>
    <meta property="og:title" content="Другої спроби &quot;завалити Кличка&quot; в офісі Зеленського не буде — Бахматов"/>
    <meta property="og:description" content="Радник Кличка запевняє, що протистояння мера з офісом президента більше немає.  "/>
  </head>
  <body>
    <article>
      <h1>Другої спроби "завалити Кличка" в офісі Зеленського не буде — Бахматов</h1>
      <h2>Радник Кличка запевняє, що протистояння мера з офісом президента більше немає.  </h2>
      <address>
        <time datetime="2019-11-06T11:40:00+00:00">06 Nov 2019, 11:40</time>
      </address>
      <p>Другої <a href="https://dt.ua/POLITICS/zelenskiy-hoche-sche-raz-pogovoriti-z-klichkom-i-tilki-todi-priynyati-rishennya-pro-zvilnennya-325909_.html"><b>спроби усунути мера Києва Віталія Кличка</b></a> з офісу президента Володимира Зеленського не буде, вважає радник мера Києва, ексгенпродюсер українського Comedy Club Максим Бахматов.</p>
      <p>"Вже є чим займатися. …Одна історія, коли Богдан тролить Кличка, інша історія - коли Богдан буде намагатися тролити Бахматова, а Бахматов буде тролити Богдана," - зазначив він в інтерв'ю <a href="https://bihus.info/radnik-klichka-bakhmatov-protistoyannya-z-ofisom-zelenskogo-bilshe-nemae">Bihus.Info</a>.</p>
      <p>Те, що відбувалось у публічному і непублічному просторі між Богданом і Кличком, Бахматов назвав фарсом та дешевим наступом, та додав, що рейтинг Кличка в Києві останнім часом зростав, а "кандидата" від Банкової Олександра Ткаченка - падав.</p>
      <figure>
        <iframe src="https://www.youtube.com/embed/9H6lOdwX940" width="640" height="360" data-service="Youtube" scrolling="no"/>
      </figure>
      <p>Нагадаємо, що <a href="https://dt.ua/POLITICS/goncharuk-pidtverdiv-zvilnennya-klichka-z-posadi-golovi-kmda-322556_.html"><b>Кабмін погодив звільнення голови Київської міської державної адміністрації Віталія Кличка</b> </a>і направив відповідне подання уряду на підпис президенту Зеленському, однак відповідний указ ще не публікували.</p>
      <p>У відповідь Віталій <a href="https://zn.ua/POLITICS/klichko-prokommentiroval-svoe-uvolnenie-s-posta-glavy-kgga-328915_.html"><b>Кличко заявив, що вважає таке рішення неконституційним</b></a>, а звільнити його можуть тільки кияни.</p>
      <p>Зазначимо, що у Києві на пост глави КМДА, як правило, президенти призначали обраних мерів. Винятками були тільки Іван Салій, який очолив КМДА при президенті Леоніді Кравчуку в 1993 році, не будучи мером, а також Олександр Попов, призначений Віктором Януковичем восени 2010 року замість Леоніда Черновецького.</p>
      <p>Водночас давно ходять чутки, що у президента Володимира Зеленського хочуть призначити новим очільником Київської міської держадміністрації колишнього <b><a href="https://dt.ua/POLITICS/na-post-glavi-kmda-planuyut-priznachiti-gen-direktora-1-1-tkachenka-zmi-317080_.html">гендиректора телеканалу "1+1" Олександра Ткаченка</a></b>. Так на початку жовтня Ткаченко <b><a href="https://dt.ua/POLITICS/eksgendirektor-1-1-tkachenko-podav-deklaraciyu-kandidata-na-posadu-golovi-kmda-325607_.html">подав електронну декларацію кандидата на посаду голови КМДА</a></b>. </p>
      <p>Докладніше про правові колізії щодо посади мера та голови КМДА читайте у статті Олександра Сергієнка "<a href="https://dt.ua/internal/stolicya-dezhavyu-320891_.html"><b>Столиця дежавю</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2JpaHVzLmluZm8=">bihus.info</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>