<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-10-novembre-generals_0_2339166177.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T11:38:51+00:00"/>
    <meta property="og:title" content="JxCat pressiona ERC pel grup independentista a Madrid: &quot;És un repte de país i no de partits&quot;"/>
    <meta property="og:description" content="Borràs acusa Sánchez de creuar &quot;línies vermelles&quot; per voler &quot;frenar l'independentisme&quot;"/>
  </head>
  <body>
    <article>
      <h1>JxCat pressiona ERC pel grup independentista a Madrid: "És un repte de país i no de partits"</h1>
      <h2>Borràs acusa Sánchez de creuar "línies vermelles" per voler "frenar l'independentisme"</h2>
      <address>
        <time datetime="2019-11-06T11:38:51+00:00">06 Nov 2019, 11:38</time>
      </address>
      <p>Després de proposar durant el <a href="https://www.ara.cat/politica/JxCat-ERC-CUP-independentista-Congres_0_2338566306.html">debat de TV3 formar un grup parlamentari únic a Madrid de l'independentisme</a> i no obtenir contestació, la cap de llista de JxCat, Laura Borràs, ha insistit en la seva proposta aquest dimecres i ha pressionat els republicans perquè es pronunciïn. "És un repte de país i no de partits", ha exposat la candidata en una atenció als mitjans de comunicació a La Sagrera, a Barcelona, a més d'assegurar que la seva petició no té res a veure amb tenir "més temps d'intervenció". Tampoc en que el 28-A no assolissin grup propi a Madrid, pel qual<a href="https://www.ara.cat/politica/eleccions-generals-10-novembre_0_2337966335.html"> dilluns en un míting a Lleida</a> tant l'expresident Carles Puigdemont com l'excap de l'executiu Artur Mas van cridar a sumar suports per obtenir-lo. Per a Borràs, fer un grup independentista únic a Madrid, malgrat que tingués els seus matisos, permetria projectar-se "forts" al Congrés dels Diputats i fer front comú per a l'autodeterminació.</p>
      <p>"Qui podria dir que no a treballar per a l'amnistia i l'autodeterminació?", s'ha preguntat dirigint-se als republicans i la CUP.</p>
      <p>Borràs ha dit que la unitat és el que reclama el carrer i que s'ha de traslladar a Madrid, malgrat que tant JxCat com ERC mantenen ara per ara posicions diferents respecte la investidura de Pedro Sánchez -els de Borràs afirmen que no facilitaran el govern, mentre que els republicans <a href="https://www.ara.cat/politica/Rufian_0_2338566232.html"> eviten pronunciar-se-</a>. Un fet que, precisament, JxCat <a href="https://www.ara.cat/politica/JxCat-reivindica-Pedro-Sanchez-ERC_0_2335566615.html">n'ha fet bandera durant tota la campanya electoral.</a></p>
      <h3>JxCat afirma que els socialistes han "sacrificat" la separació de poders</h3>
      <p>Borràs també ha carregat contra el president espanyol en funcions, Pedro Sánchez, a qui ha acusat de "sacrificar" la separació de poders amb la promesa de retornar Puigdemont a Espanya a través de la Fiscalia i de "creuar línies vermelles" per voler "frenar l'independentisme".</p>
      <p><a href="https://www.ara.cat/judici-presos-politics-1-octubre/Pedro-Sanchez-Fiscalia-extradicio-Puigdemont_0_2339166166.html">Les declaracions de Sánchez</a> recordant que la fiscalia depèn del govern ja han generat oposició a l'Associació de Fiscals, que l'han acusat de "confondre" la ciutadania i de "no conèixer" les seves funcions. També la Unió Progressista de Fiscals: "El ministeri fiscal és autònom del govern".</p>
      <p>La cap de llista de JxCat ha recordat que durant el judici de l'1-O, el govern dels socialistes va negar per activa i per passiva que pogués instar la Fiscalia a rebaixar la qualificació de rebel·lió. En aquest sentit, ha equiparat el PSOE amb el PP quan va vantar-se d'"escapçar l'independentisme".</p>
      <figure>
        <a href="https://www.ara.cat/2019/11/06/politica/JxCat-pressiona-ERC-independentista-Madrid_2339176222_67171798_1200x800.jpg">
          <img src="https://www.ara.cat/2019/11/06/politica/JxCat-pressiona-ERC-independentista-Madrid_2339176222_67171798_1200x800.jpg"/>
        </a>
        <figcaption>JxCat pressiona ERC pel grup independentista a Madrid: "És un repte de país i no de partits" / JXCAT</figcaption>
      </figure>
      <p>Laura Borràs ha fet aquestes declaracions juntament amb el conseller de Territori, Damià Calvet, a les obres de la Sagrera. El titular del departament ha carregat contra els "incompliments" del govern espanyol en matèria d'infraestructures, denunciant també un "dèficit fiscal inassumible i inaguantable". També ha afegit que no compleix la disposició addicional tercera de l'Estatut, que es va introduir per compensar el finançament amb Catalunya. "Això castiga a tots els catalans", ha afirmat Calvet, a més de reclamar que s'acabin les obres de la Sagrera i es completin les inversions de Rodalies. Fins ara, ha dit el conseller, només se n'ha complert el 14%. "Espanya és un hipoteca de present i de futur", ha dit Damià Calvet.</p>
    </article>
  </body>
</html>