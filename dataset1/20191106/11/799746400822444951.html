<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/6/7102689/"/>
    <meta property="og:site_name" content="Європейська правда"/>
    <meta property="article:published_time" content="2019-11-06T11:08:33+00:00"/>
    <meta property="og:title" content="Британія і Норвегія вилучили з продажу карти РФ вод України"/>
    <meta property="og:description" content="Міжнародні гідрографічні організації PRIMAR у Норвегії і IC-ENC у Великій Британії вилучили зі своїх каталогів російські навігаційні карти вод України."/>
  </head>
  <body>
    <article>
      <h1>Британія і Норвегія вилучили з продажу карти РФ вод України</h1>
      <address>
        <time datetime="2019-11-06T11:08:33+00:00">06 Nov 2019, 11:08</time>
      </address>
      <p>Міжнародні гідрографічні організації PRIMAR у Норвегії і IC-ENC у Великій Британії вилучили зі своїх каталогів російські навігаційні карти вод України.</p>
      <p>Як пише "Європейська правда", про це у середу повідомила пресслужба Міністерства інфраструктури України.</p>
      <p>Як підкреслили у міністерстві, Росія незаконно реалізовувала морські електронні навігаційні карти вод України, тим самим створюючи загрозу мореплавству в Чорному та Азовському морях.</p>
      <p>"Регіональні центри електронних карт Міжнародної гідрографічної організації PRIMAR (Норвегія) та IC-ENC (Велика Британія) вилучають російські карти зі своїх каталогів задля гарантування безпеки судноплавства в Азовському та Чорному морях і дотримання та виконання резолюції Генасамблеї ООН А/Res/68/262", - цитує пресслужба слова міністра Владислава Криклія.</p>
      <p>Як додали у відомстві, керівник Гідрографічної служби Великої Британії Тім Лоув у своєму листі зазначив, що Сполучене Королівство, а також інші партнери з ЄС не визнають незаконної анексії Криму Росією.</p>
      <p>"Гідрографічна служба Сполученого Королівства (UKHO) є агенцією, що підпорядковується урядові Сполученого Королівства та дотримується політичного курсу, який ґрунтується на курсі ЄС щодо невизнання контролю Росії над Кримом", - написав у листі Лоув.</p>
      <p>Він також запевнив, що політика його уряду залишиться незмінною після виходу Британії з Євросоюзу.</p>
      <p>Як повідомлялося, у липні Держгідрографія <b><a href="https://www.eurointegration.com.ua/news/2019/07/17/7098583/">звернулась</a></b> до посольств Великої Британії та Норвегії з вимогою якнайшвидше посприяти вилученню російських карт українських вод з міжнародного обігу.</p>
      <related>
        <a href="https://www.eurointegration.com.ua/news/2019/07/17/7098583/"/>
        <a href="https://www.eurointegration.com.ua/news/2019/07/19/7098697/"/>
      </related>
    </article>
  </body>
</html>