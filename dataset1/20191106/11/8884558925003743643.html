<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/ustavno-sodisce-razveljavilo-kvote-slovenske-glasb"/>
    <meta property="og:site_name" content="Primorske novice"/>
    <meta property="article:published_time" content="2019-11-06T11:50:40+00:00"/>
    <meta property="og:title" content="Ustavno sodišče razveljavilo kvote slovenske glasbe v primeru zasebnih radijskih postaj"/>
    <meta property="og:description" content="Ustavno sodišče je razveljavilo določbe zakona o medijih, ki določajo kvote slovenske glasbe, a le, ko se nanašajo na zasebne radijske postaje, so danes sporočili s sodišča. Po enotni oceni sodnikov namreč omenjene določbe niso skladne z načelom pravne države, saj niso jasne in pomensko določljive."/>
  </head>
  <body>
    <article>
      <h1>Ustavno sodišče razveljavilo kvote slovenske glasbe v primeru zasebnih radijskih postaj</h1>
      <address><time datetime="2019-11-06T11:50:40+00:00">06 Nov 2019, 11:50</time> by <a rel="author">STA</a></address>
      <p>
        <b>Ustavno sodišče je razveljavilo določbe zakona o medijih, ki določajo kvote slovenske glasbe, a le, ko se nanašajo na zasebne radijske postaje, so danes sporočili s sodišča. Po enotni oceni sodnikov namreč omenjene določbe niso skladne z načelom pravne države, saj niso jasne in pomensko določljive.</b>
      </p>
      <figure>
        <img src="https://static.primorske.si/foto/highres/gnweb/718607_255-radio.jpg"/>
        <figcaption>Ustavno sodišče je razveljavilo kvote slovenske glasbe v primeru zasebnih radijskih postaj. Foto: STA</figcaption>
      </figure>
      <p><b>LJUBLJANA</b> &gt; Ustavnost zakona o medijih, ki predpisuje obvezne deleže predvajanja slovenske glasbe, je sodišče presojalo na zahtevo državnega sveta, družbe Radio City in drugih. V primeru zasebnih radijskih postaj so sodniki soglasno razveljavili prvi odstavek 86. člena ter prvi do peti odstavek 86.a člena medijskega zakona.</p>
      <p>Prvi predpisuje obvezen delež slovenske glasbe v radijskih in televizijskih programih - v primeru javnega radia najmanj 40 odstotkov, v primeru komercialnega radia pa najmanj 20 odstotkov vse predvajane glasbe -, medtem ko 86.a člen podrobneje določa čas predvajanja, delež slovenskega jezika v glasbi, njeno starost in podobno.</p>
      <p>"Če zakoni in drugi predpisi niso jasni, obstaja možnost različne uporabe zakona in drugega predpisa in arbitrarnosti državnih organov ali drugih organov za izvrševanje javnih pooblastil, ki odločajo o pravicah posameznikov. Z jasnim in pomensko določljivim zakonom je zagotovljeno, da naslovniki pravnih pravil niso izpostavljeni stopnji nepredvidljivosti in negotovosti pravnih posledic njihovih storitev ali opustitev, ki je ustavnopravno nevzdržna in nesprejemljiva," so zapisali ustavni sodniki.</p>
      <p>Za sedmi odstavek 109. člena, ki je bil prav tako predmet ustavne presoje, govori pa o hrambi podatkov o programu, in sicer o vseh predvajanih programskih, oglaševalskih in drugih vsebinah, pa je sodišče ocenilo, da ni v neskladju z ustavo.</p>
    </article>
  </body>
</html>