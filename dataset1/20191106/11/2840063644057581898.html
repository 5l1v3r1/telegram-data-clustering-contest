<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/cultura/2019/11/06/ceramiche-sulla-via-dell-oriente-mic-faenza_sLWMThNBjhS2A3eenDhcVI.html"/>
    <meta property="og:site_name" content="Adnkronos"/>
    <meta property="article:published_time" content="2019-11-06T11:01:00+00:00"/>
    <meta property="og:title" content="Ceramiche 'Sulla via dell'Oriente' al Mic di Faenza"/>
    <meta property="og:description" content="L'allestimento propone opere provenienti dal Museo delle Civiltà di Roma rappresentative delle principali tradizioni ceramiche orientali"/>
  </head>
  <body>
    <article>
      <h1>Ceramiche 'Sulla via dell'Oriente' al Mic di Faenza</h1>
      <address>
        <time datetime="2019-11-06T11:01:00+00:00">06 Nov 2019, 11:01</time>
      </address>
      <p>La Project Room del Mic, il Museo Internazionale delle Ceramiche di Faenza (Ravenna), ospita dal 10 novembre al 6 gennaio prossimi la mostra dal titolo 'Sulla via dell' Oriente'. L'allestimento propone 44 opere provenienti dal Museo delle Civiltà (MuCiv) di Roma rappresentative delle principali tradizioni ceramiche orientali. Un ricco patrimonio che è stato possibile riesporre dopo un’accurata revisione conservativa e mirati interventi di restauro da parte delle restauratrici Brunetta Guerrini e Paola Rondelli del Laboratorio del Mic di Faenza.</p>
      <p>"La mostra rappresenta un ulteriore tassello di una lunga collaborazione che da decenni lega il Museo di Faenza al Museo d'arte orientale 'G. Tucci' di Roma, da qualche anno confluito insieme ad altri istituti culturali nell’importante realtà del Museo delle Civiltà di Roma - spiega la conservatrice del Mic di Faenza Valentina Mazzotti - Questa proficua collaborazione ha portato in mostra a Faenza una selezione di esemplari dell’altopiano iranico del Periodo del Ferro, 1200-800 a.C.; della produzione islamica dell'Iran di epoca samanide, IX-X secolo; della Cina di un vasto arco cronologico dalla prima dinastia storica, Shan 1600-1050 a.C., alla nascita della Repubblica di Cina nel 1912. Le ceramiche sono state scelte a ideale completamento e integrazione delle specifiche sezione del Mic di Faenza e approfondiscono alcune particolari produzioni dei vari ambiti".</p>
    </article>
  </body>
</html>