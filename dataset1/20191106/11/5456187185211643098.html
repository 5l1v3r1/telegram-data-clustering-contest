<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/6/354612/"/>
    <meta property="og:site_name" content="charter97.org"/>
    <meta property="article:published_time" content="2019-11-06T11:59:00+00:00"/>
    <meta property="og:title" content="Юрась Губарэвіч: Усе вайсковыя аб’екты, якія не належаць нашай краіне, мусяць быць выкінутыя за тэрыторыю Беларусі"/>
    <meta property="og:description" content="Кіраўнік руху «За свабоду» выступіў на агітацыйым пікеце ў Віцебску."/>
  </head>
  <body>
    <article>
      <h1>Юрась Губарэвіч: Усе вайсковыя аб’екты, якія не належаць нашай краіне, мусяць быць выкінутыя за тэрыторыю Беларусі</h1>
      <h2>Кіраўнік руху «За свабоду» выступіў на агітацыйым пікеце ў Віцебску.</h2>
      <address>
        <time datetime="2019-11-06T11:59:00+00:00">06 Nov 2019, 11:59</time>
      </address>
      <p>Сябра руху «За Свабоду» <b>Уладзімер Сіманковіч</b> вылучаецца кандыдатам у «дэпутаты» па Віцебскай-Чыгуначнай выбарчай акрузе №19. У нядзелю 3 лістапада падтрымаць яго прыехаў у Віцебск кіраўнік руху <b>Юрась Губарэвіч</b>. У гэты ж дзень ён выступаў і ў Наваполацку – на агітацыйным пікеце, які ладзіла актывістка руху <b>Вольга Дамаскіна</b>, перадае <a href="https://vitebskspring.org/news/vybary/item/3394-galasavats-za-uladzimera-simankovicha">«Віцебская вясна»</a>.</p>
      <p>У сваёй прамове на пікеце Юрась Губарэвіч казаў пра тое, што разьвіцьцё краіны «рухаўцы» бачаць у вяртаньні свабодных, дэмакратычных і празрыстых выбараў. Гарадзкая, абласная ўлады, парлямэнт павінны абірацца людзьмі. Калі «народныя слугі» будуць выбірацца на свабодных і дэмакратычных выбарах, то несьці адказнасьць яны будуць непасрэдна перад сваімі выбарцамі, а не перад тымі, хто прызначае іх зараз з «высокіх кабінэтаў».</p>
      <p>Дваццаць пяць гадоў жорсткага кіраваньня, лічыць Губарэвіч, паказалі, што такімі мэтадамі вывесьці краіну з крызісу немагчыма. Дасюль улады ніяк ня могуць рэалізаваць нават «беларускую мару» – «па 500 даляраў».</p>
      <p>«Каб адказваць на выклікі часу, войска мусіць быць рэфармаванае і стаць прафэсійным. Жывучы ў небясьпечным атачэньні агрэсіўнага ўсходняга суседа, Беларусь павінна захоўваць нэўтралітэт, дэкляраваны ў Канстытуцыі. Гэта значыць, што мы мусім выйсьці з усіх ваенных дамоваў. Боты чужых вайскоўцаў не павінны таптаць беларускую зямлю, а ўсе вайсковыя аб’екты, якія не належаць нашай краіне, мусяць быць выкінутыя за тэрыторыю Беларусі», – пераконваў Юрась Губарэвіч віцяблян.</p>
      <figure>
        <img src="https://i.c97.org/gi/53491/274052-1573030528-big.jpg"/>
      </figure>
      <p>Гаварыў і пра рэфармаваньне сыстэмы міжнародных адносінаў, дзе існуе вялікая залежнасьць ад усходняга суседа, якая сьведчыць пра несамастойнасьць нашай краіны. Сувэрэнітэт неабходны беларусам і ў гэтай сфэры.</p>
      <figure>
        <iframe src="https://www.youtube.com/embed/9bmcF8DVjGs" width="640" height="360" data-service="Youtube" scrolling="no"/>
      </figure>
      <p>Кіраўнік Руху зазначыў, што Ўладзімер Сіманковіч у сваёй дзейнасьці будзе абапірацца на ўжо распрацаваную арганізацыяй праграму «Восем крокаў да лепшай Беларусі». Яна прадугледжвае рэфармаваньне ня толькі беларускай эканомікі, але і ўсяго ладу жыцьця ў розных сфэрах дзейнасьці дзяржавы і грамадзтва.</p>
      <p>«Я прыехала з Наваполацку, дзе, як кандыдатка ў дэпутаты, сёньня праводзіла свой пікет. Балятуюся ў дэпутаты па Наваполацкай акрузе № 24. Гэткім чынам хачу выказаць падтрымку віцебскім «рухаўцам» і ў першую чаргу – Уладзіміру Сіманковічу», – сказала каардынатарка руху «За свабоду» ў Віцебскай вобласьці Вольга Дамаскіна.</p>
      <p>Сярод цікаўных, якія падыходзілі да пікетоўцаў, былі ў асноўным маладыя людзі.</p>
      <p>Выбарнік са стажам патлумачыў, што за 25 гадоў людзі прызвычаіліся да таго, што вынікі галасаваньня не залежаць ад іх меркаваньня і пазыцыі. Адсюль – і людзкая апатыя, і абыякавасьць.</p>
      <p>За правядзеньнем пікету назіралі прадстаўнікі АБСЭ з Расеі і Чэхіі.</p>
      <figure>
        <img src="https://i.c97.org/gi/53491/274053-1573030529-big.jpg"/>
      </figure>
    </article>
  </body>
</html>