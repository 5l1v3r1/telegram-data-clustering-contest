<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/otneha-kapitanskata-lenta-na-dzhaka-dadoha-ja-na-obamejang.html"/>
    <meta property="og:site_name" content="bTV Новините"/>
    <meta property="article:published_time" content="2019-11-06T11:34:00+00:00"/>
    <meta property="og:title" content="Отнеха капитанската лента на Джака, дадоха я на Обамеянг"/>
    <meta property="og:description" content="Днес &quot;Арсенал&quot; гостува на &quot;Витория&quot; Гимараеш в мач от Лига Европа"/>
  </head>
  <body>
    <article>
      <h1>Отнеха капитанската лента на Джака, дадоха я на Обамеянг</h1>
      <h2>Днес "Арсенал" гостува на "Витория" Гимараеш в мач от Лига Европа</h2>
      <address>
        <time datetime="2019-11-06T11:34:00+00:00">06 Nov 2019, 11:34</time>
      </address>
      <p>Гранит Джака вече не е капитан на "Арсенал". От сега нататък лентата ще бъде носена от Пиер-Емерик Обамеянг. Причината за рязката промяна, която идва малко повече от месец, след като Джака бе удостоен с голямата чест, е скандалът с феновете от мача срещу "Кристъл Палас".</p>
      <p>Халфът бе заменен в 61-ата минута на въпросната среща от Висшата лига, а от трибуните започнаха да се радват сякаш "топчиите" са вкарали гол. Това вбеси Джака и той реагира с иронични жестове и нецензурни реплики, след което демонстративно свали фланелката си и се скри в тунела.</p>
      <p>Тази вечер "Арсенал" гостува на "Витория" Гимараеш в мач от Лига Европа. Обамеянг не замина с тима за Португалия, а при неговото отсъствие капитан ще бъде защитникът Ектор Бейерин.</p>
      <p>Двата тима ще открият четвъртия кръг от груповата фаза на втория по сила европейски клубен турнир с необичаен ден и час за Лига Европа. Двубоят ще се изиграе днес от 17:50 ч., като изтеглянето му е направено с цел да се избегне задръстването в Гимараеш. Срещата ще бъде излъчена на живо по RING.</p>
      <p>Това е официалната версия на УЕФА след молба от страна на полицията в Португалия. Срещата трябваше да се проведе в четвъртък, когато по традиция са всички мачове от груповата фаза на турнира.</p>
      <p>В четвъртък друг местен тим - "Брага", също има домакинство, а стадионът е на около 20 км от този на "Витория". Промяната на "Витория" - "Арсенал" е и за да не се стигне до големи задръствания в региона. Началният час е съобразен също с ранните сблъсъци в Шампионската лига, които започват в 19:55 ч.</p>
    </article>
  </body>
</html>