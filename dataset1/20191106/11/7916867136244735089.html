<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134355-seeley-indeli-isskyres-rinkevicius-jo-sustabdymas-bus-labai-svarbus.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-06T11:06:00+00:00"/>
    <meta property="og:title" content="Seeley indėlį išskyręs Rinkevičius: „Jo sustabdymas bus labai svarbus“"/>
    <meta property="og:description" content="Klaipėdos „Neptūnas“ (2-1) tęsia žygį FIBA Čempionų lygoje. Trečiadienį uostamiesčio krepšininkai namuose stos į mūšį prieš vieną grupės favoričių Saragosos „Casademont“ (2-1) ekipą, kuriai atstovauja ir lietuvis Renaldas Seibutis. Tiesa, buvęs „Neptūno“ žaidėjas ant „Švyturio“ arenos parketo neišbėgs, nes gydosi traumą. „Tai gerai subalansuota komanda, kurioje sunku rasti daug silpnų vietų. Daug ką pasako ..."/>
  </head>
  <body>
    <article>
      <h1>Seeley indėlį išskyręs Rinkevičius: „Jo sustabdymas bus labai svarbus“</h1>
      <address>
        <time datetime="2019-11-06T11:06:00+00:00">06 Nov 2019, 11:06</time>
      </address>
      <p>Nuotr.: fiba.basketball</p>
      <figure>
        <a href="https://www.basketnews.lt/paveikslelis-204626-any1000x1000.jpg">
          <img src="https://www.basketnews.lt/paveikslelis-204626-any630x500.jpg"/>
        </a>
      </figure>
      <p>Nuotr. fiba.basketball</p>
      <p>Klaipėdos „Neptūnas“ (2-1) tęsia žygį FIBA Čempionų lygoje. Trečiadienį uostamiesčio krepšininkai namuose stos į mūšį prieš vieną grupės favoričių Saragosos „Casademont“ (2-1) ekipą, kuriai atstovauja ir lietuvis Renaldas Seibutis. Tiesa, buvęs „Neptūno“ žaidėjas ant „Švyturio“ arenos parketo neišbėgs, nes gydosi traumą.</p>
      <p>„Tai gerai subalansuota komanda, kurioje sunku rasti daug silpnų vietų. Daug ką pasako faktas, kad „Casademont“ užima antrąją vietą Ispanijos pirmenybėse. Ne taip užtikrintai startavo Čempionų lygoje, bet Ispanijoje jie žaidžia išties galingai“, – apie būsimą varžovą tinklalapiui „bcneptunas.lt“ kalbėjo Tomas Rinkevičius.</p>
      <p>Ispanijos lygoje „Casademont“ per septynerias rungtynes iškovojo šešias pergales. Tarp Saragosos ekipos aukų pateko ir galingoji „Barcelona“, kurią Porfirio Fisaco auklėtiniai namuose įveikė 89:83.</p>
      <p>Tuo metu Čempionų lygoje „Casademont“ per trejas rungtynes iškovojo dvi pergalei bei yra uostamiesčio ekipos kaimynė turnyrinėje lentelėje. Sezono atidarymo mače Ispanijos ekipos krepšininkai išvykoje 71:85 nusileido Bonos „Telekom Baskets“, o vėliau sekė pergalės 74:73 prieš Stambulo „Bešiktaš“ bei 70:69 prieš Sombathėjaus „Falco“.</p>
      <p>„Tipinė ispaniška komanda, mėgstanti agresyviai gintis ir nemažai rizikuoti gynyboje, – apie varžovų žaidimą kalbėjo Rinkevičius. – Perimtus kamuolius jie verčia greitais taškais. Turi išreikštus didelius žmones, nemažai žaidžia per trečioje ir ketvirtoje pozicijoje rungtyniaujantį Robiną Benzingą. Tai vienas „Casademont“ lyderių. Labai neblogai atrodo ir DJ Seeley. Apie šiuos abu sukasi daug situacijų.“</p>
      <p>Rezultatyviausias ir naudingiausias „Casademont“ žaidėjas Ispanijose pirmenybėse yra praėjusiame sezone Vilniaus „Ryte“ žaidęs DJ Seeley. Amerikietis per 26 minutes pelno po 13,7 taško, atkovoja po 3,3 ir perima po 1,1 kamuolio, atlieka po 3 rezultatyvius perdavimus bei fiksuoja po 11,6 naudingumo balo. Tuo metu Vokietijos rinkinės puolėjas Robinas Benzingas Ispanijos čempionate pelno po 13,3 taško.</p>
      <p>„DJ Seeley žaidžia panašų krepšinį, kaip žaidė „Ryte“. Jam skiriama daug situacijų, jis būna dažnai su kamuoliu, mėgsta atakuoti iš toli, stiprus žaidėjas vienas prieš vieną. Sezono starte jis demonstruoja gerą sportinę formą, tad jo sustabdymas bus labai svarbus“, – sakė „Neptūno“ treneris.</p>
      <p>Saragosos ekipa Čempionų lygoje užima antrąją vietą pagal atkovotus kamuolius (vid. 44,3), tačiau šiame turnyre „Casademont“ stringa puolime – vidutiniškai pelno po 71,7 taškus.</p>
      <p>„Ši ekipa pasidaro pavojinga, kai varžovai leidžia jiems įsibėgti, rinkti taškus, – teigė Rinkevičius. – Turime stabdyti greitą „Casademont“ žaidimą, ankstyvą puolimą, ankstyvas „du prieš du“ situacijas, iš kurių jie gauna daug naudos. Tai viena didžiausių mūsų užduočių.</p>
      <p>Turime daryti mažiau klaidų, priimti geresnius sprendimus puolime, kai mažiau klystame, natūralu, kad ir gynyba veikia daug geriau. Esame gana priklausomi nuo puolimo, jei žaidžiame disciplinuotai, tuomet ir gynyba veikia geriau.“</p>
      <p>„Neptūnas“ dvikovą su Ispanijos ekipa pasitinka turėdamas trijų pergalių seriją. Per šią atkarpą Rinkevičiaus auklėtiniai 86:77 įveikė Pasvalio „Pieno žvaigždes“, 94:72 pranoko Salonikų PAOK bei 101:59 sudaužė Prienų „CBet“ krepšininkus.</p>
      <p>„Vis dar ieškome savo geriausio žaidimo, nors turėjome kelias neblogas rungtynes, – sakė „Neptūno“ vairininkas Rinkevičius. – Kiekvieną varžovą gerbiame, kiekvienam varžovui ruošiamės atsakingas. Tą darome ir dabar, laukiame sunkios kovos.“</p>
      <h3>
        <a href="https://www.basketnews.lt/zaidejai/18472-dj-seeley.html">D.J. Seeley</a>
      </h3>
      <figure>
        <img src="https://www.basketnews.lt/paveikslelis-203116-crop90x135.jpg"/>
      </figure>
      <ul>
        <li>Komanda: <a href="https://www.basketnews.lt/komandos/896-saragosos-casademont.html">Saragosos Casademont</a></li>
        <li>Pozicija: SG</li>
        <li>Amžius: 29</li>
        <li>Ūgis: 193 cm</li>
        <li>Svoris: 88 kg</li>
        <li>Gimimo vieta: Kalifornija, JAV</li>
      </ul>
      <h3>
        <a href="https://www.basketnews.lt/zaidejai/18472-dj-seeley.html">D.J. Seeley</a>
      </h3>
      <figure>
        <img src="https://www.basketnews.lt/paveikslelis-128595-any150x150.jpg"/>
      </figure>
      <figure>
        <img src="https://www.basketnews.lt/paveikslelis-203116-crop100x150.jpg"/>
      </figure>
      <ul>
        <li>MIN: 28.55</li>
        <li>PTS: 13 (50%)</li>
        <li>REB: 2.5</li>
        <li>AS: 3.5</li>
        <li>ST: 0.5</li>
        <li>BS: 0</li>
        <li>TO: 3</li>
        <li>GM: 2</li>
      </ul>
    </article>
  </body>
</html>