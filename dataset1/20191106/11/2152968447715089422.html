<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/06/borisov-podkrepi-donorstvoto-chovek-ne-znae-koga-moje-da-mu-se-sluchi.428733"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T11:01:00+00:00"/>
    <meta property="og:title" content="Борисов подкрепи донорството: Човек не знае кога може да му се случи!"/>
    <meta property="og:description" content="Премиерът призова всички да се замислят за даряването на органи | Dnes.bg"/>
  </head>
  <body>
    <article>
      <h1>Борисов подкрепи донорството: Човек не знае кога може да му се случи!</h1>
      <h2>Премиерът призова всички да се замислят за даряването на органи</h2>
      <address><time datetime="2019-11-06T11:01:00+00:00">06 Nov 2019, 11:01</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Премиерът Бойко Борисов подкрепи донорството и извършването на трансплантации у нас.</p>
      <p>"В България се правят най-модерните операции, трансплантации, имаме прекрасни хирурзи", заяви той.</p>
      <p>По думите му при успешна трансплантация "част от теб продължава да живее и спасяваш живот". Какъв е проблемът с предразсъдъците – никакъв, коментира той.</p>
      <related>
        <a href="https://www.dnes.bg/obshtestvo/2019/11/05/za-donorstvoto-35-syglasni-tolkova-smiatat-che-shte-predizvikat-sydbata.428648"/>
      </related>
      <p>В началото на заседанието на правителството здравният министър Кирил Ананиев разказа пред колегите си за започналата вчера национална кампания за подкрепа на донорството.</p>
      <p>В рамките на "Да! За живот!" ще бъдат разпространени карти, с които всеки приживе може да изрази желанието си да бъде донор. Това желание няма юридическа стойност, но по думите му, може да помогне на близките в такава ситуация да вземат информирано решение.</p>
      <p>Искаме да предизвикаме дискусия, с която да помогнем на хората, нуждаещи се от трансплантация, да се радват на здрав и достоен живот, обясни Ананиев.</p>
      <p>От своя страна премиерът каза, че вече е направил това и призова всеки един да се замисли и да го прецени.</p>
      <p>И ако толкова си мислят какво би се случило, като дадеш орган, да си помислят чисто егоистично – продължаваш да живееш, коментира премиерът.</p>
      <p>Ананиев посочи, че подкрепа има и сред религиозните общности у нас за хуманния акт.</p>
      <p>"Не само душата, но и нещо още да продължи да живее от човека", каза Борисов и напомни, че "човек не знае кога може да му се случи".</p>
      <p>С днешна дата 1151 българи чакат животоспасяващата операция.</p>
    </article>
  </body>
</html>