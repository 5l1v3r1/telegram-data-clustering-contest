<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/sport/2019/11/06/eurotour-justin-rose-a-caccia-del-tris-in-turchia-pn_20191106_00104/"/>
    <meta property="og:site_name" content="Askanews"/>
    <meta property="article:published_time" content="2019-11-06T11:42:14+00:00"/>
    <meta property="og:title" content="Eurotour: Justin Rose a caccia del tris in Turchia"/>
    <meta property="og:description" content="Roma, 6 nov. (askanews) – L’inglese Justin Rose, numero otto mondiale, prova a vincere per il terzo anno consecutivo il Turkish Airlines Open (7-10 novembre), sesto degli otto eventi delle Rolex Series dell’European Tour in programma sul tracciato del Montgomerie Maxx Royal, ad Antalya in Turchia. Nel torneo riservato a 75 concorrenti e con un […]"/>
  </head>
  <body>
    <article>
      <h1>Eurotour: Justin Rose a caccia del tris in Turchia</h1>
      <h2>Nel Turkish Airlines Open giocano entrambi i fratelli Molinari</h2>
      <address>
        <time datetime="2019-11-06T11:42:14+00:00">06 Nov 2019, 11:42</time>
      </address>
      <figure>
        <img src="http://www.askanews.it/wp-content/uploads/2019/11/20191106_124202_B0D8BFEA.jpg"/>
      </figure>
      <p>Roma, 6 nov. (askanews) – L’inglese Justin Rose, numero otto mondiale, prova a vincere per il terzo anno consecutivo il Turkish Airlines Open (7-10 novembre), sesto degli otto eventi delle Rolex Series dell’European Tour in programma sul tracciato del Montgomerie Maxx Royal, ad Antalya in Turchia. Nel torneo riservato a 75 concorrenti e con un montepremi di sette milioni di dollari, saranno in gara cinque azzurri: Francesco Molinari, Edoardo Molinari, Andrea Pavan, Guido Migliozzi e Nino Bertasio.</p>
      <p>Nel field cinque tra i primi dieci della Race To Dubai (ordine di merito) con Bernd Wiesberger teso a difendere la sua leadership. L’austriaco, tre titoli in stagione compresi due nelle Rolex Series (Scottish Open e 76° Open d’Italia) per farlo dovrà controllare l’irlandese Shane Lowry, terzo in graduatoria e unico tra i partecipanti in grado di sorpassarlo con un successo. Posso invece cercare di migliorare la loro posizione tra i top ten l’inglese Matt Wallace (6°), lo scozzese Robert MacIntyre (9°) e il sudafricano Erik Van Rooyen (10°).</p>
      <p>Tanti i concorrenti in grado di recitare ruoli da protagonisti tra i quali ricordiamo, oltre a Francesco Molinari e ad Andrea Pavan, reduci da prove in media classifica nel WGC-HSBC Champions in Cina, lo statunitense Patrick Reed, gli inglesi Danny Willett e Tyrrell Hatton, l’emergente francese Victor Perez e il cinese Haotong Li, lo scorso anno sconfitto da Rose al playoff. Da seguire anche lo svedese Alex Noren, Il tedesco Martin Kaymer, lo spagnolo Jorge Campillo e il belga Thomas Pieters, senza dimenticare Guido Migliozzi, Edoardo Molinari e Nino Bertasio.</p>
    </article>
  </body>
</html>