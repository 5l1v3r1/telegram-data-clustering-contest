<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/thriler-stin-ipeiro-sto-edolio-archimandritis-ki-alloi-pente-gia-archaiokapilia/"/>
    <meta property="og:site_name" content="europost.gr"/>
    <meta property="article:published_time" content="2019-11-06T11:45:58+00:00"/>
    <meta property="og:title" content="Θρίλερ στην Ήπειρο: Στο εδώλιο αρχιμανδρίτης κι άλλοι πέντε για αρχαιοκαπηλία"/>
    <meta property="og:description" content="Στο τριμελές Εφετείο Κακουργημάτων θα δοθεί η συνέχεια στην μεγάλη υπόθεση αρχαιοκαπηλίας που ταλάνισε την Ήπειρο επί δέκα και πλέον χρόνια. Στο εδώλιο του κατηγορουμένου θα βρεθούν ένας αρχιμανδρίτης και πέντε ακόμη άτομα τα οποία"/>
  </head>
  <body>
    <article>
      <h1>Θρίλερ στην Ήπειρο: Στο εδώλιο αρχιμανδρίτης κι άλλοι πέντε για αρχαιοκαπηλία</h1>
      <address>
        <time datetime="2019-11-06T11:45:58+00:00">06 Nov 2019, 11:45</time>
      </address>
      <p>Στο τριμελές Εφετείο Κακουργημάτων θα δοθεί η συνέχεια στην μεγάλη υπόθεση αρχαιοκαπηλίας που ταλάνισε την Ήπειρο επί δέκα και πλέον χρόνια. Στο εδώλιο του κατηγορουμένου θα βρεθούν ένας αρχιμανδρίτης και πέντε ακόμη άτομα τα οποία παραπέμπονται με βούλευμα του Συμβουλίου Εφετών Ιωαννίνων.</p>
      <p>Σύμφωνα με το epiruspost.gr η δίκη έχει προγραμματιστεί σε λίγες μέρες, στις 19 Νοεμβρίου και μεταξύ των μαρτύρων που έχουν κληθεί να καταθέσουν περιλαμβάνονται Μητροπολίτες, εκπρόσωποι τοπικών κοινοτήτων και ο Περιφερειάρχης Ηπείρου Αλέκος Καχριμάνης, ο οποίος έχει μιλήσει πολλές φορές στο παρελθόν για το συγκεκριμένο θέμα. Η αρχή του τέλους για το μεγάλο κύκλωμα που λεηλάτησε δεκάδες μοναστήρια στην Ήπειρο και όχι μόνο φαίνεται τελικά πως αποτέλεσε η κλοπή στο Κουκούλι.</p>
      <p>Το ιστορικό της υπόθεσης</p>
      <p>Ήταν Χριστούγεννα του 2009 όταν άγνωστοι άδειασαν στην κυριολεξία την εκκλησία στην κεντρική πλατεία του χωριού. Η κλοπή έδειχνε ανθρώπους που γνώριζαν καλά τον χώρο αλλά και την περιοχή του Ζαγορίου. Ήταν δε τόσα τα κειμήλια που έκαναν φτερά που σήμανε συναγερμός από όλους. Από τότε και με πολλές δυσκολίες κατά καιρούς ξεκίνησε μεγάλη έρευνα από την Αστυνομία.</p>
      <p>Στην πορεία κλεμμένες εικόνες από την Ήπειρο εντοπίστηκαν σε γκαλερί του Λονδίνου αλλά και του Άμστερνταμ και ορισμένες με την κινητοποίηση των διπλωματικών αρχών και του Υπουργείου Πολιτισμού επαναπατρίστηκαν. Τον Μάιο του 2015 και με εντολή της Ανακρίτριας Ιωαννίνων έγινε ταυτόχρονη έρευνα σε διάφορες περιοχές της χώρας: Στο Περτούλι, στα Τρίκαλα , στην Κοζάνη, την Καλαμπάκα την Εύβοια και την Αθήνα.</p>
      <p>Αποτέλεσμα ήταν η σύλληψη τριών ατόμων, ενός 41χρονου κτηνοτρόφου και της μητέρας του 64 ετών, στην Καλαμπάκα και ενός 54χρονου ιδιοκτήτη εργαστηρίου βιβλιοδεσιών στο κέντρο της Αθήνας. Στο σπίτι του κτηνοτρόφου και στην κτηνοτροφική μονάδα που διατηρεί με τη μητέρα του, αστυνομικοί της Ασφάλειας Τρικάλων βρήκαν τρία πιστόλια, μία κυνηγετική καραμπίνα, ανιχνευτές μετάλλων, έναν αστυνομικό φάρο και μπλε καπέλο τζόκεϊ με το έμβλημα της ΕΛ.ΑΣ., σύστημα παρακολούθησης με μικροκάμερα κ.ά. Στο σπίτι και στις αποθήκες του κτηνοτρόφου δεν βρέθηκαν αρχαία κειμήλια, αντίθετα με ό,τι συνέβη στην περίπτωση του 54χρονου βιβλιοδέτη. Στο διαμέρισμα και το κατάστημά του στο κέντρο της Αθήνας, αστυνομικοί του τμήματος Δίωξης Αρχαιοκαπηλίας βρήκαν οκτώ βιβλία και ευαγγέλια που χρονολογούνται από το 1747 έως το 1921. Ενδεικτικά, κατάσχεσαν ένα βιβλίο με τίτλο «Αρχιερατικόν» τυπωμένο το 1779 στη Βενετία, ένα βιβλίο με τίτλο «Χρυσοστόμου περί Ιεροσύνης» χρονολογούμενο το 1810, καθώς και βιβλίο που χρονολογείται στο 1747 με τίτλο «Λόγοι πανηγυρικοί και εγκωμιαστικοί μεγάλης Τεσσαρακοστής».</p>
      <p>Ως αποδέκτης θρησκευτικών κειμηλίων που έχουν κλαπεί από το κύκλωμα αρχαιοκαπηλίας της Ηπείρου περιγράφεται κι ένας 70χρονος συνταξιούχος καθηγητής πανεπιστημίου που είχε συλληφθεί τότε στο σπίτι του στην Αθήνα. Είχε στην κατοχή του εκκλησιαστικά είδη που είχαν αφαιρεθεί – κλαπεί από ιερούς ναούς και μονές στην περιοχή των Ιωαννίνων. Στο σπίτι του στα Πατήσια αστυνομικοί βρήκαν κομμάτια ξυλόγλυπτων τέμπλων, 93 εικόνες διαφόρων αγίων, μεταλλικές λειψανοθήκες, θυμιατά κ.ά. Σε άλλο διαμέρισμα του 70χρονου στα Εξάρχεια, οι αστυνομικοί βρήκαν δισκοπότηρα, εικόνες τέμπλου 18ου και 19ου αιώνα, τέσσερα ευαγγέλια ετών 1872-1878, ένα ευχολόγιο του 1777 κ.ά. Τα ευρήματα διαπιστώθηκε ότι εμπίπτουν στις προστατευτικές διατάξεις του νόμου για την προστασία των αρχαιοτήτων.</p>
      <p>Η δικογραφία που έχει σχηματιστεί αποτελείται από χιλιάδες σελίδες στις οποίες ξεδιπλώνονται μαρτυρίες και γεγονότα. Εκτενείς αναφορές στις γκαλερί του εξωτερικού στις οποίες συχνά κατέληγαν κειμήλια από τα μοναστήρια της Ηπείρου αλλά κι άλλων περιοχών της χώρας.</p>
      <p>Σημειώνεται ότι για ορισμένους από τους κατηγορούμενους έγινε στο πλαίσιο της έρευνας και άρση των τραπεζικών τους λογαριασμών. Το κατηγορητήριο είναι βαρύτατο και η ακροαματική διαδικασία αναμένεται πλέον με πολύ μεγάλο ενδιαφέρον.</p>
      <p>Πηγή: Epiruspost.gr</p>
      <h3>Σχετικά</h3>
    </article>
  </body>
</html>