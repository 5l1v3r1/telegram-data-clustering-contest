<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/06/news/manovra_vertice_del_pd_alla_camera-240368093/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T11:08:00+00:00"/>
    <meta property="og:title" content="Manovra, Zingaretti riunisce vertice del Pd alla Camera: &quot;Così la corda si spezza&quot;"/>
    <meta property="og:description" content="Esasperazione manifestata dai ministri dem per gli atteggiamenti di Di Maio e Renzi"/>
  </head>
  <body>
    <article>
      <h1>Manovra, Zingaretti riunisce vertice del Pd alla Camera: "Così la corda si spezza"</h1>
      <h2>Esasperazione manifestata dai ministri dem per gli atteggiamenti di Di Maio e Renzi</h2>
      <address>
        <time datetime="2019-11-06T11:08:00+00:00">06 Nov 2019, 11:08</time>
      </address>
      <p>Il segretario del Pd Nicola Zingaretti ha riunito questa mattina alla Camera i ministri dem e i capigruppo sulla manovra. Dalla riunione - spiegano fonti presenti all'incontro - è emersa una forte esasperazione per gli atteggiamenti di continua polemica di Luigi Di Maio e Matteo Renzi. "A forza di tirare, la corda si spezza", è l'analisi dei partecipanti al vertice. Anche sull'ilva, riferisce una fonte, bisogna lavorare insieme per salvare l'occupazione.<br/><br/>La riunione è durata oltre due ore. Al termine facce scure e bocche cucite. Ieri sera Zingaretti, nel corso della trasmissione Di Martedì su La7, <a href="https://www.repubblica.it/politica/2019/11/05/news/manovra_zingaretti_attacca_renzi-240327877/">ha attaccato duramente il leader di Italia viva</a>: "Aprire una polemica su una manovra sottoscritta da tutti è un'operazione di basso livello che gli italiani giudicheranno", ha detto. <br/><br/>Ad accrescere la preoccupazione nel Pd è stato anche il tweet mattutino di Matteo Renzi che si compiace per la presunta eliminazione nella legge finanziaria della tassa sulle auto aziendali.</p>
      <figure>
        <iframe data-src="https://twitter.com/matteorenzi/status/1191993172819361793?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ma fonti di Palazzo Chigi affermano che sulle misure della manovra da modificare, rimodulare o addirittura da cancellare "non c'è nulla di deciso". Le medesime fonti invitano tutti a "evitare ansie da prestazione, che sono deleterie".  L'esecutivo ha ben preciso il quadro della situazione e le limature da apportare al testo ma l'appello ai soci di maggioranza è alla pazienza. Prima di agire, viene fatto notare, si dovrà concludere il ciclo di audizioni - che inizierà domani e proseguirà fino a lunedì prossimo - e ascoltare, per rispetto del Parlamento, il parere di tutti i soggetti interessati. Solo all'esito del confronto si potrà avviare "un'istruttoria tecnica e aprire tavoli politici" dove prendere le eventuali decisioni. I tempi? "Certamente rapidi, ma bisogna fare le cose per bene", viene sottolineato.<br/><br/>Almeno quattro gli argomenti sui quali quasi certamente si aprirà  una riflessione: la plastic tax e le tasse sulle auto aziendali, come emerso nei giorni scorsi, ma anche le questioni degli appalti nel dl Fisco e la parte corrente dei bilanci dei Comuni.<br/> </p>
    </article>
  </body>
</html>