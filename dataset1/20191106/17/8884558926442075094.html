<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/sarec-ne-zapusca-vlada-levice-prej-obratno"/>
    <meta property="og:site_name" content="Primorske novice"/>
    <meta property="article:published_time" content="2019-11-06T17:18:22+00:00"/>
    <meta property="og:title" content="Šarec: Ne zapušča vlada Levice, prej obratno"/>
    <meta property="og:description" content="Premier Marjan Šarec je prepričan, da ni vlada tista, ki bi zapuščala Levico, ampak je lahko prej obratno. Še preden je koordinator Levice Luka Mesec sporočil, da zanje sporazum o sodelovanju s koalicijo ni več obvezujoč, je Šarec v izjavi ponovil, da si želi nadaljnjega sodelovanja. Vladni mandat želi dokončati, a brez kompromisov ne bo šlo."/>
  </head>
  <body>
    <article>
      <h1>Šarec: Ne zapušča vlada Levice, prej obratno</h1>
      <address><time datetime="2019-11-06T17:18:22+00:00">06 Nov 2019, 17:18</time> by <a rel="author">STA</a></address>
      <p>
        <b>Premier Marjan Šarec je prepričan, da ni vlada tista, ki bi zapuščala Levico, ampak je lahko prej obratno. Še preden je koordinator Levice Luka Mesec sporočil, da zanje sporazum o sodelovanju s koalicijo ni več obvezujoč, je Šarec v izjavi ponovil, da si želi nadaljnjega sodelovanja. Vladni mandat želi dokončati, a brez kompromisov ne bo šlo.</b>
      </p>
      <figure>
        <img src="https://static.primorske.si/foto/highres/gnweb/718674_254-sarec11.jpg"/>
        <figcaption>Marjan Šarec Foto: Leo Caharija</figcaption>
      </figure>
      <p><b>LJUBLJANA</b> &gt; Koordinator Levice <b>Luka Mesec</b> je opozoril, da bi koalicija s sprejemom dopolnil, ki jih je danes predlagala na spremembe zakona o zdravstvenem zavarovanju, povozila predlog Levice za ukinitev dopolnilnega zdravstvenega zavarovanja. “Padla je še zadnja domina, ugotavljamo, da je vlada dokončno prekinila sodelovanje in odstopila od dogovora z nami,” je dejal Mesec.</p>
      <p>Šarec pa je v izjavi ob robu odprtja pohištvenega sejma v Ljubljani že pred tem dejal, da je svoje, kar se tiče Levice, že povedal in da si sodelovanja ne želi prekiniti. Znova je obžaloval politiko ultimatov oziroma vsakokratnega zaostrovanja, saj ocenjuje, da se da v tišini in v nekem normalnem dialogu veliko narediti.</p>
      <h3>LMŠ kot sredinska stranka pripravljena na kompromise</h3>
      <p>“Je pa res, da bi od Levice tudi pričakoval nekaj več potrpežljivosti, kajti veliko projektov smo izvedli skupaj in tudi ti projekti, ki se že izvajajo, so tudi v sodelovanju z Levico. Niso pa vsi njihovi projekti izvedljivi na ta način, kot si oni zamišljajo,” je povedal.</p>
      <p>Poudaril je, da je LMŠ kot sredinska stranka pripravljena na kompromise in jih tudi sprejemajo. “Politika je pač kompromis, zlasti v demokraciji in zlasti pri manjšinski vladi,” je dodal in spomnil, da ukinitve dopolnilnega zdravstvenega zavarovanja že pretekle večinske vlade z manj partnerji niso bile sposobne izpeljati. “Potem si ne smemo nič očitati, če tej manjšinski vladi to ne bo uspelo,” je dejal. Obenem pa je poudaril, da ne obupuje, in ponovil, da lahko zakonodajo sprejmejo le, če bodo vsi vložili napor v iskanje kompromisa. “Če tega kompromisa ne bo, pač ne.”</p>
      <p>Glede nadaljnjega delovanja manjšinske vlade, ki ostaja brez formalizirane podpore Levice, je dejal, da morajo tako ali tako iskati podporo zunaj koalicije za vsak projekt oz. za vsak zakon, ki ga sprejemajo. Ob tem bi se mu zdelo nenavadno, da Levica ne bi tudi v prihodnje podprla vladnih zakonov, s katerimi se bo strinjala.</p>
      <h3>Proračunu bo podporo zagotovila SNS</h3>
      <p>“Tam, kjer se stranke strinjajo s predlogi vlade, tam pričakujem, da jih bodo tako ali tako podprle, če mislijo, da je to dobro za državo. Tako da v tem trenutku ne vidim potrebe po podpisovanju sporazumov,” je odgovoril premier na vprašanje o morebitnem podobnem povezovanju z NSi.</p>
      <p>Proračunu bo potrebno podporo sicer zagotovila opozicijska SNS, a Šarec, kot pravi, ne bi rekel, da je vlada odvisna od glasov le te stranke, “odvisni smo od glasov vseh poslancev”.</p>
      <p>Komentiral je tudi pobudo prvaka SD <b>Dejana Židana</b> o skupnem sestanku njegove stranke in Levice, da bi našli neko pot sodelovanja. Šarcu se zdi pobuda legitimna, ni pa prepričan, če bo uspela. “SD in Levica sta si nekoliko konkurenčni stranki, zato je Židan videl priložnost, da lahko doseže kompromis in da Levica še naprej sodeluje z vlado,” je dejal.</p>
      <h3>Šarec: ne vidim razloga, zakaj vlada ne bi delovala do konca</h3>
      <p>Na vprašanje, ali bo vlada kljub razhodu z Levico končala mandat, pa je Šarec dejal, da je to “tako, kot bi me vprašali, ali me bo jutri povozil avto”. “To je težko vedeti, sam imam načrt, da ta vlada deluje do konca, ker ne vidim razloga, zakaj ne bi. Vlada je izpeljala kar nekaj zakonov, kar se mene tiče, deluje, sam je zagotovo ne bom rušil. Ko bo sprejet proračun, res ne bo nobenega razloga, da bi vlado rušili,” je ocenil.</p>
      <p>A dodal, da je to odvisno od tistih, ki “danes radi sklicujejo novinarske konference in ves čas majejo barko na tak ali drugačen način”. Ob tem se je spotaknil tudi ob dodatek za delovno aktivnost, katerega ukinitve ena izmed strank koalicije ni podprla. “In včasih je tudi na odborih vtis, kot da nismo v isti koaliciji. Potem je seveda težko kaj sprejeti,” je dodal.</p>
      <p>Levica je ostro nasprotovala tudi ukinitvi dodatka za delovno aktivnost, sprejetje zakonske novele, ki je to uzakonila, pa je po vetu državnega sveta pod vprašajem. Šarec je veto pričakoval, kakšno bo glasovanje, pa ne more napovedati.</p>
    </article>
  </body>
</html>