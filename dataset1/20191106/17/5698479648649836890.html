<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/06/jordan-says-3-mexicans-1-swiss-wounded-in-stabbing-at-tourist-spot"/>
    <meta property="og:site_name" content="euronews"/>
    <meta property="article:published_time" content="2019-11-06T17:13:20+00:00"/>
    <meta property="og:title" content="حمله با چاقو به گردشگران در اردن؛ ۶ نفر زخمی شدند"/>
    <meta property="og:description" content="این برای نخستین بار نیست که مکان های تاریخی و مراکز گردشگری در اردن هدف حمله قرار می گیرد. آخرین مورد از این حملات به دسامبر سال ۲۰۱۶ باز می گردد که طی آن ۱۰ نفر در جریان حمله به یک دژ دوران صلیبیون در شهر کرک واقع در ۱۲۰ کیلومتری جنوب امان جان باختند."/>
  </head>
  <body>
    <article>
      <h1>حمله با چاقو به گردشگران در اردن؛ ۶ نفر زخمی شدند</h1>
      <address><time datetime="2019-11-06T17:13:20+00:00">06 Nov 2019, 17:13</time> by <a rel="author">یورونیوز فارسی </a></address>
      <p>شش نفر از جمله سه جهانگرد مکزیکی و یک زن سوئیسی روز چهارشنبه در جریان حمله فردی مسلح به چاقو در «جرش» یک مکان تاریخی در شمال اردن مجروح شدند.</p>
      <p>عامر سرتاوی، سخنگوی اداره کل امنیت کشور اردن با اعلام خبر تصریح کرد که در جریان این حمله یک تور لیدر اردنی و یک افسر اداره امنیت نیز که برای متوقف کردن فرد مهاجم وارد عمل شده بودند، دچار جراحت شدند.</p>
      <p>اطلاعات بیشتری از جزئیات حمله، از جمله انگیزه و هویت اصلی فرد مهاجم هنوز در دست نیست و مقامات اطلاعاتی در اردن تنها به محل وقوع این حادثه که یک مکان باستانی در پنجاه کیلومتری شمال امان، پایتخت این کشور است، اشاره کرده اند.</p>
      <p>در بیانیه اداره کل امنیت کشوری در اردن آمده است که مجروحان حادثه به بیمارستان منتقل شده اند و فرد مهاجم بلافاصله دستگیر شده است. این بیانیه در خصوص شدت جراحات وارده به قربانیان حمله توضیحی نداده است.</p>
      <figure>
        <iframe data-src="https://twitter.com/euronewses/status/1192104294213918720" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>خبرگزاری فرانسه به نقل از یک تورلیدر که هنگام حادثه در محل حضور داشته تصریح کرده که حمله دقایقی پیش از ظهر روز چهارشنبه و هنگام حضور نزدیک به پنجاه گردشگر در سایت باستان شناسی و تاریخی «جرش» روی داده است.</p>
      <p>به گفته این شاهد محلی فرد مهاجم که لباس مشکی بر تن و ریش بر صورت داشته حدودا بیست ساله بوده است. وی تاکید کرده است که فرد مهاجم در حالی که چاقویی به دست داشت به سوی گردشگران حمله ور شد و تعداد زیادی از آنها را مجروح کرد. این تور لیدر اردنی همچنین گفته است که به همراه سه همکار خارجی فرد برای مهار فرد مهاجم وارد عمل شده و پس از یک عملیات تعقیب و گریز وی را متوقف کرده است.</p>
      <p>این برای نخستین بار نیست که مکان های تاریخی و مراکز گردشگری در اردن هدف حمله قرار می گیرد. آخرین مورد از این حملات به دسامبر سال ۲۰۱۶ باز می گردد که طی آن ۱۰ نفر در جریان حمله به یک دژ دوران صلیبیون در شهر کرک واقع در ۱۲۰ کیلومتری جنوب امان جان باختند.</p>
      <p>در این حمله که گروه داعش مسئولیت آن را بر عهده گرفت یک گردشگر زن کانادایی به همراه هفت مامور پلیس، دو غیرنظامی اردنی جان خود را از دست دادند.</p>
    </article>
  </body>
</html>