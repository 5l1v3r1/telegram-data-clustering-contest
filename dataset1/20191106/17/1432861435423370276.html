<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/tegne-li-prokoba-nad-kapitanskata-lenta-na-arsenal-1403644.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-06T17:20:00+00:00"/>
    <meta property="og:title" content="Тегне ли прокоба над капитанската лента на Арсенал?"/>
    <meta property="og:description" content="През този сезон темата за капитанската лента в Арсенал отново е актуална, след като клубът смени трима капитани само в рамките на няколко месеца От сезон 2003/04, когато „топчиите“ за последен път станаха шампиони на Англия, отборът е имал цели 11 души, които са носили капитанската лента на тима като първи избор, което се пада по по-малко от година и половина средно на капитан"/>
  </head>
  <body>
    <article>
      <h1>Тегне ли прокоба над капитанската лента на Арсенал?</h1>
      <address><time datetime="2019-11-06T17:20:00+00:00">06 Nov 2019, 17:20</time> by <a rel="author">Sportlive.bg</a></address>
      <p>През този сезон темата за капитанската лента в <a href="https://www.sportlive.bg/tags/3848">Арсенал</a> отново е актуална, след като клубът смени трима капитани само в рамките на няколко месеца. От сезон 2003/04, когато „топчиите“ за последен път станаха шампиони на Англия, отборът е имал цели 11 души, които са носили капитанската лента на тима като първи избор, което се пада по по-малко от година и половина средно на капитан. Нека видим кои бяха въпросните футболисти, носили лентата и какво се случи с тях:</p>
      <p>1.Патрик Виера – дефанзивният халф взе капитанската лента от един легендарен за клуба човек – Тони Адамс. Французинът се справи страхотно в ролята си на капитан, като изведе отбора до титлата в Англия в паметния сезон 2003/04, когато Арсенал завърши без нито едно поражение. През 2005г. обаче Виера реши да напусне в посока Ювентус.</p>
      <p>2. <a href="https://www.sportlive.bg/tags/5203">Тиери Анри</a> – друга голяма фигура в историята на Арсенал. Анри е рекордьор по голове за клуба за всички времена. Френският нападател изведе „артилеристите“ до единствения им засега финал в Шампионската лига. През 2007г. обаче той също напусна отбора, присъединявайки се точно към тима, от който Арсенал загуби въпросния финал – Барселона.</p>
      <p>3. Уилям Галас – поредният французин в списъка. За разлика от Виера и Анри обаче, Галас далеч не остави приятни спомени на феновете на Арсенал. Галас получи лентата след напускането на Анри през 2007г., но след като публично критикуваше собствените си съотборници след мач срещу Бирмингам през ноември 2008г., Арсен Венгер му отне лентата.</p>
      <p>4.<a href="https://www.sportlive.bg/tags/11571">Сеск Фабрегас</a> – 21-годишният Фабрегас стана вторият най-млад капитан на Арсенал в края на 2008г. Испанецът бе любимец на феновете, но подписа с Барселона през 2011г. В крайна сметка 3 години по-късно Фабрегас се завърна в Лондон, но западната част на града, като подписа с Челси, превръщайки се за феновете на Арсенал от герой - в продажник.</p>
      <p>5. <a href="https://www.sportlive.bg/tags/12584">Робин Ван Перси</a> – ако Фабрегас бе недолюбван за трансфера си в Челси, то Ван Перси бе направо мразен за това, което стори през лятото на 2012г. Година по-рано холандецът получи лентата и като капитан записа най-доброто си постижение в клуба, като стана голмайстор на Висшата лига с 30 гола. И след това отказа да преподпише договора си с „топчиите“, преминавайки във....вечния враг Манчестър Юнайтед.</p>
      <p>6. Томас Вермален – Вермален започна силно престоя си в Арсенал, но в момента, в който получи капитанската лента, вече страдаше от непрестанни контузии. Впоследствие белгиецът загуби титулярното си място и бе продаден на Барселона през 2014г.</p>
      <p>7.Микел Артета – испанецът стана капитан на клуба в края на своята кариера, когато вече не беше пръв избор за Арсен Венгер. Артета все пак успя да вдигне два пъти ФА Къп като капитан.</p>
      <p>8.Пер Мертезакер – въпреки проблемите си с контузии, Мертезакер беше обявен за капитан на отбора след отказването на Артета през 2016г. Германският бранител започна като титулярен капитан един единствен мач през този сезон, но това беше победата във финала за ФА Къп срещу Челси през май 2017г. Той се отказа от футбола през следващия сезон.</p>
      <p>9.<a href="https://www.sportlive.bg/tags/53932">Лоран Косчелни</a> – След 8 години на „Емиратс“ Косчелни получи лентата с идването на Унай Емери. Той изведе отбора като капитан във финала за Лига Европа. В предсезонната подготовка преди настоящия сезон обаче Косчелни отказа да пътува с тима на предсезонна подготовка, а след това настояваше за трансфер в Бордо. Логично капитанската му лента беше отнета.</p>
      <p>10. <a href="https://www.sportlive.bg/tags/46277">Гранит Джака</a> – Джака изненадващо беше обявен за капитан на клуба, въпреки непрестанното фенско недоволство от изявите му на терена. След като преди около две седмици Джака беше освиркван от привържениците в мач срещу Кристъл Палас, играчът изпусна нервите си, като жестомимично им отвърна, а след това съблече фланелката на тима, прибирайки се в съблекалнята.</p>
      <p>Ако можем да се направи обобщение на написаното дотук, то през последните 15 години капитаните на Арсенал или напускат клуба, или страдат от постоянни контузии, или лентата им бива отнемана, заради недостойно поведение. Дали най-новият носител на капитанската лента при „артилеристите“ ще попадне в някоя от тези три графи, предстои да разберем. А кой е той, може да видите <i><a href="https://www.sportlive.bg/worldfootball/england/Obameqng-e-noviqt-kapitan-na-Arsenal-1403604.html">тук</a></i>.</p>
      <related>
        <h4>Още по темата</h4>
        <a href="https://www.sportlive.bg/worldfootball/england/Ot-Arsenal-otrekoha-za-sreshta-s-Zhoze-Mourinxo--1391352.html"/>
        <a href="https://www.sportlive.bg/worldfootball/england/Trenxorskata-rokada-v-Arsenal-e-blizo-shefovete-na-kluba-veche-sa-razgovarqli-s-Mourinxo-1391268.html"/>
        <a href="https://www.sportlive.bg/worldfootball/england/Koschelni-obqvi-istinskata-prichina-da-si-trygne-ot-Arsenal-1382013.html"/>
        <a href="https://www.sportlive.bg/worldfootball/spain/Fabregas-ne-se-e-otkazal-ot-mqsto-v-nacionalniq-iska-otnovo-da-igrae-za-Ispaniq-814796.html"/>
        <a href="https://www.sportlive.bg/worldfootball/england/Igrachite-na-Arsenal-zacherknaha-Emeri-predpochitat-da-slushat-asistenta-mu-1403192.html"/>
        <a href="https://www.sportlive.bg/worldfootball/england/Trima-sa-kandidatite-za-zamestnik-na-Emeri-v-Arsenal-1391613.html"/>
      </related>
    </article>
  </body>
</html>