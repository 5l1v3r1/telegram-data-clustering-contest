<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/06/iran-nuclear-steps-what-4-1-countries-reactions-could-be"/>
    <meta property="og:site_name" content="euronews"/>
    <meta property="article:published_time" content="2019-11-06T17:53:48+00:00"/>
    <meta property="og:title" content="فرجام گام‌های برجامی ایران؛ اقدام متقابل گروه ۱+۴ چه خواهد بود؟"/>
    <meta property="og:description" content="گام‌های ایران در مسیر کاهش تعهدات برجامی و آغاز عملیات هسته‌ای در نهایت به کجا ختم می‌شود؟ در مقابل با تائید خروج ایران از برجام چه اتفاقی رخ خواهد داد؟"/>
  </head>
  <body>
    <article>
      <h1>فرجام گام‌های برجامی ایران؛ اقدام متقابل گروه ۱+۴ چه خواهد بود؟</h1>
      <address><time datetime="2019-11-06T17:53:48+00:00">06 Nov 2019, 17:53</time> by <a rel="author">یورونیوز فارسی </a></address>
      <p>گام‌های ایران در مسیر کاهش تعهدات برجامی و آغاز عملیات هسته‌ای در نهایت به کجا ختم می‌شود؟ در مقابل اگر اعضاء گروه ۱+۴ به عنوان امضاء کنندگان توافق هسته‌ای با ایران معتقد باشند که گام‌های ایران به معنای خروج از برجام است، چه اقدام متقابلی می‌توانند انجام دهند و با تائید خروج ایران از برجام چه اتفاقی رخ خواهد داد؟</p>
      <p>ایران تاکنون در اعتراض به خروج یکجانبه آمریکا از برجام و به دلیل آن چه که «بی‌عملی اروپا به تعهداتش در برجام» عنوان کرده، چهار گام در جهت کاهش تعهدات برجامی خود برداشته است. این گام‌ها که با فاصله‌های زمانی ۶۰ روزه و با امید به موافقت اروپا با خرید نفت ایران و آغاز دوباره تجارت دو جانبه بدون توجه به تحریم‌های آمریکا علیه ایران برداشته شده، در دو فاز نهایی یعنی در گام‌های ششم و هفتم با ابطال مجوز بازرسی‌های گسترده آژانس انرژی اتمی و خروج از اِن‌پی‌تی به پایان خود خواهد رسید.</p>
      <p>به گفته مقام‌های ارشد ایرانی گام‌های نهایی بر خلاف گام‌های اولیه، غیرقابل بازگشت خواهند بود.</p>
      <h3>اقدام متقابل کشورهای ۱+۴ به کجا منتهی می‌شود؟</h3>
      <p>در صورتی که هر یک اعضاء گروه ۱+۴ معتقد باشند که ایران در هر یک از گام‌های برجامی خود از تعهدات خود عدول کرده، می‌توانند ۶ گام متقابل را پیش بگیرند که در نهایت با ارجاع پرونده ایران به شورای امنیت سازمان ملل متحد می‌تواند منجر به بازگشت تحریم‌های جهانی علیه ایران و یا برخورد سخت‌گیرانه‌تر این نهاد شود.</p>
      <p>
        <b>بیشتر بخوانید:</b>
        <a href="https://farsi.euronews.com/2019/11/05/eu-france-russia-concerned-by-iran-s-latest-nuclear-steps-fears-for-2015-deal">واکنش‌ها به چهارمین گام کاهش تعهدات هسته‌ای ایران</a>
      </p>
    </article>
  </body>
</html>