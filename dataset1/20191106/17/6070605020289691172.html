<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/homofobia-LGTBIfobia-relacio-lider-projecte-pilla-pilla-autor-agressio-neonazi-metro-judici_0_2339166252.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T17:15:49+00:00"/>
    <meta property="og:title" content="Relacionen el líder del projecte homòfob Pilla Pilla amb l'autor d'una altra agressió neonazi"/>
    <meta property="og:description" content="Aquest home i cinc més seran jutjats a partir de dilluns i s'enfronten a penes de fins a 21 anys"/>
  </head>
  <body>
    <article>
      <h1>Relacionen el líder del projecte homòfob Pilla Pilla amb l'autor d'una altra agressió neonazi</h1>
      <h2>Aquest home i cinc més seran jutjats a partir de dilluns i s'enfronten a penes de fins a 21 anys</h2>
      <address>
        <time datetime="2019-11-06T17:15:49+00:00">06 Nov 2019, 17:15</time>
      </address>
      <p>El novembre del 2013 un seguit d'agressions homòfobes van atemorir la comunitat LGTBI. Seguint l'estela d'un moviment homòfob a Rússia, <a href="https://www.ara.cat/societat/Investiguen-grup-Que-assetja-homosexuals_0_1051094940.html">sis homes vinculats amb l'extrema dreta russa van engegar a les xarxes socials el projecte Pilla Pilla</a>: es feien passar per menors d'edat, contactaven amb persones homosexuals a la xarxa i hi concertaven una cita. Quan les víctimes arribaven, les segrestaven, les gravaven en vídeo i les obligaven a identificar-se per fer córrer per Facebook i Twitter que eren pedòfils. El líder del grup, que s'enfronta a una condemna de presó d'entre 15 i 21 anys, estava vinculat amb un altre home, que va ser condemnat el 2016 per una agressió racista al metro de Barcelona, que també va ser gravada i difosa a les xarxes.</p>
      <figure>
        <img src="https://www.ara.cat/2013/12/20/premium/societat/Mossos-han-que-Facebook-dels_1051104919_44105719_117x66.jpg"/>
      </figure>
      <p>
        <a href="https://www.ara.cat/societat/Investiguen-grup-Que-assetja-homosexuals_0_1051094940.html">Investiguen un grup que assetja homosexuals</a>
      </p>
      <p>La relació l'ha establert l'equip de defensa que representa l'Observatori contra l'Homofòbia en el cas, que començarà a jutjar-se a partir de dilluns que ve en un jutjat penal de Granollers. L'advocada Laia Serra ha recordat la "gravetat" d'una causa que entén que va més enllà de les tres agressions homòfobes que va protagonitzar el grup. Les acusacions han establert <a href="https://www.ara.cat/premium/societat/lligams-bandes-russes-torturen-homosexuals_0_1052894704.html">els lligams dels acusats amb l'extrema dreta russa</a>, que també compartia l'home condemnat per l'agressió racista del metro. Precisament per aquest perfil, el president de l'Observatori, Eugeni Rodríguez, i el portaveu de la Comissió Unitària 28-J, Fran Sánchez, han subratllat que es tracta d'una causa "que afecta la llibertat de totes les persones". "Es tracta d'un judici contra el feixisme i la intolerància", han subratllat.</p>
      <p>
        <a href="https://www.ara.cat/premium/societat/lligams-bandes-russes-torturen-homosexuals_0_1052894704.html">Els lligams amb les bandes russes que torturen homosexuals</a>
      </p>
      <p>Els sis acusats que es començarà a jutjar a partir de dilluns s'enfronten a penes que van de l'any i nou mesos als 15 anys de presó per part de l'acusació popular, <a href="https://www.ara.cat/societat/demanen-21anys-preso-projecte-pilla-pilla-assetjament-homosexuals_0_1944405770.html">tot i que la condemna més alta que demana la fiscalia especialitzada en delictes d'odi per al líder del projecte Pilla Pilla</a> i per a la persona que va gravar les agressions arriba fins als 21 anys de presó. Els responsabilitzen de diversos delictes contra la integritat moral i de revelació de secrets. La fiscalia també reclama una indemnització de 31.000 euros per a les víctimes, de qui l'Observatori ha assenyalat que estan patint un procés de revictimització amb l'arribada del judici.</p>
      <p>Segons Serra, les defenses utilitzen "el pretext" que es tractava d'un projecte per denunciar la pedofília. Serra ha recordat que els acusats paraven autèntiques "emboscades" a les víctimes i que el cas va generar un gran neguit entre el col·lectiu. Tant la penalista com els responsables de l'Observatori han denunciat també la manca de col·laboració d'empreses com Facebook i Twitter. Fins fa pocs mesos els vídeos en què es veia les víctimes i se les podia identificar –que van arribar a tenir més de 100.000 visualitzacions en el seu moment– encara es podien trobar a la xarxa. </p>
    </article>
  </body>
</html>