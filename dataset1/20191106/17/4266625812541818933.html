<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/u_vr_zayavyly_pro_vidsutnist_runtovnyh_rozrahunkiv_shchodo_demonopolizatsii_1685219"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T17:11:00+00:00"/>
    <meta property="og:title" content="У ВР заявили про відсутність ґрунтовних розрахунків щодо демонополізації спиртової галузі"/>
    <meta property="og:description" content="У запропонованому президентом Володимиром Зеленським законопроєкті про демонополізацію спиртової галузі (№2300) відсутні ґрунтовні розрахунки."/>
  </head>
  <body>
    <article>
      <h1>У ВР заявили про відсутність ґрунтовних розрахунків щодо демонополізації спиртової галузі</h1>
      <address>
        <time datetime="2019-11-06T17:11:00+00:00">06 Nov 2019, 17:11</time>
      </address>
      <p>
        <b>У запропонованому президентом Володимиром Зеленським законопроєкті про демонополізацію спиртової галузі (№2300) відсутні ґрунтовні розрахунки.</b>
      </p>
      <p>Про це повідомило Головне наукове – експертне управління (ГНЕУ) Верховної Ради, що проводить наукову експертизу законопроєктів, <a href="https://www.unn.com.ua/uk/news/1834281-u-vr-zayavili-pro-vidsutnist-gruntovnikh-rozrakhunkiv-schodo-demonopolizatsiyi-spirtovoyi-galuzi">передає</a> УНН.</p>
      <p>Зокрема в управлінні вказують, що під час прийняття такого рішення, як зміна моделі спиртової галузі в країні, варто було б обгрунтувати ефект для держави від запропонованої демонополізації.</p>
      <p>"Прийняттю рішення щодо зміни моделі спиртової галузі, на наш погляд, мав би передувати значно ґрунтовніший аналіз її поточного (у динаміці хоча б за останні 5 років, в тому числі із зазначенням методики оцінки параметрів тіньового обігу спирту) та очікуваного (хоча б на середньострокову перспективу, з визначенням ймовірних ризиків та загроз, переваг та вигод, в тому числі в частині перспектив приватизації та її ефективності (як для галузі, так і для бюджету) при різних моделях галузі – монополізованої та демонополізованої, відповідно, зміни структури ринку – за суб’єктним складом, за співвідношенням легального та тіньового сегментів тощо) станів (виробничого, фінансового, конкурентного, в тому числі на зовнішніх ринках, тощо), аніж представлений у пояснювальній записці до проекту", – зазначили в ГНЕУ.</p>
      <p>Додамо, що у пояснювальній записці до законопроєкту вказано лише те, що "прийняття проекту Закону забезпечить становлення в Україні цивілізованого конкурентного ринку спирту та лікеро-горілчаних виробів".</p>
      <p>Натомість експерти вважають, що президентський законопроєкт вигідний лише великим горілчаним компаніям, які завдяки запропонованій демонополізації отримують ліцензії на виготовлення спирту і побудують власні заводи. Такі наміри підтверджують і сами виробники, натякаючи на те, що їм потрібні лише ліцензії, а не старі заводи ДП "Укрспирт".</p>
      <p>Відповідно, подальша приватизація ДП "Укрспирт" вже у зоні ризику. Трудовий колектив державного підприємства переконує: якщо галузь демонополізувати перед приватизацією, весь трудовий колектив, а це близько п’яти тисяч людей, залишиться на вулиці, а заводи в регіонах перетворяться на металобрухт.</p>
      <p>Вони закликають президента відмовитися від демонополізації галузі і виставити активи ДП "Укрспирт" на приватизацію з монопольними ліцензіями, аби держава змогла отримати гроші від продажу цих активів.</p>
      <p>Раніе, політолог, директор "Інституту глобальних стратегій" Вадим Карасьов <a href="https://zik.ua/news/2019/11/06/monopoliya_na_vyrobnytstvo_spyrtu_povynna_buty_u_derzhavy__karasov_1684977">заявив</a>. що в  Україні потрібно створити низку державних монополій.</p>
      <p>Зокрема, йдеться про спиртову, військову та силову монополії, уточнив він. Спиртовий ринок також потребує державного регулятора, продовжив Карасьов.</p>
      <p>"Спиртова монополія повинна бути у держави. Також потрібно розібратися з природними монополіями, з АМКУ розібратися – чому спиртові заводи стоять? Хто взагалі регулює економіку? Скільки можна чути високі та пафосні слова про дерегуляцію?" – резюмував він.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/11/06/abromavychus_tsinoutvorennya_dlya_oboronnyh_pidpryiemstv_bude_pereglyanute_1685089"/>
        <a href="https://zik.ua/news/2019/11/06/monopoliya_na_vyrobnytstvo_spyrtu_povynna_buty_u_derzhavy__karasov_1684977"/>
        <a href="https://zik.ua/news/2019/11/01/zelenskyy_vnis_yak_nevidkladnyy_zakonoproiekt_pro_reformu_spyrtovoi_galuzi_1681865"/>
        <a href="https://zik.ua/news/2019/10/29/profspilka_dp_ukrspyrt_zvernulasya_do_zelenskogo_z_vymogoyu_zupynyty_1678715"/>
      </related>
    </article>
  </body>
</html>