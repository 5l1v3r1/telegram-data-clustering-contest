<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/TECHNOLOGIES/stalo-vidomo-chomu-bezpilotniy-avtomobil-uber-zbiv-pishohoda-328734_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T17:23:00+00:00"/>
    <meta property="og:title" content="Стало відомо, чому безпілотний автомобіль Uber збив пішохода"/>
    <meta property="og:description" content="Програмне забезпечення машини не знало, що пішоходи можуть переходити дорогу не по переходу."/>
  </head>
  <body>
    <article>
      <h1>Стало відомо, чому безпілотний автомобіль Uber збив пішохода</h1>
      <h2>Програмне забезпечення машини не знало, що пішоходи можуть переходити дорогу не по переходу.</h2>
      <address>
        <time datetime="2019-11-06T17:23:00+00:00">06 Nov 2019, 17:23</time>
      </address>
      <p>Національна рада з безпеки на транспорті США опублікувала матеріали 20-місячного розслідування ДТП, в рамках якої безпілотний автомобіль <a href="https://dt.ua/TECHNOLOGIES/policiya-arizoni-opublikuvala-video-smertelnoyi-dtp-za-uchastyu-bezpilotnoyi-mashini-uber-272850_.html"><b>Uber</b></a> збив пішохода. Виявилося, що в програмне забезпечення машини не було закладено те, що пішоходи можуть переходити дорогу за межами пішохідного переходу, повідомляє <a href="https://www.wired.com/story/ubers-self-driving-car-didnt-know-pedestrians-could-jaywalk/">Wired</a>.</p>
      <p>Безпілотний автомобіль Uber збив 44-річну Елейн Херцберг, яка переходила дорогу в темряві. З якоїсь причини автопілот не зреагував на пішохода та в'їхав у неї на повній швидкості. Оператор Рафаела Васкез, яка сиділа за кермом автомобіля, також не встигла відреагувати.</p>
      <p>Результати розслідування показали, в програмному забезпеченні Uber були допущені помилки, які стосуються безпеки. Виявилося, що програмне забезпечення не було навчено реагувати на пішоходів, які переходять дорогу у недозволеному місці. Крім того, розробники Uber настільки боялися помилкових спрацьовувань, що заклали секундну затримку між сигналом про можливе зіткнення і реакцією на нього. Компанія також відключила автоматичну гальмівну систему Volvo, яка, за словами автовиробника, могла б істотно знизити швидкість, на якій було завдано удару, або навіть уникнути зіткнення.</p>
      <p>Все це може пояснити те, чому автопілот машини, який помітив Херцберг не знизив швидкість і врізався в неї, в результаті чого його відкинуло на 20 метрів. Автопілот помітив пішохода за 5,6 секунди до зіткнення, чого було достатньо, аби уникнути його. Разом з тим, спочатку він класифікував жінку як іншу машину, потім перевів її в розряд "інше", потім знову повернувся до машини, потім до велосипеда, потім знову до "іншого" і врешті зупинився на категорії "велосипед".</p>
      <p>Програмне забезпечення не змогло зрозуміти, що перед ним людина, оскільки його не навчили, що пішоходи можуть зустрічатися і за межами пішохідних переходів.</p>
      <p>Головна проблема для штучного інтелекту, який керував автомобілем, полягала в непередбачуваності поведінки пішохода — а не знаючи, куди і з якою швидкістю "перешкода" може зміститися, ШІ не уявляє, як від нього ухилитися. Фінальне рішення про те, що ж знаходиться перед машиною було прийнято всього за 1,2 секунди до зіткнення. Ще секунда до екстреного гальмування була витрачена на так зване "придушення дії". В цей час, якщо об'їхати перешкоду вже неможливо, автопілот бере коротку паузу для перевірки всіх даних ще раз. Оператор мав страхувати автоматику і в цей момент вже помітити Херцеберг з велосипедом. Разом з тим, Васкез стежила за показниками приладів і не дивилася на дорогу в цей момент. Вона натиснула на гальма через секунду після того як автомобіль збив пішохода.</p>
      <p>Підписуйтесь на наш <a href="https://t.me/ZNlife">Telegram-канал</a> з новинами технологій та культури.</p>
      <p><a href="https://dt.ua/TECHNOLOGIES/uber-vidmovilasya-vid-rozrobki-bezpilotnih-vantazhivok-284459_.html"><b>Інцидент стався у 2016 році</b>.</a> Жінка померла в лікарні. Після чого компанія призупинила випробування безпілотних автомобілів на дорогах Каліфорнії.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>