<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32975/4300-elettrocardiogrammi-per-prevenire-la-fibrillazione-atriale-il-fatebenefratelli-sceglie-lapple-watch-e-preciso-e-veloce"/>
    <meta property="og:site_name" content="DDay.it"/>
    <meta property="article:published_time" content="2019-11-06T17:25:00+00:00"/>
    <meta property="og:title" content="4.300 elettrocardiogrammi per prevenire la fibrillazione atriale. Il Fatebenefratelli sceglie l'Apple Watch, è preciso e veloce"/>
    <meta property="og:description" content="Migliaia di ECG sono stati eseguiti utilizzando lo smartwatch di Apple nell'ambito della campagna di prevenzione della fibrillazione atriale, promossa dall’Ospedale Fatebenefratelli di Roma in collaborazione con Magnetic Media Network"/>
  </head>
  <body>
    <article>
      <h1>4.300 elettrocardiogrammi per prevenire la fibrillazione atriale. Il Fatebenefratelli sceglie l'Apple Watch, è preciso e veloce</h1>
      <h2>Migliaia di ECG sono stati eseguiti utilizzando lo smartwatch di Apple nell'ambito della campagna di prevenzione della fibrillazione atriale, promossa dall’Ospedale Fatebenefratelli di Roma in collaborazione con Magnetic Media Network</h2>
      <address><time datetime="2019-11-06T17:25:00+00:00">06 Nov 2019, 17:25</time> by <a rel="author">Gaetano Mero</a></address>
      <p>Sono stati oltre 4.300 gli elettrocardiogrammi eseguiti tramite Apple Watch nell’ambito dell’iniziativa “Isola del Cuore” per la prevenzione della fibrillazione atriale, promossa dall’<b>Ospedale Fatebenefratelli - Isola Tiberina di Roma</b> in collaborazione con la società informatica italiana <b>MMN – Magnetic Media Network</b>, l’unica realtà in Italia ad aver ottenuto il riconoscimento Apple Authorised Enterprise Reseller e qualificata per lo sviluppo di progetti in ambito ResearchKit e HealthKit.</p>
      <p>Si tratta di un progetto unico a livello mondiale per il settore Healthcare, che ha unito il grande bagaglio di competenze dell’istituto ospedaliero alla visione di MMN, consentendo così di dimostrare in modo concreto le potenzialità della tecnologia wearable.</p>
      <p>“<i>La fibrillazione atriale è la forma più grave di aritmia, molto spesso asintomatica, per questo ancor più pericolosa</i>” ha affermato Stefano Michelini, Direttore Ospedale Fatebenefratelli di Roma. “<i>Colpisce 850.000 soggetti ogni anno, soprattutto donne oltre i 65 anni di età. Stili di vita sempre più sedentari, fumo e alimentazione poco sana sono tra i fattori che aumentano il rischio di aritmie anche nei soggetti più giovani</i>”.</p>
      <figure>
        <img src="https://cdn.dday.it/system/uploads/picture/image/58440/content_small_isolacuorecontent.jpg"/>
      </figure>
      <p>Grazie all’ausilio di Apple Watch e all’ambiente applicativo sviluppato ad hoc per questa iniziativa, il <b>12 e 13 ottobre scorsi sono state effettuate migliaia di misurazioni </b>sui cittadini che hanno aderito alla campagna di prevenzione prenotando, tramite sito web o call center, il proprio screening. I pazienti hanno dovuto semplicemente mostrare il QR Code identificativo, generato in fase di iscrizione, indossando poi gli Apple Watch per la generazione dell’ECG.</p>
      <p>Al fine di salvaguardare la privacy degli utenti, i tracciati sono stati salvati in modalità pseudo anonimizzata, e inviati a server protetti i cui dati sono stati resi accessibili esclusivamente al personale medico incaricato di generare i referti.</p>
      <p>“<i>Siamo onorati di aver partecipato a questa iniziativa e il Premio Forum PA Sanità 2019 ottenuto a inizio novembre è la conferma del suo successo</i> – afferma Damiano Airoldi, Fondatore e CEO di Magnetic Media Network. <i>La tecnologia sta trasformando il modo di fare prevenzione, ricerca e cura nell’Healthcare. Dispositivi e applicazioni innovative permettono agli ospedali e ai centri di ricerca di essere più efficienti. Il nostro obiettivo è quello di far conoscere i progressi e le potenzialità di queste tecnologie a ospedali e aziende, realizzando ciò che già in altri Paesi del mondo sta rivoluzionando l’Healthcare con risultati mai visti in precedenza</i>”.</p>
    </article>
  </body>
</html>