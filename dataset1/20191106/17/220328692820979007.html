<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/nezabavno-makhat-vizite-za-polyatsi-za-sashch-406051.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T17:58:37+00:00"/>
    <meta property="og:title" content="Незабавно махат визите за поляци за САЩ"/>
    <meta property="og:description" content="Поляците ще могат да пребивават до 90 дни на територията на САЩ с цел туризъм или бизнес"/>
  </head>
  <body>
    <article>
      <h1>Незабавно махат визите за поляци за САЩ</h1>
      <address><time datetime="2019-11-06T17:58:37+00:00">06 Nov 2019, 17:58</time> by <a rel="author">Редактори, сн. Фейсбук</a></address>
      <p>Поляците ще могат да пътуват до САЩ без виза от началото на следващата седмица, обяви днес полският президент Анджей Дуда, цитиран от Ройтерс.</p>
      <p>Той добави, че официалното съобщение ще бъде направено по-късно днес във Вашингтон. По думите му това е "важна и добра новина" за 37-те милиона поляци и 10-те милиона поляци в САЩ.</p>
      <p>Застанал до американския посланик във Варшава Жоржет Мосбахер, Дуда благодари на президента Доналд Тръмп за решението му да включи Полша в списъка на страните от федералната програма за безвизов режим.</p>
      <p>От 11 ноември, когато е Денят на независимостта - националният празник на Полша, - поляците ще могат да пребивават до 90 дни на територията на САЩ с цел туризъм или бизнес. Това решение на Вашингтон се очакваше отдавна в Полша, която е един от най-близките съюзници на САЩ в Европа със здрави двустранни политически, търговски и военни връзки, отбеляза Ройтерс.</p>
    </article>
  </body>
</html>