<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/tranzactie-surpriza-fondul-de-investitii-rohatyn-care-a-cumparat-animax-a-intrat-in-reteaua-de-clinici-amethyst-printr-o-majorare-de-capital-18549279"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-06T17:31:00+00:00"/>
    <meta property="og:title" content="Tranzacţie surpriză! Fondul de investiţii Rohatyn, care a cumpărat Animax, a intrat în reţeaua de clinici Amethyst printr-o majorare de capital"/>
    <meta property="og:description" content="Fondul de investiţii Rohatyn a anunţat în această seară la New York că a făcut o investiţie în reţeaua de radioterapie Amethyst, care operează nouă centre în România, Franţa, Italia, Polonia şi Austria, tratând peste 10.000 de pacienţi anual. Reţeaua Amethyst a fost fondată în 2010 de Ludovic Robert, unul dintre fondatorii reţelei de farmacii Sensiblu."/>
  </head>
  <body>
    <article>
      <h1>Tranzacţie surpriză! Fondul de investiţii Rohatyn, care a cumpărat Animax, a intrat în reţeaua de clinici Amethyst printr-o majorare de capital</h1>
      <address><time datetime="2019-11-06T17:31:00+00:00">06 Nov 2019, 17:31</time> by <a rel="author" href="https://www.zf.ro/autor/cristian-hostiuc" target="_blank">Cristian Hostiuc</a></address>
      <p>Fondul de investiţii Rohatyn a anunţat în această seară la New York că a făcut o investiţie în reţeaua de radioterapie Amethyst, care operează nouă centre în România, Franţa, Italia, Polonia şi Austria, tratând peste 10.000 de pacienţi anual. Reţeaua Amethyst a fost fondată în 2010 de Ludovic Robert, unul dintre fondatorii reţelei de farmacii Sensiblu.</p>
      <p>Investiţia Rohatyn va fi folosită pentru a accelera creşterea Amethyst în Europa, prin noi clinici, dezvoltarea unor centre de la zero şi parteneriate cu spitale.</p>
      <p>„Reţeaua Amethyst este în poziţia de a se implica în cererea tot mai mare de tratare a cancerului în Europa, o boală care este din ce în ce mai prezentă din cauza stilului de viaţă şi a îmbătrânirii populaţiei”, a declarat Colin Clark, director în cadrul Rohatyn.</p>
      <p>Amethyst se poate remarca ca unul din brandurile europene cele mai importante de radioterapie, a menţionat Nick Rohatyn, CEO al fondului de investiţii.</p>
      <p>Rohatyn, un fond de investiţii american, şi-a făcut intrarea pe piaţa românească acum un an, când a cumpărat reţeaua Animax, care are 80 de magazine dedicate animalelor de companie.</p>
      <p>Valoarea tranzacţiei nu a fost menţionată, ci doar faptul că fondul de investiţii deţine în acest moment cote egale împreună cu cei doi cofondatori ai Animax.</p>
      <p>Rohatyn Group a fost fondat în 2002 de Nicolas Rohatyn, un bancher de investiţii care a lucrat pentru gigantul american JP Morgan pe pieţele emergente.</p>
    </article>
  </body>
</html>