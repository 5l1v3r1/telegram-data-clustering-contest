<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/na-zabezpechennya-diyalnosti-prezidenta-ukrayini-ta-yogo-ofisu-v-byudzheti-peredbacheno-916-mln-grn-328735_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T17:25:00+00:00"/>
    <meta property="og:title" content="На забезпечення діяльності президента України та його офісу в бюджеті передбачено 916 млн грн"/>
    <meta property="og:description" content="Ще 10 млн передбачено на виготовлення державних нагород та пам'ятних знаків.  "/>
  </head>
  <body>
    <article>
      <h1>На забезпечення діяльності президента України та його офісу в бюджеті передбачено 916 млн грн</h1>
      <h2>Ще 10 млн передбачено на виготовлення державних нагород та пам'ятних знаків.  </h2>
      <address>
        <time datetime="2019-11-06T17:25:00+00:00">06 Nov 2019, 17:25</time>
      </address>
      <p>Проект державного бюджету на 2020 рік до другого читання передбачає видатки в 916 млн 169,2 тис. грн на обслуговування, організаційне, інформаційно-аналітичне, матеріально-технічне забезпечення діяльності президента України та його офісу.</p>
      <p>Як зазначено в законопроекті №2000 від 15 вересня, з доопрацюванням до другого читання, загалом на Державне управління справами з загального та спеціального фонду виділено 2 млрд 412 млн 781,2 тис. грн, з яких 2 млрд 379 млн 819,9 тис. грн передбачено на апарат Держуправління справами, частина з яких саме йде на забезпечення діяльності глави держави та його кабінету.</p>
      <p>На "надання медичних послуг медичними закладами" передбачено 793 млн 239,7 тис. грн, на підготовку кадрів, підвищення кваліфікації керівних працівників, спеціалістів державного управління, підготовку науково-педагогічних і наукових кадрів з питань стратегічних проблем внутрішньої та зовнішньої політики - 299 млн 718,8 тис. грн.</p>
      <p>На збереження природно-заповідного фонду в національних природних парках і заповідниках у держбюджеті-2020 для апарату Держуправління справами виділено 96 млн 659,6 тис. грн, на наукову та науково-технічну діяльність у сфері державного управління, стратегічних проблем внутрішньої та зовнішньої політики і з питань посередництва та примирення при вирішенні колективних трудових спорів (конфліктів) - 92 млн 021,4 тис. грн, на фінансову підтримку санаторно-курортних закладів і закладів оздоровлення - 86 млн 216,5 тис. грн.</p>
      <p>Для фінансової підтримки Національного камерного ансамблю "Київські солісти", Національного культурно-мистецького та музейного комплексу "Мистецький арсенал" закладено 50 млн 092,2 тис. грн, на реалізацію державного інвестиційного проекту "Відновлення матеріально-технічної бази та об'єктів інфраструктури ДП України "Міжнародний дитячий центр "Артек" (розширення і реконструкція приміщень харчоблока) - 33 млн 121 тис. грн.</p>
      <p>На виготовлення державних нагород і пам'ятних знаків для апарату Держуправління справами передбачено 10 млн 381,5 тис. грн, виплату державних премій - 2,2 млн грн.</p>
      <p>Окремим рядком на Національну службу посередництва і примирення України для сприяння у врегулюванні колективних трудових спорів - 32 млн 961,3 тис. грн.</p>
      <p>Кабінет міністрів України планує скоротити видатки державного бюджету у наступному році, заради чого <a href="https://zn.ua/UKRAINE/kolichestvo-gossluzhaschih-sokratyat-na-10-goncharuk-334873_.html"><b>передбачається скоротити мінімум десяту частину державних службовців.</b></a></p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>