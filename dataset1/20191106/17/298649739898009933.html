<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/economia/2019/11/06/consumatori-e-aziende-per-il-manifesto-per-lenergia-del-futuro-pn_20191106_00264/"/>
    <meta property="og:site_name" content="Askanews"/>
    <meta property="article:published_time" content="2019-11-06T17:21:56+00:00"/>
    <meta property="og:title" content="Consumatori e aziende per il Manifesto per l’energia del futuro"/>
    <meta property="og:description" content="Roma, 6 nov. (askanews) – Associazioni dei consumatori e aziende del manifesto per l’energia del futuro supportano una completa e rapida liberalizzazione del mercato e sostengono l’azione dell’ARERA per accompagnare il consumatore in un mercato pienamente libero. Le Associazioni dei Consumatori e le Aziende aderenti al Manifesto hanno risposto al processo di consultazione dell’ARERA, conclusosi […]"/>
  </head>
  <body>
    <article>
      <h1>Consumatori e aziende per il Manifesto per l’energia del futuro</h1>
      <h2>Sostegno all'azione dell'Arera</h2>
      <address>
        <time datetime="2019-11-06T17:21:56+00:00">06 Nov 2019, 17:21</time>
      </address>
      <figure>
        <img src="http://www.askanews.it/wp-content/uploads/2019/11/20191106_182150_F118849A.jpg"/>
      </figure>
      <p>Roma, 6 nov. (askanews) – Associazioni dei consumatori e aziende del manifesto per l’energia del futuro supportano una completa e rapida liberalizzazione del mercato e sostengono l’azione dell’ARERA per accompagnare il consumatore in un mercato pienamente libero.</p>
      <p>Le Associazioni dei Consumatori e le Aziende aderenti al Manifesto hanno risposto al processo di consultazione dell’ARERA, conclusosi ieri, relativamente agli obiettivi che il Regolatore intende raggiungere e offrendo le proprie considerazioni rispetto ai meccanismi di dettaglio ipotizzati per il loro raggiungimento.</p>
      <p>I tempi per il completamento del percorso verso la piena liberalizzazione dal 1° luglio 2020 sono sempre più stretti. In questo senso il Manifesto sostiene con forza la necessità di una rapida adozione di misure concrete che possano accompagnare in modo efficace, equilibrato e trasparente il consumatore nell’ingresso al mercato libero.</p>
      <p>Le 9 Associazioni dei consumatori e le 5 aziende del Manifesto – Adiconsum, Altroconsumo, Assoutenti, Cittadinanzattiva, Confconsumatori, Movimento Consumatori, Movimento a difesa del Cittadino, Udicon, Associazione Utenti Dei Servizi Radiotelevisivi, Edison, Engie, E.ON, Illumia e Sorgenia – ritengono che la piena apertura del mercato costituirà per tutti i consumatori una reale opportunità in termini di risparmio, innovazione e consumo più responsabile.</p>
      <p>La maggiore competitività del mercato dell’energia darà vita a un processo virtuoso che stimolerà gli investimenti, rendendo più convenienti e innovative le offerte e i servizi e assicurando ai consumatori prezzi più competitivi e servizi più efficienti, mantenendo la massima attenzione verso i consumatori più vulnerabili.</p>
    </article>
  </body>
</html>