<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/zelenskyy_klyche_uryad_na_konsultatsii_dlya_pogashennya_borgiv_po_zarplati_v_1685253"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T17:49:00+00:00"/>
    <meta property="og:title" content="Зеленський кличе уряд на консультації для погашення боргів по зарплаті в &quot;Укроборонпромі&quot;"/>
    <meta property="og:description" content="Президент Володимир Зеленський ініціює проведення консультацій за участі членів уряду, в тому числі і силовиків, для погашення заборгованості з виплати зарплати на підприємствах ДК &quot;Укроборонпром&quot;."/>
  </head>
  <body>
    <article>
      <h1>Зеленський кличе уряд на консультації для погашення боргів по зарплаті в "Укроборонпромі"</h1>
      <address>
        <time datetime="2019-11-06T17:49:00+00:00">06 Nov 2019, 17:49</time>
      </address>
      <p>
        <b>Президент Володимир Зеленський ініціює проведення консультацій за участі членів уряду, в тому числі і силовиків, для погашення заборгованості з виплати зарплати на підприємствах ДК "Укроборонпром".</b>
      </p>
      <p>Про це він заявив під час робочої поїздки до Харківської області, <a href="https://www.president.gov.ua/news/volodimir-zelenskij-iniciyuye-rozglyad-pitannya-pogashennya-58237">повідомляє</a> пресслужба Офісу Президента.</p>
      <p>Зокрема, президент Зеленський зустрівся з колективами трьох заводів "Укроборонпрому". Зазначається, що заборгованість на заводах "Харківське конструкторське бюро з машинобудування імені О. О. Морозова" та "Харківське державне авіаційне виробниче підприємство" становить близько 235 млн гривень. А загалом станом на 1 листопада 2019 року 43 підприємства концерну заборгували працівникам 463 млн гривень.</p>
      <p>"Заборгованість із заробітних плат на цих заводах – до чотирьох років. Дуже низька зарплата. Наприклад, на авіаційному заводі зарплата 3500 гривень", – сказав Зеленський.</p>
      <p>Він закликав гендиректора "Укроборонпрому" Айвараса Абромавичуса провести консультації з урядом щодо вирішення питання погашення заборгованості із зарплати.</p>
      <p>"Прем’єр-міністр має зібрати весь уряд, щоб були всі представники правоохоронних органів. Щоб ми розуміли, хто є замовником, скільки танків. Чому ми робимо продукцію для Таїланду, а для України не робимо? Чому у нас є чудові літаки, чудові конструктори, а ми нічого не виготовляємо й нічого не літає?" – сказав президент.</p>
      <p>Зі свого боку, Айварас Абромавичус повідомив, що у складі концерну є 137 підприємств, з них 21 – на окупованій території. 70 підприємств є прибутковими, а 46 – збиткові. На підприємствах працюють 68 тисяч осіб, середня зарплата – 12,9 тис. гривень. Найнижча заробітна платня – на Харківському авіаційному заводі.</p>
      <p>За його словами, проблеми існують майже на всіх підприємствах і часто вони через попереднє керівництво країни.</p>
      <p>"Частка компаній "Укроборонпрому" у державному оборонному замовленні постійно зменшується і знизилася фактично до 30%. Водночас, приватна частка зростає… На жаль, більша частина державного оборонного замовлення, яку отримали приватні підприємства, відходила компаніям, пов’язаним з попередніми політиками", – пояснив він.</p>
      <p>Абромавичус запропонував скликати засідання РНБО, на якому розглянути заходи з фінансового оздоровлення оборонно-промислового комплексу, зокрема поповнення статутного капіталу ДК "Укроборонпром" з подальшою виплатою боргів.</p>
      <p>Як повідомлялося, президент України Володимир Зеленський <a href="https://zik.ua/news/2019/11/06/zelenskyy_shokovanyy_pislya_vidvidyn_zavodiv_ukroboronpromu_v_harkovi_1685049">заявив</a>, що шокований після відвідування харківських заводів "Укроборонпрому".</p>
      <p>"Ми були на авіазаводі, на легендарному заводі Малишева. Ви знаєте, я шокований. Нам сказав директор заводу, що з 2009 року один танк побудували. А в радянські часи - 900 танків за рік. Що відбувається з нашими підприємствами?", - обурився Зеленський. </p>
      <p> </p>
      <related>
        <h4>читайте також</h4>
        <a href="https://zik.ua/news/2019/11/06/abromavychus_tsinoutvorennya_dlya_oboronnyh_pidpryiemstv_bude_pereglyanute_1685089"/>
        <a href="https://zik.ua/news/2019/11/05/na_pidpryiemstvah_ukroboronpromu_zarplatni_borgy_syagayut_ponad_445_mln_grn_1684065"/>
        <a href="https://zik.ua/news/2019/10/16/abromavychus_pryznachyv_novyh_ochilnykiv_troh_napryamkiv_1669367"/>
        <a href="https://zik.ua/news/2019/10/07/abromavychus_pryznachyv_ochilnykiv_shche_troh_napryamkiv_ukroboronpromu_1662989"/>
      </related>
    </article>
  </body>
</html>