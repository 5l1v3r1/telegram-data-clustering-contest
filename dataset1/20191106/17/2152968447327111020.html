<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/06/stanishev-ne-vijda-zavryshtaneto-na-djedaite-topim-se-v-samota.428773"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T17:15:00+00:00"/>
    <meta property="og:title" content="Станишев не вижда завръщането на джедаите: Топим се в самота!"/>
    <meta property="og:description" content="Според него местните избори са пропуснат шанс за БСП | Dnes.bg"/>
  </head>
  <body>
    <article>
      <h1>Станишев не вижда завръщането на джедаите: Топим се в самота!</h1>
      <h2>Според него местните избори са пропуснат шанс за БСП</h2>
      <address><time datetime="2019-11-06T17:15:00+00:00">06 Nov 2019, 17:15</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>БСП не е алтернатива и се изолира и капсулира. Това заявява лидерът на ПЕС Сергей Станишев в свой пост във Facebook.</p>
      <p>Очевидно е, че ГЕРБ спечелиха местните избори. Да, в условията на ниска избирателна активност, отвращение от изборния процес, корпоративен и купен вот, недопускане на адекватна кампания и политически сблъсък на национално ниво, с негласната подкрепа на ДПС, посочва Станишев и допълва, че доминиращата позиция на ГЕРБ ерозира, но БСП повтаря резултатите си от 2015 г.</p>
      <related>
        <a href="https://www.dnes.bg/mestni-izbori-19/2019/11/05/bsp-s-levche-subsidiia-se-izpravila-sreshtu-milionite-na-gerb.428593"/>
      </related>
      <p>Местни избори 2019 са пропуснат шанс за БСП, защото днес все повече хора търсят алтернатива. От най-ниския резултат на партията са изминали 4 години, маркирани от победа на президентските избори, ерозия и безкрайни скандали в управлението – от “суджукгейт” до “апартаментгейт”. И най-важното, от засилващото се усещане, че се движим по инерция и без ясна посока като държава. В такава среда резултатите ни са разочароващи, заявява лидерът на ПЕС.</p>
      <p>Според него БСП не е направила нищо да противодейства на "грубия натиск, заплахите и купения вот".</p>
      <p>Той прави извод и че левицата няма да спечели следващи избори, защото "не предложи модерна, задълбочена и експертна политическа оферта", защото се изолира и деидеологизира.</p>
      <p>В кампанията, най-близка до хората, не се чу нито едно ляво послание – за доходи, за политики за децата, за здравеопазване, образование. За битка с огромните неравенства. За жилищната политика. Бяха пропуснати национални протести, за които БСП беше молена за помощ – за заплатите на медицинските сестри и редица други. Стигна се до абсурда синдикатите в България да подкрепят ГЕРБ, подчертава Станишев, според когото БСП е наляла във ВМРО и НФСБ и е освободила целия терен в център-ляво.</p>
      <p>Точно на него се прояви гражданската енергия и немалко кандидати спечелиха места в общинските съвети с традиционни наши послания. А те може би са следващи политически проекти? Ще никнат на територията на модерното ляво, ще привличат гласовете на младите, активните, работещите, на хората от центъра. А БСП ще се топи в самота. В тясната ниша на популизма. Където ръководството я постави, смята той.</p>
      <p>Според Станишев червената партия се авторитаризира, реди листи под диктат и "расте само толкова, че да е удобна опозиция на ГЕРБ".</p>
      <p>"Ако наистина искаме да изиграем епизода със завръщането на джедаите, трябва да сме от добрите. Трябва хората да ни повярват. И да не избират ГЕРБ като по-малкото зло. Нужно е младите и активните хора да припознаят силата в нас, а не в моментни герои. И не, посланията за антикомунизъм при тях не работят. И не могат да служат за оправдание.</p>
      <p>БСП спешно да заложи на обединението, вместо на разкола. Да избере политиката, модерните леви послания, отварянето към центъра. Да се върне към работата по места и завръщането на членове и симпатизанти. Да се завърне към себе си. Да застане рамо до рамо с европейската левица и да се завърне на страната на промяната, с Будапеща вместо с Орбан", казва Станишев и допълва, че тогава БСП ще печели избори и ще управлява.</p>
      <p>Той поздравява Калоян Паргов и Мая Манолова, както и Пенчо Милков и Крум Зарков, защото показали, че ветрилото на подкрепа може да се разтвори и вотът за БСП отново може да стане престижен.</p>
    </article>
  </body>
</html>