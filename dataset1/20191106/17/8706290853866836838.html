<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682664/vroutsis-to-2020-to-ena-trito-ton-neon-syntaxeon-tha-ekdidontai-p"/>
    <meta property="og:site_name" content="enikos.gr"/>
    <meta property="article:published_time" content="2019-11-06T17:01:00+00:00"/>
    <meta property="og:title" content="Βρούτσης: Το 2020 το ένα τρίτο των νέων συντάξεων θα εκδίδονται ψηφιακά - Τι είπε για τις εισφορές"/>
    <meta property="og:description" content="«Η διοίκηση του Ενιαίου Φορέα Κοινωνικής Ασφάλισης (ΕΦΚΑ) και η πολιτική ηγεσία του υπουργείου Εργασίας..."/>
  </head>
  <body>
    <article>
      <h1>Βρούτσης: Το 2020 το ένα τρίτο των νέων συντάξεων θα εκδίδονται ψηφιακά - Τι είπε για τις εισφορές</h1>
      <address>
        <time datetime="2019-11-06T17:01:00+00:00">06 Nov 2019, 17:01</time>
      </address>
      <p>«Η διοίκηση του Ενιαίου Φορέα Κοινωνικής Ασφάλισης (ΕΦΚΑ) και η πολιτική ηγεσία του υπουργείου Εργασίας ανακηρύξαμε το 2020 ως έτος ψηφιακής μεταρρύθμισης για τον ΕΦΚΑ» δήλωσε ο υπουργός Εργασίας και Κοινωνικών Υποθέσεων <a href="http://www.enikonomia.gr/timeliness/219540,vroutsis-erchetai-plafon-stis-chryses-syntaxeis-ti-eipe-gia-ta-an.html">Γιάννης Βρούτσης</a>, μιλώντας στο 26ο τακτικό εκλογοαπολογιστικό συνέδριο της Πανελλήνιας Ομοσπονδίας Συλλόγων Εργαζομένων του ΙΚΑ (ΠΟΣΕ ΙΚΑ-ΕΤΑΜ).</p>
      <p>Ο κ. Βρούτσης διευκρίνισε ότι ο νέος ΕΦΚΑ δεν θα αλλάξει οργανωτικά, αλλά θα διευρυνθεί και θα γίνει πιο δυνατός, πιο ισχυρός και πιο αποτελεσματικός. Όπως είπε, την 1η Ιουνίου 2020, θα υλοποιηθεί μία μεγάλη, δομική και διαρθρωτική μεταρρύθμιση στο ασφαλιστικό σύστημα της χώρας μας. «Η ψηφιακή σύνταξη θα γίνει πράξη, καθώς το ένα τρίτο των νέων συντάξεων θα εκδίδονται πλέον ψηφιακά» σημείωσε ο αρμόδιος υπουργός.</p>
      <p>Διαβεβαίωσε δε ότι δεν θα γίνει καμία μείωση στο υπαλληλικό προσωπικό, υπογραμμίζοντας ότι από τις πρώτες ενέργειες του αρμόδιου υπουργείου ήταν να ενισχυθεί ο ΕΦΚΑ και υπήρξε μέριμνα θωράκισής του με τροπολογία που κατατέθηκε στη Βουλή. «Προτεραιότητα έχει ο ΕΦΚΑ και η εξυπηρέτηση του πολίτη» επανέλαβε ο κ. Βρούτσης.</p>
      <p>Μεταξύ άλλων, ο υπουργός Εργασίας ανέφερε ότι το Συμβούλιο της Επικρατείας (ΣτΕ) καταργεί θεμελιακές περιοχές του νόμου Κατρούγκαλου. Πλέον, όπως σχολίασε, είναι η ευκαιρία να βάλουμε τέλος σε ένα αβέβαιο κοινωνικό ασφαλιστικό σύστημα, προαναγγέλλοντας παράλληλα τις επικείμενες αλλαγές οι οποίες θα γίνουν τον Ιανουάριο του 2020 με το νέο ασφαλιστικό νομοσχέδιο. «Είναι η ώρα να ενώσουμε τις δυνάμεις μας για το νέο ασφαλιστικό κάτω από την "ομπρέλα" του ΕΦΚΑ, ο οποίος θα αποτελεί έναν εγγυημένο κουμπαρά για την κοινωνική ασφάλιση όλων των Ελλήνων» δήλωσε ο κ. Βρούτσης, επισημαίνοντας ότι η προοπτική είναι η δημόσια κοινωνική ασφάλιση να είναι εγγυημένη για όλους τους Έλληνες, ισχυρή και δημοσιονομικά βιώσιμη. «Αυτό το οφείλουμε στην ελληνική κοινωνία και στους Έλληνες πολίτες, που πρέπει να αισθανθούν τη σιγουριά μίας δημόσιας κοινωνικής ασφάλισης και δεν θα αμφισβητείται πλέον, αν θα πάρουν σύνταξη» συμπλήρωσε.</p>
      <p>Αναλύοντας τις αλλαγές που αναμένεται να υλοποιηθούν, ο υπουργός Εργασίας σημείωσε ότι θα αλλάξουν οι συντελεστές ανταπόδοσης και αυτοί που εργάζονται περισσότερα χρόνια θα λάβουν υψηλότερη σύνταξη και θα αυξηθούν οι επικουρικές συντάξεις σε όσους μειώθηκαν και είχαν άθροισμα κύριας και επικουρικής σύνταξης πάνω από τα 1.300 ευρώ.</p>
      <p>«Δική μας διακηρυγμένη θέση είναι να μειώσουμε το μη μισθολογικό κόστος στις ασφαλιστικές εισφορές. Ήδη, από την περίοδο 2012-2014, μειώσαμε το μη μισθολογικό κόστος κατά έξι ποσοστιαίες μονάδες και έφερε αποτελέσματα, σε συνδυασμό με το πρόστιμο των 10.500 ευρώ το οποίο επιβλήθηκε στους ασυνείδητους και ασυνεπείς επιχειρηματίες, στους στρατηγικούς κακοπληρωτές, σε αυτούς που χρησιμοποιούσαν τον εργαζόμενο με άλλοθι την κρίση, με αποτέλεσμα η αδήλωτη εργασία να εκτιναχθεί. Ο συνδυασμός της μείωσης των εισφορών με το πολύ αυστηρό πρόστιμο οδήγησαν το δείκτη της αδήλωτης εργασίας να πέσει σε μονοψήφιο νούμερο» υποστήριξε ο κ. Βρούτσης, ενώ τόνισε ότι οι νέες αλλαγές στις οποίες προχώρησε το υπουργείο Εργασίας είναι η βελτίωση της αρχιτεκτονικής του προστίμου για την αδήλωτη εργασία υπέρ της πλήρους απασχόλησης και η θέσπιση της δημιουργίας ηλεκτρονικού μητρώου παραβατικότητας.</p>
      <p>«Τα ελεγκτικά όργανα του ΕΦΚΑ και των Περιφερειακών Ελεγκτικών Κέντρων Ασφάλισης (ΠΕΚΑ) υποχρεώνονται πλέον να προχωρούν σε επανέλεγχο στις επιχειρήσεις που εντοπίστηκε αδήλωτη εργασία, με προσαύξηση 100% στο πρόστιμο σε περίπτωση υποτροπής και, αν εντοπιστεί αδήλωτος εργαζόμενος και δεύτερη φορά, μετά τον επανέλεγχο, προσαύξηση 200% και η επιχείρηση κλείνει. Δεν θέλουμε τέτοιους επιχειρηματίες οι οποίοι δεν πληρώνουν φόρους και εισφορές και χρησιμοποιούν τους εργαζόμενους. Αντίθετα, χρειαζόμαστε υγιείς επιχειρήσεις, που επενδύουν στην Ελλάδα, σέβονται τον εργαζόμενο και καταβάλλουν ό,τι τους αναλογεί και σε εισφορές και σε φόρους. Επιδιώκουμε υγιή ανταγωνισμό που δημιουργεί πλούτο στην Ελλάδα και νέες θέσεις εργασίας» ανέφερε ο υπουργός Εργασίας, προσθέτοντας ότι, στο πλαίσιο αυτό, θα μειωθεί το μη μισθολογικό κόστος κατά πέντε ποσοστιαίες μονάδες, ώστε να καταστεί πιο ελκυστική η εργασία και να γίνονται περισσότερες προσλήψεις.</p>
      <p>Τέλος, όσον αφορά τους μη μισθωτούς (ελεύθερους επαγγελματίες, αυτοαπασχολούμενους και αγρότες), ο κ. Βρούτσης είπε ότι θα αποσυνδεθεί ο υπολογισμός των εισφορών από το εισόδημα. «Θα αλλάξει αυτό το πλαίσιο, με στόχο καλές συντάξεις που θα έχουν επάρκεια» τόνισε ο αρμόδιος υπουργός.</p>
      <related>
        <h4>σχετικά άρθρα</h4>
        <a href="http://www.enikos.gr/politics/681794/vroutsis-ochi-mono-den-katargeitai-to-efapax-alla-tha-dinetai-maz%0A%20%20%20%20%0A"/>
        <a href="http://www.enikos.gr/politics/680955/o-christos-staikouras-sti-realnews-ta-anadromika-pou-tha-apofasis%0A%20%20%20%20%0A"/>
        <a href="http://www.enikos.gr/politics/680340/vroutsis-den-einai-dynaton-o-syriza-na-synechisei-na-diaspeirei-p%0A%20%20%20%20%0A"/>
        <a href="http://www.enikos.gr/politics/680046/agria-kontra-vroutsi-tzanakopoulou-fyllada-i-avgi-i-parataxi-sas-%0A%20%20%20%20%0A"/>
        <a href="http://www.enikos.gr/politics/679327/mitarakis-gia-endechomena-lathi-sta-ekkatharistika-to-teliko-poso%0A%20%20%20%20%0A"/>
        <a href="http://www.enikos.gr/politics/679101/mitarakis-o-efka-den-echei-katathesei-isologismo-gia-kanena-etos-%0A%20%20%20%20%0A"/>
        <a href="http://www.enikos.gr/politics/679022/achtsioglou-i-igesia-tou-ypourgeiou-ergasias-thelei-na-apaxiosei-%0A%20%20%20%20%0A"/>
        <a href="http://www.enikos.gr/politics/678937/mitarakis-perikopes-stis-syntaxeis-den-tha-yparxoun%0A%20%20%20%20%0A"/>
        <a href="http://www.enikos.gr/politics/678611/vouli-sfodri-antiparathesi-kyvernisis-kai-antipolitefsis-gia-ta-e%0A%20%20%20%20%0A"/>
      </related>
    </article>
  </body>
</html>