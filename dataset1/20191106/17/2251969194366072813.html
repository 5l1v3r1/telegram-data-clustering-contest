<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/06/la-lube-attende-latina-riscattare-la-delusione-di-supercoppa/1321769/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-06T17:04:15+00:00"/>
    <meta property="og:title" content="La Lube attende Latina «Riscattare la delusione di Supercoppa»"/>
    <meta property="og:description" content="VOLLEY - Biancorossi a caccia del quarto successo consecutivo in SuperLega domani alle 20,30 all'Eurosuole forum di Civitanova. La carica di Diamantini"/>
  </head>
  <body>
    <article>
      <h1>La Lube attende Latina «Riscattare la delusione di Supercoppa»</h1>
      <h2>VOLLEY - Biancorossi a caccia del quarto successo consecutivo in SuperLega domani alle 20,30 all'Eurosuole forum di Civitanova. La carica di Diamantini</h2>
      <address><time datetime="2019-11-06T17:04:15+00:00">06 Nov 2019, 17:04</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F06%2Fla-lube-attende-latina-riscattare-la-delusione-di-supercoppa%2F1321769%2F">Condividi34</a><a href="https://twitter.com/intent/tweet?text=La+Lube+attende+Latina++%C2%ABRiscattare+la+delusione+di+Supercoppa%C2%BB&amp;url=https%3A%2F%2Fwww.cronachemaceratesi.it%2F2019%2F11%2F06%2Fla-lube-attende-latina-riscattare-la-delusione-di-supercoppa%2F1321769%2F">Tweet</a>Email34 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/11/supercoppa-lube-volley-modena-FDM-17-650x433.jpg"/>
      </figure>
      <p> </p>
      <p><b>Quarto appuntamento stagionale con la SuperLega per la Lube Civitanova, che domani (ore 20,30, diretta Eleven Sports) scenderà in campo ancora una volta all’Eurosuole Forum e va a caccia del poker di successi, dopo le sfide di campionato vinte nettamente con Piacenza, Sora e Milano.</b> Avversario di turno una rinnovata Top Volley Latina che ha già dimostrato in questo primo spicchio di stagione di saper dar fastidio alle grandi, vedi il match con Perugia (che i biancorossi affronteranno proprio domenica prossima sempre a Civitanova) giocato in terra pontina in cui gli umbri l’hanno spuntata soltanto ai vantaggi del tie-break. Massima concentrazione, dunque, per gli uomini di De Giorgi che, archiviato il ko in Supercoppa, vogliono tornare subito a far esultare i tifosi del palasport civitanovese in un match da giocare ancora una volta di fronte al pubblico amico (quarta gara casalinga in meno di tre settimane). <b>«Il match con Latina sarà importante per riscattare subito la sconfitta in Supercoppa e per prosegue la marcia positiva in SuperLega dopo le vittorie ottenute nelle prime tre giornate – commenta il centrale biancorosso Enrico Diamantini – Stiamo lavorando duramente per crescere nel nostro livello di gioco e giovedì sarà una prova fondamentale anche in vista del big match con Perugia di domenica prossima. Pensiamo però ad una gara alla volta, ora è il momento di concentrarci su Latina».  </b>Il Latina di coach Tubertini (confermato alla guida) ha cambiato parecchio nel mercato estivo. Regia ancora una volta affidata all’esperto Sottile, in diagonale con l’opposto francese Patry, nuovo arrivo tra i pontini. Al centro il confermato Rossi insieme ad un altro nuovo acquisto, il canadese Szwarc, all’esordio nel campionato italiano. In banda il terzo arrivo importante in casa Top Volley, l’olandese Van Garderen (ex Trento e Modena) in coppia con l’argentino Palacios (in ballottaggio con il giovane tedesco Karlitzek, altra novità della SuperLega). Il libero è Cavaccini, ex di Castellana Grotte. «Affrontiamo la Lube – dichiara <b>Martin Van Garderen, schiacciatore Latina –</b> con la consapevolezza che saranno molto carichi e, anche se non hanno ottenuto quello che volevano dalla Supercoppa Italiana, sanno che in campionato ogni punto è fondamentale: ho visto le loro partite e poi li stiamo studiando molto, sono sicuro che loro sono consapevoli di aspettare una squadra molto carica come la nostra ma hanno campioni che non ci sottovaluteranno, per questo sono convinto che sarà una partita molto difficile. La lunga sosta? Avrei preferito giocare subito dopo il debutto con Perugia ma alla fine abbiamo trovato il tempo per allenarci visto che non abbiamo potuto farlo durante la preparazione a causa degli impegni con le Nazionali».</p>
      <p><b>Info per il match di SuperLega del 13 novembre contro Verona – </b>Si organizza la trasferta in pullman per seguire la sfida, quinta giornata di andata di SuperLega, che si giocherà alla Agsm Forum di Verona mercoledì 13 novembre, inizio gara alle 20,30. Prenotazioni: giovedì 7 novembre all’Eurosuole Forum durante ed al termine della partita Lube – Latina, venerdì 8 e sabato 9 dalle 15,30 alle 19,30 chiamando il numero <a href="tel:3408609198">3408609198</a> (responsabile Giuseppe Cozzi).</p>
    </article>
  </body>
</html>