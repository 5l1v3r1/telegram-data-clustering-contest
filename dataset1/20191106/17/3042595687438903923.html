<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/til-sykehus-etter-slag/71790686"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T17:04:08+00:00"/>
    <meta property="og:title" content="Til sykehus etter slag"/>
    <meta property="og:description" content="Tilstanden til den franske divaen skal være stabil."/>
  </head>
  <body>
    <article>
      <h1>Til sykehus etter slag</h1>
      <h2>Tilstanden til den franske divaen skal være stabil.</h2>
      <address><time datetime="2019-11-06T17:04:08+00:00">06 Nov 2019, 17:04</time> by <a rel="author">Ruben Pedersen</a></address>
      <p><a href="https://www.dagbladet.no/kultur/sier-unnskyld-etter-utskjelt-anti-metoo-opprop-men-ikke-til-alle/69342526">Skuespiller, modell og moteikon Catherine Deneuve</a> (76) ble onsdag hastet til sykehus i Paris, etter at hun ble rammet av et slag. Det skriver flere franske medier, ifølge <a href="https://variety.com/2019/film/news/catherine-deneuve-hospitalized-serious-condition-paris-reports-1203394978/">Variety.</a></p>
      <p>I starten ble det rapportert om at utfallet var alvorlig, og at det var behov for større inngrep og undersøkelser for å redde henne. Familien kom derimot fort på banen, og feide vekk ryktene.</p>
      <p>
        <b>De sier til Agence-France Presse at hun skuespilleren, kjent som et ikon i Frankrike, bare ble rammet av et «veldig lite» hjerneslag.</b>
      </p>
      <p>Man rammes av slike slag dersom blodtilførselen til hjernen av en eller annen grunn hemmes.</p>
      <figure>
        <img src="https://dbstatic.no/71790782.jpg?imageId=71790782&amp;width=1024&amp;height=615"/>
        <figcaption><b>VERDENSKJENT:</b> Catherine Deneuve gjorde seg kjent gjennom en rekke storfilmer på 1960-tallet. Her fra «Paraplyene i Cherbourg» fra 1964. Foto: Parc/Madeleine/Kobal/REX, NTB scanpix Vis mer</figcaption>
      </figure>
      <h3>Stabil</h3>
      <p>Tilstanden til 76-åringen skal nå være stabil. Hun har ikke uttalt seg om hendelsen foreløpig, og det er ikke kjent hvilket sykehus i den franske hovedstaden hun befinner seg på.</p>
      <p>Deneuve er for mange kjent gjennom en rekke storfilmer fra 1960-tallet. Hun hadde blant annet hovedrollen i «Paraplyene i Cherbourg» fra 1964 og «Pikene fra Rochefort» fra 1967. Sistnevnte film kom ut ti år etter at hun debuterte som skuespiller - som elleveåring.</p>
      <figure>
        <img src="https://dbstatic.no/71790763.jpg?imageId=71790763&amp;x=16.958424507659&amp;y=0&amp;cropw=70.131291028446&amp;croph=100&amp;width=641&amp;height=818"/>
        <figcaption><b>SOSIAL:</b> Her er Deneuve (t.v) fotografert med Yves Saint Laurent og den russiske ballerinaen Maia Plissetskaia i 1973. Foto: NTB scanpix Vis mer</figcaption>
      </figure>
      <p>Hun gjorde det også stort som modell, og var Chanel No. 5s ansikt utad på 1970-tallet. Hun har dessuten jobbet tett med Yves Saint Laurent og Louis Vuitton.</p>
      <p>For franskmenn er hun dessuten et symbol på frihet. I 1985 sto hun som modell for Marianne, landets symbol på frihet og uavhengighet. Dette symbolet er å finne på alt fra frimerker til i rådhus.</p>
      <figure>
        <img src="https://dbstatic.no/71790767.jpg?imageId=71790767&amp;x=0.15576323987539&amp;y=10.151187904968&amp;cropw=99.844236760125&amp;croph=88.768898488121&amp;width=641&amp;height=823"/>
        <figcaption><b>MUSE:</b> Det sies at Deneuve var Saint Laurents «muse» - altså at hun var hans største inspirasjon. Designeren regnes som en av de mest betydningsfulle i moderne tid. Her er de fotografert i 1992. Foto: NTB scanpix Vis mer</figcaption>
      </figure>
      <p>
        <b>Den franske stjerna er vel så kjent for sitt profesjonelle virke som for sitt privatliv. Hun har tidligere vært gift med den britiske fotografen David Bailey, men ekteskapet havarerte i 1972.</b>
      </p>
      <p>Etter det levde hun nokså fritt, og fikk to barn utenfor ekteskapet - med to forskjellige menn. I dag er det neppe noen skandale, men på 1960-tallet vekket det voldsomme reaksjoner.</p>
      <h3>#metoo-bråk</h3>
      <p>Sist 76-åringen var i rampelyset, var i forbindelse med #metoo-saken. Politisk har hun lenge vært aktiv, som forkjemper av fri abort og motstander av dødsstraff. Hennes uttalelser om ovennevnte debatt skapte derimot voldsomme reaksjoner.</p>
      <p>Over 100 kvinner innen Frankrikes underholdningsbransje, kulturliv og akademia gikk i januar i fjor hardt ut mot #metoo-bevegelsen og mente den bidro til heksejakt på menn. Det måtte Deneuve beklage for, etter å ha såret flere.</p>
      <p>Skuespilleren står fortsatt for meningsinnholdet i brevet, men gikk ut med en ny kommentar etter at flere kvinner som skrev under det samme brevet har begynt å uttale seg på egen hånd i media.</p>
      <p>
        <b>Samtidig avviste hun de mange uønskede tilbakemeldingene fra «konservative, tradisjonalister og rasister».</b>
      </p>
      <p>- Jeg skrev under på oppropet fordi jeg er imot lynsjingen av menn beskyldt for upassende oppførsel i media, men nå er det nødvendig å gå ut offentlig igjen å understreke at jeg ikke er enig i hvordan enkelte har tatt seg frihet til å utvide brevets meningsinnhold i media. De ødelegger beskjeden vi ønsket å gi, skrev Deneuve i en kronikk i <a href="http://www.liberation.fr/debats/2018/01/14/catherine-deneuve-rien-dans-le-texte-ne-pretend-que-le-harcelement-a-du-bon-sans-quoi-je-ne-l-aurais_1622399">Libération</a>,</p>
    </article>
  </body>
</html>