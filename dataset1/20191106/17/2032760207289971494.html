<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88868"/>
    <meta property="og:site_name" content="Denník politika"/>
    <meta property="article:published_time" content="2019-11-06T17:35:06+00:00"/>
    <meta property="og:title" content="Opozičné strany vítajú Čaputovej veto, podľa Smeru je však prezidentka v konflikte záujmov"/>
    <meta property="og:description" content="6.11.2019 (Webnoviny.sk) – Viaceré opozičné strany vítajú dnešné rozhodnutie prezidentky Zuzany Čaputovej nepodpísať novelu zákona o predĺžení predvolebného moratória na zverejňovanie prieskumov verejnej mienky zo 14 na 50 dní."/>
  </head>
  <body>
    <article>
      <h1>Opozičné strany vítajú Čaputovej veto, podľa Smeru je však prezidentka v konflikte záujmov</h1>
      <address><time datetime="2019-11-06T17:35:06+00:00">06 Nov 2019, 17:35</time> by <a rel="author">Webnoviny</a></address>
      <p>6.11.2019 (Webnoviny.sk) – Viaceré opozičné strany vítajú dnešné rozhodnutie prezidentky Zuzany Čaputovej nepodpísať novelu zákona o predĺžení predvolebného moratória na zverejňovanie prieskumov verejnej mienky zo 14 na 50 dní.</p>
      <p>Naopak vládna strana Smer-SD tvrdí, že <i>„prezidentka Čaputová je v istom konflikte záujmov, keďže je jasné, že prieskumné agentúry využívala vo svojej prezidentskej kampani veľmi intenzívne“</i>.</p>
      <p>Uvádza sa to v stanovisku, ktoré agentúre SITA poskytol hovorca strany Ján Mažgút.</p>
      <h3>SaS a PS oceňujú prezidentkino veto</h3>
      <p>Opozičná parlamentná strana Sloboda a Solidarita (SaS) oceňuje veto prezidentky a tvrdí, že 50-dňové moratórium na prieskumy je absurdné a v zjavnom rozpore s ústavou.</p>
      <p><i>„Ak však vládne strany s podporou kotlebovcov prelomia veto prezidentky, sme pripravení koordinovať s pani prezidentkou kroky na podanie tohto zákona na Ústavný súd SR,“</i> cituje tlačová správa podpredsedu NR SR za SaS a tímlídra strany pre zahraničnú politiku a politický systém Martina Klusa.</p>
      <p><i>„Takéto zásadné zmeny by sa mali prijímať na základe konsenzu a nemali by sa prijímať len štyri mesiace pred voľbami,“</i> dodáva SaS v tlačovej správe, ktorú SITA poskytla hovorkyňa liberálov Katarína Svrčeková.</p>
      <p>Predseda Progresívneho Slovenska (PS) Michal Truban označil rozhodnutie prezidentky <i>„za správne rozhodnutie vetovať pokus Hnedej koalície – Danko, Fico, Kotleba – kriviť pravidlá volebnej súťaže“.</i> Napísal to na svojom facebookovom profile.</p>
      <p>Podľa Trubana<i> „ľudia moratórium na prieskumy nechcú, chcú mať prístup k informáciám a sami sa rozhodnúť, ako s nimi naložia“.</i> Ak parlament veto Zuzany Čaputovej prelomí, musí podľa lídra PS novela ísť na Ústavný súd SR.</p>
      <h3>Most-Híd zrejme nebude hlasovať za zákon</h3>
      <p>Poslanci koaličného Mosta-Híd za zákon o predĺžení moratória hlasovať pravdepodobne nebudú.</p>
      <p>Predseda Mosta-Híd Béla Bugár dnes novinárom povedal, že navrhne poslaneckému klubu, aby v prípade, že prezidentka vetuje zákon o predĺžení moratória, nehlasoval za jeho opätovné schválenie.</p>
      <p>Podľa Bugára to, že Ľudová strana Naše Slovensko (ĽSNS) hlasuje s koalíciou, je zlá vizitka do budúcnosti. Novelu v októbri podporil spomedzi poslancov Mosta-Híd len Elemér Jakab, ostatní členovia klubu hlasovali zväčša proti.</p>
      <p>Viac k témam: <a href="https://www.webnoviny.sk/tag/moratorium/"><u>moratórium</u></a>, <a href="https://www.webnoviny.sk/tag/opozicia/"><u>opozícia</u></a>, <a href="https://www.webnoviny.sk/tag/volebny-prieskum/"><u>volebný prieskum</u></a>, <a href="https://www.webnoviny.sk/tag/zakon-o-volebnej-kampani/"><u>zákon o volebnej kampani</u></a><br/>Zdroj: Webnoviny.sk – <a href="https://www.webnoviny.sk/opozicne-strany-vitaju-caputovej-veto-podla-smeru-je-vsak-prezidentka-v-konflikte-zaujmov/"><u>Opozičné strany vítajú Čaputovej veto, podľa Smeru je však prezidentka v konflikte záujmov</u></a> © SITA Všetky práva vyhradené.</p>
    </article>
  </body>
</html>