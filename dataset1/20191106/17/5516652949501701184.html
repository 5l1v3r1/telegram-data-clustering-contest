<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425202/xeiroyrghthhke-h-traymatismenh-xelwna-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-06T17:40:01+00:00"/>
    <meta property="og:title" content="Χειρουργήθηκε η τραυματισμένη χελώνα στη Ρόδο"/>
    <meta property="og:description" content="Μια θηλυκή χελώνα καρέτα-καρέτα 40 κιλών βρέθηκε τραυματισμένη στην παραλία του Eνυδρείου και μεταφέρθηκε στον Υδροβιολογικό Σταθμό Ρόδου."/>
  </head>
  <body>
    <article>
      <h1>Χειρουργήθηκε η τραυματισμένη χελώνα στη Ρόδο</h1>
      <h2>Είχε εντοπιστεί στην παραλία του Ενυδρείου</h2>
      <address>
        <time datetime="2019-11-06T17:40:01+00:00">06 Nov 2019, 17:40</time>
      </address>
      <p>
        <b>Μια θηλυκή χελώνα καρέτα-καρέτα 40 κιλών βρέθηκε τραυματισμένη στην παραλία του Eνυδρείου και μεταφέρθηκε στον Υδροβιολογικό Σταθμό Ρόδου.</b>
      </p>
      <p>Η χελώνα είχε χάσει το δεξί της πόδι (πτερύγιο), το οποίο είχε μπλεχτεί σε πετονιά και στην προσπάθεια της να απελευθερωθεί ακρωτηριάστηκε.</p>
      <p>Στη συνέχεια μεταφέρθηκε στο ιατρείο του κτηνιάτρου Παναγιώτη Μαργιέ στην Κρεμαστή, όπου οργανώθηκε μια ομάδα εθελοντών προκειμένου να χειρουργηθεί η χελώνα.</p>
      <figure>
        <img src="https://www.rodiaki.gr/medias/2019/11/05/f7abe8e9471a3b8a398b3b6bcfdc6112.jpg"/>
      </figure>
      <p>Την εθελοντική ομάδα αποτέλεσαν ο κτηνίατρος Παναγιώτης Μαργιές, η βοηθός του Λίτσα Λολάκη, ο ιατρός χειρουργός Μιχάλης Κούρκουλος, ο ιχθυολόγος του Υδροβιολογικού Σταθμού Ρόδου Γεράσιμος Κονδυλάτος, η νοσηλεύτρια Κωνσταντίνα Αναγνώστη και ο ηλεκτρολόγος Κυριάκος Κομματάς.</p>
      <figure>
        <img src="https://www.rodiaki.gr/medias/2019/11/05/9b1bbdcb8d61eed3496e02ee4f2d1ff8.jpg"/>
      </figure>
      <p>Μετά από περίπου τρεις ώρες που διήρκησε το χειρουργείο, οι γιατροί δήλωσαν ικανοποιημένοι από το αποτέλεσμα της επέμβασης και εξέφρασαν την αισιοδοξία τους ότι μετέπειτα όλα θα πάνε καλά και η χελώνα θα καταφέρει να αναρρώσει παρά την απώλεια του ενός άκρου της.</p>
      <p>Αύριο η χελώνα θα μεταφερθεί στο Ενυδρείο Ρόδου και στη συνέχεια εφόσον έχει ανακτήσει τις δυνάμεις της, θα σταλεί στο κέντρο προστασίας θαλάσσιας χελώνας “ΑΡΧΕΛΩΝ” στην Αθήνα.</p>
      <p>
        <i>
          <b>Φωτορεπορτάζ: Βασίλης Καϋμενάκης</b>
        </i>
      </p>
    </article>
  </body>
</html>