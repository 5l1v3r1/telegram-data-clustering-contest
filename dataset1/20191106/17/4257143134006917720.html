<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/06/nem-lesz-portfoliocsere-bovitesi-biztos-lesz-varhelyi-oliver"/>
    <meta property="og:site_name" content="infostart"/>
    <meta property="article:published_time" content="2019-11-06T17:08:00+00:00"/>
    <meta property="og:title" content="Nem lesz portfóliócsere, bővítési biztos lesz Várhelyi Olivér"/>
    <meta property="og:description" content="Adina-Ioana Valeant választotta a két román jelölt közül az Európai Bizottság megválasztott elnöke, akit közlekedési biztosnak szán, akárcsak elődjét, a jogi bizottság szűrőjén megbukott Ariana Plumbot. Ez azt is jelenti, hogy nem lesz portfóliócsere, Várhelyi Olivér a korábban Trócsányi Lászlóra bízott bővítés- és szomszédpolitika területért felelhet majd."/>
  </head>
  <body>
    <article>
      <h1>Nem lesz portfóliócsere, bővítési biztos lesz Várhelyi Olivér</h1>
      <address><time datetime="2019-11-06T17:08:00+00:00">06 Nov 2019, 17:08</time> by <a rel="author">Infostart</a></address>
      <h3>Adina-Ioana Valeant választotta a két román jelölt közül az Európai Bizottság megválasztott elnöke, akit közlekedési biztosnak szán, akárcsak elődjét, a jogi bizottság szűrőjén megbukott Ariana Plumbot. Ez azt is jelenti, hogy nem lesz portfóliócsere, Várhelyi Olivér a korábban Trócsányi Lászlóra bízott bővítés- és szomszédpolitika területért felelhet majd.</h3>
      <p>A hétfőn bizalmat kapott új, jobbközép bukaresti kormány Ursula von der Leyen kérésére egy férfit és egy nőt nevezett meg, Siegfried Muresan és az ugyancsak néppárti Adina Valean személyében. A Bizottság megválasztott elnöke szerdán mindkettejükkel találkozott és mindkettőjük felkészültségét megfelelőnek találta, de valószínűleg a nemek közötti egyensúly kritériuma miatt végül Valean felé billent a mérleg nyelve - <a href="https://www.bruxinfo.hu/cikk/20191106-nem-lesz-magyar-roman-portfoliocsere">írja a Bruxinfo</a>.</p>
      <blockquote>Az 51 éves Adina Valean tapasztalt politikusnak számít, jelenleg az ipari és energiaügyi EP-bizottságot vezeti.</blockquote>
      <p>Von der Leyen leendő szóvivői csapatának egyik tagja szerda délben azt hangsúlyozta, hogy a megválasztott elnök mind Románia, mind pedig Nagy-Britannia esetében ragaszkodik egy női és egy férfi jelölthöz. <a href="https://infostart.hu/kulfold/2019/11/06/neveket-varnak-brusszelben-a-brit-kormanyfotol">Mint arról az Infostart is beszámolt, Ursula von der Leyen szerdán írt Boris Johnson brit miniszterelnöknek</a>, arra kérve, hogy haladéktalanul nevezze meg London jelöltjét a Európai Bizottságba.</p>
      <p>A portál szerint ebből nagy valószínűséggel az is következik, hogy Várhelyi Olivér, a magyar kormány jelöltje megkapja a bővítési és szomszédságpolitikai portfóliót, hacsak nem bukik el az előreláthatóan a jövő héten vagy a rákövetező hét elején tartandó külügyi szakbizottsági meghallgatáson.</p>
      <h4>Újrakezdődhet a parlamenti procedúra</h4>
      <p>Az új jelölteknek is végig kell menniük azon az úton, amin a többieknek. Előbb a jogi bizottság a biztosjelöltek által benyújtott vagyonnyilatkozatok fényében dönt arról, hogy sor kerülhet-e a hivatalos szakbizottsági meghallgatásokra. Ami az utóbbiakat illeti, a közlekedési szakbizottság előzetes tervei szerint november 14-én csütörtökön hallgatnák meg a közlekedési biztosjelöltet, azaz Adina Valeant. A külügyi szakbizottság még nem döntött a menetrendről.</p>
      <p>A román kételyek eloszlatása után úgy néz ki, hogy még él az esély a végszavazás megtartására a von der Leyen féle Európai Bizottságról november 27-én, ahogy azt az EP tervezi és a december 1-i hivatalba lépésre is - írja a Bruxinfo.</p>
      <p>
        <i>Nyitókép: MTI/Miniszterelnöki Sajtóiroda/Szecsődi Balázs</i>
      </p>
    </article>
  </body>
</html>