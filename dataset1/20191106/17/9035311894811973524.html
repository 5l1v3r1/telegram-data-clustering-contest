<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/06/kibrista-yatirim-icin-vatandaslik-krizi-yabancilara-verilen-26-pasaport-iptal-ediliyor"/>
    <meta property="og:site_name" content="euronews"/>
    <meta property="article:published_time" content="2019-11-06T17:58:16+00:00"/>
    <meta property="og:title" content="Kıbrıs'ta vatandaşlık krizi: Yabancılara verilen 26 pasaport iptal"/>
    <meta property="og:description" content="Kıbrıs yönetimi ülkede tartışma konusu olan 'yatırım karşılığı vatandaşlık' politikasında ciddi değişikliğe gidiyor. Bu kapsamda ilk olarak Kıbrıs kimliği verilen 26 kişinin pasaportları iptal edilecek."/>
  </head>
  <body>
    <article>
      <h1>Kıbrıs'ta vatandaşlık krizi: Yabancılara verilen 26 pasaport iptal</h1>
      <address><time datetime="2019-11-06T17:58:16+00:00">06 Nov 2019, 17:58</time> by <a rel="author">Bahtiyar Kucuk</a></address>
      <p>Kıbrıs yönetimi ülkede tartışma konusu olan 'yatırım karşılığı vatandaşlık' politikasında ciddi değişikliğe gidiyor.</p>
      <p>Bu kapsamda ilk olarak Kıbrıs kimliği verilen 26 kişinin pasaportları için iptal süreci başlatıldı. İşleme alınanlar arasında Rusya, Kamboçya, Çin, Kenya, Malezya ve İran vatandaşları bulunuyor.</p>
      <p>Kıbrıs İçişleri Bakanı Constantinos Petrides, "Bakanlar Kurulu, hükümetin Kıbrıs yatırım programının şart ve koşullarına sıkı sıkıya bağlı kalma isteğini doğruladı" açıklaması yaptı.</p>
      <p>Geçen ay Reuters, Kamboçya Başbakanı Hun Sen'in akrabaları, ülkenin maliye bakanı ve emniyet müdürünün de olduğu çok sayıda kişinin Kıbrıs'ta 'usulsüz' vatandaşlık aldığını duyurdu.</p>
      <p>Petrides, haberlerde adı geçen bazı kişilerin de vatandaşlıktan çıkarılma işlemi için hazırlanan listede olduğunu kaydetti.</p>
      <p>Kıbrıs Rum Kesimi Maliye Bakanı Harris Georgiades, ülkesinde yatırım karşılığı vatandaşlık verilmesi konusunda "bazı hataların yapıldığını" <a href="https://tr.euronews.com/2019/11/05/kibrisli-rum-bakan-yatirim-karsiligi-vatandaslik-verilmesi-konusunda-yanlisl-klar-yaptik">söylemişti.</a></p>
      <p>Kıbrıs'ta 2 Milyon Euro tutarında yatırım yapan kişilere vatandaşlık veriliyor.</p>
      <ul>
        <li>
          <a href="https://tr.euronews.com/2019/11/05/kibrisli-rum-bakan-yatirim-karsiligi-vatandaslik-verilmesi-konusunda-yanlisl-klar-yaptik">Kıbrıslı Rum Bakan: Yatırım karşılığı vatandaşlık verilmesi konusunda yanlışlıklar yaptık</a>
        </li>
        <li>
          <a href="https://tr.euronews.com/2019/01/23/ab-uye-ulkeleri-altin-vize-konusunda-uyaracak-bulgaristan-geri-adim-atiyor">AB'den kritik 'Altın vize' raporu: 'Güvenlik açığına neden olabilir'</a>
        </li>
        <li>
          <a href="https://tr.euronews.com/2019/01/06/portekiz-de-altin-vize-davasinda-saniklara-beraat-eski-icisleri-bakani-da-aklandi">Portekiz'de altın vize davasında sanıklara beraat: Eski İçişleri Bakanı da aklandı</a>
        </li>
      </ul>
      <h3>4 bine yakın kişi vatandaşlığa geçti</h3>
      <p>Kamboçya Başbakanı Hun Sen’in akraba ve yakını 8 kişinin Kıbrıs pasaportu satın aldığı haberleri, Rum Kesimi'nde muhalefetin sert tepkisine yol açtı.</p>
      <p>Vatandaşlık ile ilgili iddiaları reddeden Sen'in yurtdışındaki malvarlığının on milyonlarca dolar olduğu kaydediliyor.</p>
      <figure>
        <img src="https://static.euronews.com/articles/stories/04/28/27/86/606x446_cmsv2_a4e32e0b-84bf-59df-907a-748e5f5c0804-4282786.jpg"/>
        <figcaption>Kamboçya Başbakanı Hun SenReuters</figcaption>
      </figure>
      <p>Yolsuzluktan suçlanan Malezyalı işadamı Low Taek Jho’nun "yasa dışı bir şekilde" Kıbrıs vatandaşlığına geçmesi eleştiriliyor.</p>
      <p>Kıbrıs'ta 2013 ile 2018 yılları arasında yatırım karşılığı 4 bine takın işadamı ve aile üyesi vatandaşlığa geçti. Bu yolla Kıbrıs Rum Kesimi’ne gelen yatırımların toplamının ise 6.6 milyar Euro’yu bulduğu tahin ediliyor.</p>
      <h3>AB, Rum Kesimi'ni uyardı</h3>
      <p>Güney Kıbrıs hükümeti gayrimenkul yatırımı karşılığında AB pasaportu sağlayan Altın Vize (Golden Visa) programında Brüksel’den gelen eleştiriler üzerine mart ayında değişiklikler yaptı.</p>
      <p>Yatırımcı vizelerinde suistimal ve kara para aklama olabileceğini belirten Avrupa Konseyi’nin raporundan sonra Güney Kıbrıs, kuralları ve kontrolleri sıkılaştıran bazı düzenlemeler yapma yoluna gitti.</p>
      <p>Güney Kıbrıs Vatandaşlığı için en geçerli 2 yatırım türü bulunuyor: Bunlardan ilki, toplam değeri 2 Milyon Euro olan gayrimenkul almak veya en az 2 Milyon Euro tutarında Kıbrıs Hazine bonosu ile en az 500 bin Euro değerinde konut almak. Kıbrıs Pasaportu alındıktan sonra yapılan yatırımların en az 3 yıl süreyle elde tutulması şart koşuluyor.</p>
      <p>Ek kaynaklar<b> • Reuters</b></p>
    </article>
  </body>
</html>