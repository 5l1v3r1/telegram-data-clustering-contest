<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/30-cok-gec-214360h.htm"/>
    <meta property="og:site_name" content="OLAY"/>
    <meta property="article:published_time" content="2019-11-06T17:16:57+00:00"/>
    <meta property="og:title" content="'30 çok geç'"/>
    <meta property="og:description" content="Hürriyet Anadolu Lisesi'nin Avrupa Komisyonu tarafından desteklenen '30 Çok Geç' projesinin uluslararası ortakları İtalya, Polonya, Portekiz, Romanya ve Makedonyalı öğrenciler, Başkanı Alinur Aktaş'ı ziyaret etti."/>
  </head>
  <body>
    <article>
      <h1>'30 çok geç'</h1>
      <h2>Hürriyet Anadolu Lisesi'nin Avrupa Komisyonu tarafından desteklenen '30 Çok Geç' projesinin uluslararası ortakları İtalya, Polonya, Portekiz, Romanya ve Makedonyalı öğrenciler, Başkanı Alinur Aktaş'ı ziyaret etti.</h2>
      <address>
        <time datetime="2019-11-06T17:16:57+00:00">06 Nov 2019, 17:16</time>
      </address>
      <p>Avrupa Komisyonu Başkanlığı'nda Türkiye Ulusal Ajansı'nca yürütülmekte olan Erasmus+ Programı Okul Ortaklığı (KA229) faaliyeti kapsamında 2018 yılı döneminde bütçe tahsisine hak kazanan Türkiye genelindeki 88 proje arasındaki Hürriyet Anadolu Lisesi, proje ortağı ülkelerin öğrencilerini Bursa'da ağırladı. Proje koordinatörü Hürriyet Anadolu Lisesi Müdürü Mustafa Korkmaz; İtalya, Polonya, Portekiz, Romanya ve Makedonya'dan gelen öğrenci ve öğretmenlerle birlikte Büyükşehir Belediye Başkanı Alinur Aktaş'ı ziyaret etti.</p>
      <p>
        <b>DİPLOMA YETERLİ Mİ?</b>
      </p>
      <p>Proje hakkında bilgi veren Korkmaz, ‘‘iş dünyası ne bekliyor, hangi niteliklere sahip gençler iş bulacak ve kariyer için sadece diploma yeterli midir'' sorularına proje kapsamında yanıt aradıklarını söyledi. Projenin, iş hayatına atılmamış ortaöğretim ve yükseköğretime devam eden gençler ve o kurumlarda çalışan eğitimcileri kapsadığını dile getiren Korkmaz, ‘‘Bu projeyle öğrencilerin mezun olmadan önce hem duyuşsal hem de bilişsel becerilerini geliştirerek, iş hayatı için donanımlı hale getirilmelerini hedeflemekteyiz. Bu şekilde hem özel sektörün eğitim için ayrılan bütçelerinin daha farklı yatırımlarda kullanılmasına hem personelin daha nitelikli ve donanımlı kişilerden oluşmasına katkı sağlamayı umuyoruz'' diye konuştu.</p>
      <p>
        <b>AKTAŞ: İNSANA DOKUNAN HİZMETLER...</b>
      </p>
      <p>Böyle önemli bir projede görev üstlenen tüm öğrenci ve öğretmenleri kutlayan Başkan Aktaş da, yabancı öğrencilere Bursa'nın tarihi, kültürel, ekonomik ve sosyal yapısı hakkında bilgiler verdi. Sohbet havasında geçen ziyarette öğrencilerin sorularını yanıtlayan Aktaş, ‘‘Sizi en çok heyecanlandıran projeniz ne oldu?'' sorusuna şu yanıtı verdi: ‘‘Fiziki projeleri tabii ki önemsiyorum. Ancak insanların hayatına dokunan, onların hayatını kolaylaştıran, bir öğrencinin üniversite okumasını sağlayan bir yardım, en zor zamanında bir aileye dokunmuş olmak beni daha çok heyecanlandırıyor.''</p>
    </article>
  </body>
</html>