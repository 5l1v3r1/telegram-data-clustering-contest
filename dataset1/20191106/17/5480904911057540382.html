<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/koruna-lehce-posilila-k-obema-hlavnim-svetovym-menam/1818009?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T17:17:00+00:00"/>
    <meta property="og:title" content="Koruna lehce posílila k oběma hlavním světovým měnám"/>
    <meta property="og:description" content="Praha - Kurz české měny k dolaru a euru se dnes výrazněji nezměnil. Vůči euru zpevnila koruna od úterního podvečera o haléř a dnes kolem 17:00 se obchodovala v kurzu 25,51 Kč/EUR. K dolaru si polepšila o dva haléře na 23,03 Kč/USD. Vyplývá to z údajů na serveru Patria Online. Pražská burza dnes oslabila. Index PX klesl o 0,30 procenta na 1073,78 bodu. Dolů burzu táhly například oslabující akcie ČEZ, Komerční banky a Erste."/>
  </head>
  <body>
    <article>
      <h1>Koruna lehce posílila k oběma hlavním světovým měnám</h1>
      <address><time datetime="2019-11-06T17:17:00+00:00">06 Nov 2019, 17:17</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Kurz české měny k dolaru a euru se dnes výrazněji nezměnil. Vůči euru zpevnila koruna od úterního podvečera o haléř a dnes kolem 17:00 se obchodovala v kurzu 25,51 Kč/EUR. K dolaru si polepšila o dva haléře na 23,03 Kč/USD. Vyplývá to z údajů na serveru Patria Online. Pražská burza dnes oslabila. Index PX klesl o 0,30 procenta na 1073,78 bodu. Dolů burzu táhly například oslabující akcie ČEZ, Komerční banky a Erste.</p>
      <p>Obchodování s korunou dnes ovlivnily statistiky o zářijovém vývoji průmyslové i stavební výroby v Česku a o zahraničnímu obchodu. "Koruna krátce po zveřejnění statistik oslabila na 25,52 CZK/EUR, aby následně zpevnila ke 25,48 CZK/EUR," popsal reakci trhů ekonom společnosti Next Finance Vladimír Pikora. Odpoledne se ale kurz koruny vrátil k otevíracím hodnotám.</p>
      <p>České stavebnictví se v září vrátilo k meziročnímu růstu, když vzrostlo o 2,9 procenta. O měsíc dříve zaznamenala stavební výroba meziroční pokles o 3,7 procenta. Průmysl v září vzrostl meziročně o 4,9 procenta po srpnovém poklesu o 3,8 procenta. Přebytek zahraničního obchodu ČR v září meziročně stoupl o 14,4 miliardy na 25,1 miliardy korun, což je nejvyšší hodnota letošního roku. Údaje dnes zveřejnil Český statistický úřad.</p>
      <p>Pražská burza dnes oslabila. Index PX klesl o 0,30 procenta na 1073,78 bodu. Dolů burzu táhly například oslabující akcie energetické firmy ČEZ, Komerční banky a bankovní skupiny Erste. Vyplývá to z výsledků obchodování na webu burzy.</p>
      <p>Cenné papíry ČEZ, Komerční banky a Erste patřily dnes k emisím s největšími objemy ochodů a zároveň nejvýraznějšími propady ceny. Akcie ČEZ zlevnily o 1,62 procenta na 517,50 koruny, akcie Komerční banky o 1,01 procenta na 783 korun a akcie Erste o 0,47 procenta na 851,60 koruny.</p>
      <p>Výraznějšímu oslabení burzy bránil například růst emisí Moneta Money Bank a softwarové společnosti Avast. Akcie Monety si připsaly 1,82 procenta na 78,40 koruny. "Banka dnes ráno reportovala kvartální výsledky, které byly lepší než odhady trhu, a zároveň management zvýšil celoroční projekce," sdělil k růstu ceny akcií Monety analytik Komerční banky Bohumil Trampota. Cenné papíry Avastu zdražily o 1,59 procenta na 128 korun.</p>
      <p>
        <b>Kurz české měny:</b>
      </p>
      <ul>
        <li>| Předchozí závěr | Dnes kolem 17:00</li>
        <li>Kč/EUR | 25,52 | 25,51</li>
        <li>Kč/USD | 23,05 | 23,03</li>
      </ul>
      <p>
        <i>Zdroj: Patria Online</i>
      </p>
    </article>
  </body>
</html>