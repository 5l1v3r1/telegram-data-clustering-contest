<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/football/2019/11/06/ultrasi-na-partizan-i-cyrvena-zvezda-v-kyrvava-voina-v-belgrad.428795"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T17:00:00+00:00"/>
    <meta property="og:title" content="Ултраси на &quot;Партизан&quot; и &quot;Цървена звезда&quot; – в кървава война в Белград"/>
    <meta property="og:description" content="Най-често агитките се занимават с наркотрафик | Dnes.bg"/>
  </head>
  <body>
    <article>
      <h1>Ултраси на "Партизан" и "Цървена звезда" – в кървава война в Белград</h1>
      <h2>Най-често агитките се занимават с наркотрафик</h2>
      <address><time datetime="2019-11-06T17:00:00+00:00">06 Nov 2019, 17:00</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Охранителна камера засне момента на убийството на Любомир Макрович – Киче, един от лидерите на ултрас фракцията на Партизан – "Алкатраз“. На черно-бял клип, който изтече в общественото пространство, се вижда как Маркович стои на тротоара до автомобил, пред "балон“ за мини футбол с група млади мъже, пише белградският ежедневник "Политика“ в материал, представен без редакторска намеса от агенция "Фокус".</p>
      <p>Нападателят с качулка се приближава към него отзад. Като че ли Маркович забелязва пистолета на нападателя или го разпознава. След това той се втурва към другата страна на улицата през платното. Убиецът тича зад него и произвежда няколко изстрела, а Маркович пада на земята.</p>
      <p>Нападателят се приближава и стреля по него последния, смъртоносен изстрел. Мотивът за това убийство все още не е известен, но се спекулира, че става въпрос за контрол върху продажбата на наркотици в сръбската столица.</p>
      <p>Да припомним, че Маркович беше в затвора заради убийството на френския гражданин и привърженик на Тулуза Брис Татон. Заради това престъпление той бе осъден на 30 години затвор, но присъдата му бе преразгледана и намалена на 13 години и 2 месеца и той излезе от затвора през 2017 година. Беше част от старото поколение в ултрас групировката "Алкатраз“, начело на която тогава беше Милош Радисавлевич – Кими.</p>
      <p>Криминологът Добривой Радованович обясни пред "Политика“, че клановете на "навиячите“ са много мощни, като зад тях стоят лица от клубовете, както и някои хора от върха на държавата. Фенските организации всъщност са наркокланове, уточнява криминологът.</p>
      <p>"Няма професия фенски лидер. Това е само временно занимание, което им отваря вратата за другата страна. Най-често те се занимават с наркотрафик. Това са хора, които се предават едни други и затова се стига до размирици и убийства“, продължава Радованович.</p>
      <p>Той подчертава, че най-големият проблем е, че тези т.нар. лидери на навиячите увличат голям брой млади хора и правят от тях дилъри на дрога. Добавя, че всичко се прави зад паравана на т.нар. фенщина. По-късно тези млади хора страдат във войната между ултрас фракциите, които се борят за дяловете в пазара на дрога, както и за това кой ще разпределя наркотиците.</p>
      <p>"За държавата не е трудно са се справи с това, както мнозина си мислят, но някои в страната имат интерес нещата да останат така. Полицията също е зависима от държавата и затова не се разрешават случаите с индивидуалните убийства на лидерите на феновете“, смята Добривой Радованович.</p>
      <p>Убийството на Любомир Маркович Киче напомня за ликвидирането на голям брой навиячи на Партизан (петима само за последните четири години). По подобен начин бе убит и Александър Станкович, познат още като Сале Мутави, който бе застрелян на 13 октомври 2016 година, докато влизаше в колата си в близост до Централния затвор.</p>
      <p>На погребението присъстваха представители на ръководството на футболен клуб "Партизан“ и някои футболисти, което предизвика голямо вълнение в обществеността.</p>
      <p>След убийството на Сале Мутави, футболистите на Партизан излязоха на мача против Вождовац с фланелки с неговия лик. Станкович беше един от "най-мощните“ навиячи в южната трибуна на Партизан, а неговото убийство вдигна и ръководството на сръбската полиция на крака.</p>
      <p>Тогава полицейският министър заяви, че държавата започва война срещу мафията. Въпреки това убийството не е разрешено и досега. Почти всяка година в Сърбия се ликвидира някой "изтъкнат“ запалянко.</p>
      <p>Ален Костич Куби беше лидер на фен група "Забранени“. Убит е при стрелба от Калашников в Железник през август 2016 г. По-рано е ранен през 2013 година. Лидерът на ултрас фракцията Young Boys на Партизан, 24-годишният Александър Йоксич - Джокса, беше убит в Раковица на 29 септември 2015 г. Неизвестен нападател изстреля четири куршума и дори изпрати пети – контролен – в главата.</p>
      <p>Сред навиячите на Партизан, които вече не са между живите, са:</p>
      <p>Александър "Саша“ Пантич, убит в сбиване между "Делие“ (Най-голямата ултрас групировка на Цървена звезда) и "Гробарите“ (навиячите в ултрас трибуната на "Партизан“) в Биелина през септември 2018 година, Демир Джукич, смъртно ранен на 9 юни 2017 година, след свада между "Делие“ и "Гробарите“, Владимир Живкович – Влайко, член на "Забранените“, който беше наръган и убит на Карабурмите от привърженици на ОФК Београд, Иван Перович – убит през октомври 2011 година.</p>
      <p>Александър Роганович, един от лидерите на навиячите на "Цървена звезда“, беше ликивидиран през септември 2015 година пред къщата, където е живял във Ветерник. През май 2014 година е убит Велибор Дунич, лидер сред навиячите на „Звезда“. Той е убит в джип пред сладкарницата "Джимис“ на Дунавския кей в Белград. Душан Грияк, лидер на една от фенските групировки на ФК "Рад“ (Белград), бе ликвидиран през юни 2012 година на паркинга пред Центъра "Сава“.</p>
      <p>Горан "Клещан" Боске, член на фенската група "Шедоус“, единственият в този списък не беше убит, а почина във фитнес зала в Белград. Клещан беше известен с това, че е заплашвал журналистка на име Бранкица Станкович, която разследва мръсния бизнес на хулиганите.</p>
      <p>На мач между Партизан и Шахтьор на 16 декември 2009 година, навиячите от южната трибуна скандираха за Бранкица Станкович следното: "Отровна си като змия, ще свършиш като Чурувия" (Славко Чурувия – сръбски журналист, убит от двама маскирани мъже на 11 април 1999 година).</p>
    </article>
  </body>
</html>