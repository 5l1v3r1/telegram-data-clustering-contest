<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231204/"/>
    <meta property="og:site_name" content="Українська правда"/>
    <meta property="article:published_time" content="2019-11-06T17:17:56+00:00"/>
    <meta property="og:title" content="Партія Порошенка про доступ до його доходів: &quot;ДБР перетворюється на &quot;95-й квартал&quot;"/>
    <meta property="og:description" content="В партії “Європейська солідарність” вважають, що ухвала суду про дозвіл на вивчення інформації про доходи Петра Порошенка не має жодного сенсу."/>
  </head>
  <body>
    <article>
      <h1>Партія Порошенка про доступ до його доходів: "ДБР перетворюється на "95-й квартал"</h1>
      <address>
        <time datetime="2019-11-06T17:17:56+00:00">06 Nov 2019, 17:17</time>
      </address>
      <p>В партії "Європейська солідарність" вважають, що ухвала суду про дозвіл на вивчення інформації про доходи Петра Порошенка не має жодного сенсу.</p>
      <p>Про це йдеться у оприлюдненій у середу <a href="https://eurosolidarity.org/%D0%BF%D0%BE%D1%82%D1%83%D0%B3%D0%B8-%D0%B4%D0%B1%D1%80-%D1%96-%D1%83%D1%85%D0%B2%D0%B0%D0%BB%D0%B0-%D0%BF%D0%B5%D1%87%D0%B5%D1%80%D1%81%D1%8C%D0%BA%D0%BE%D0%B3%D0%BE-%D1%81%D1%83%D0%B4%D1%83-%D0%BD/?fbclid=IwAR20MO3Y1QvXRHqV3mLO">заяві</a> партії Порошенка.</p>
      <p>"Державне бюро розслідувань перетворюється на "95-й квартал", а сам Роман Труба хоче "розсмішити коміка". Всі декларації Петра Порошенка за останні роки знаходяться у відкритому доступі. Більше того, саме за його президентства і було запроваджене електронне декларування. В епоху турбо диджиталізації Труба мав би знати, що необхідна кнопка – у його власному смартфоні", - заявили в "ЄС".</p>
      <p>"Ухвала Печерського суду, який "дозволив" слідчим ДБР вивчити "надсекретну" інформацію про доходи Петра Порошенка, не має жодного сенсу, бо ця інформація є публічною і доступною для будь-кого", - сказано у заяві.</p>
      <p>В "ЄС" також вважають, що "агент Портнова Труба, всупереч здоровому глузду намагаючись виконати вказівки влади по розслідуванню проти Порошенка, намагається "накопати" хоча б щось".</p>
      <p>В партії пообіцяли на дії судді Печерського суду, який виніс ухвалу, подати скаргу до Вищої ради правосуддя.</p>
      <p>
        <b>Нагадаємо:</b>
      </p>
      <ul>
        <li>Згідно з ухвалою Печерського районного суду, в рамках розслідування щодо відпочинку Порошенка на Мальдівах суд надав слідчим Державного бюро розслідувань <a href="https://www.pravda.com.ua/news/2019/11/6/7231185/">доступ</a> до інформації щодо сум його заробітної плати, доходів та сплачених страхових внесків за 5 років.</li>
        <li>6 серпня <a href="https://www.pravda.com.ua/news/2019/08/6/7222866/">у ДБР повідомили, що розслідують </a>можливі факти організації незаконного переправлення через український державний кордон колишнього президента України. Досудове розслідування проводять за статтями "службове підроблення", "незаконне переправлення осіб через державний кордон України", "використання завідомо підробленого документа".</li>
        <li>Імені колишнього президента у повідомленні не вказано, проте журналістам стало відомо, що йдеться про Петра Порошенка. Справа стосується його відпочинку на Мальдівах у січні 2018 року, про який писали журналісти програми "Схеми" у своєму розслідуванні "<a href="https://www.pravda.com.ua/news/2018/01/18/7168834/">Petro Incognito. Таємна відпустка президента Порошенка</a>".</li>
        <li>Згідно з розслідуванням, неафішований президентський відпочинок, що тривав з 1 по 8 січня разом з перельотом загалом коштував не менше ніж 500 тисяч доларів, що становило понад 14 мільйонів гривень.</li>
        <li>Журналісти програми припустили, що президент  Петро Порошенко зі своїми супутниками міг літати на Мальдівські острови під вигаданими прізвищами і не проходити паспортний і митний контроль.</li>
        <li>Водночас Порошенко наголошував, що кордон він <a href="https://www.pravda.com.ua/news/2018/02/28/7173145/">перетинав за своїм прізвищем</a>, "по своєму паспорту, з відповідною реєстрацією у прикордонників".</li>
        <li>На Банковій заявили, що Мальдіви <a href="https://www.pravda.com.ua/news/2018/03/30/7176329/">обійшлися президенту дешевше</a>, ніж підрахували журналісти, але <a href="https://www.pravda.com.ua/news/2018/04/12/7177482/">відмовились уточнювати суму.</a></li>
      </ul>
      <related>
        <a href="https://www.pravda.com.ua/news/2019/11/6/7231185/"/>
        <a href="https://www.pravda.com.ua/news/2019/11/5/7231081/"/>
        <a href="https://www.pravda.com.ua/news/2019/11/5/7231073/"/>
      </related>
    </article>
  </body>
</html>