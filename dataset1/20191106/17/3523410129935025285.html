<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638505/%D8%AA%D9%88%D8%A7%D9%81%D9%82-%D8%B1%DB%8C%D8%A7%D8%B6-%D9%87%DB%8C%DA%86-%DA%A9%D9%85%DA%A9%DB%8C-%D8%A8%D9%87-%D8%AD%D9%84-%D9%85%D8%B4%DA%A9%D9%84%D8%A7%D8%AA-%DB%8C%D9%85%D9%86-%D9%86%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T17:05:00+00:00"/>
    <meta property="og:title" content="توافق ریاض هیچ کمکی به حل مشکلات یمن نمی‌کند"/>
    <meta property="og:description" content="سخنگوی وزارت امور خارجه ایران در واکنش به توافق ناقص نیروهای وابسته به اشغالگران و دولت مستعفی یمن، گفت: امضای این اسناد هیچ کمکی به حل مشکلات..."/>
  </head>
  <body>
    <article>
      <h1>
        <a href="https://www.bultannews.com/fa/news/638505/%D8%AA%D9%88%D8%A7%D9%81%D9%82-%D8%B1%DB%8C%D8%A7%D8%B6-%D9%87%DB%8C%DA%86-%DA%A9%D9%85%DA%A9%DB%8C-%D8%A8%D9%87-%D8%AD%D9%84-%D9%85%D8%B4%DA%A9%D9%84%D8%A7%D8%AA-%DB%8C%D9%85%D9%86-%D9%86%D9%85%DB%8C%E2%80%8C%DA%A9%D9%86%D8%AF">توافق ریاض هیچ کمکی به حل مشکلات یمن نمی‌کند</a>
      </h1>
      <h2>سخنگوی وزارت امور خارجه ایران در واکنش به توافق ناقص نیروهای وابسته به اشغالگران و دولت مستعفی یمن، گفت: امضای این اسناد هیچ کمکی به حل مشکلات...</h2>
      <address><time datetime="2019-11-06T17:05:00+00:00">06 Nov 2019, 17:05</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سید عباس موسوی سخنگوی وزارت امور خارجه جمهوری اسلامی ایران در واکنش به امضای سند توافق ریاض بین بعضی از گروه‌های جنوب یمن با منصور هادی اظهار داشت: امضای چنین اسنادی هیچ کمکی به حل مشکلات یمن نخواهد کرد و این امر در جهت تثبیت اشغالگری عربستان سعودی و متحدانش در جنوب یمن به صورت مستقیم و یا از طریق نیروهای نیابتی آنان خواهد بود.</p>
      <p>سخنگوی وزارت امور خارجه با اشاره به موضع جمهوری اسلامی ایران در خصوص تشکیل دولت متحد و فراگیر یمن بر اساس گفتگوهای یمنی - یمنی بر حفظ وحدت و تمامیت ارضی این کشور تاکید و اظهار داشت: مردم هوشیار یمن که همیشه با اشغالگران مبارزه کرده اند به دشمنان و بدخواهان آنان اجازه نخواهند داد جنوب این کشور تحت کنترل و اشغال نیروهای خارجی در آید.</p>
      <p>موسوی به عربستان سعودی توصیه کرد چنانچه در ادعاهای خود برای حل مشکل یمن جدی هستند به جای تصمیم گیری برای گروه‌هایی که فاقد هر گونه اختیاری هستند به ابتکار ارائه شده از سوی «مهدی مشاط» رئیس شورای عالی سیاسی یمن مبنی بر توقف حملات به 2 کشور پاسخ مثبت دهد.</p>
      <p>سخنگوی وزارت امور خارجه خاطرنشان کرد: جمهوری اسلامی ایران همانطور که بارها تاکید کرده است گام اول حل بحران یمن توقف جنگ و خونریزی و رفع محاصره ظالمانه از کشور و مردم یمن و گام بعدی را انجام گفتگوهای یمنی - یمنی برای وصول به توافق برای آینده سیاسی این کشور می‌داند.</p>
      <p>به گزارش فارس، دولت مستعفی یمن وابسته به عربستان سعودی و شورای انتقالی جنوب یمن وابسته به امارات روز سه‌شنبه (14 آبان ماه) به منظور پایان جنگ در جنوب توافقنامه‌‌ای موسوم به «توافق ریاض» در شهر ریاض امضا کردند.(بیشتر بخوانید)</p>
      <p>«محمد بن سلمان» ولی‌عهد سعودی نیز در سخنانی مدعی شد که این توافق گامی در جهت راه‌حل سیاسی و پایان جنگ یمن است و با بیان اینکه دولت منصور هادی و شورای انتقالی جنوب «برادران» یکدیگر هستند، گفت که دولت سعودی تمام تلاش خود را برای پایان دادن به درگیری‌های میان «برادران» در یمن به کار می‌گیرد.</p>
      <p>«محمدعلی الحوثی» رئیس کمیته عالی انقلاب یمن در واکنش به توافق صورت گرفته آن را توافق یمنی ندانست و افزود: چرا که دو طرف توافق از مزدوران ائتلاف سعودی هستند</p>
    </article>
  </body>
</html>