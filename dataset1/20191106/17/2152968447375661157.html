<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/06/deca-bejanci-mogat-da-ostanat-u-nas-dokato-navyrshat-18.428767"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T17:22:00+00:00"/>
    <meta property="og:title" content="Деца-бежанци могат да останат у нас, докато навършат 18"/>
    <meta property="og:description" content="Документът за платена държавна такса - вече по е-път | Dnes.bg"/>
  </head>
  <body>
    <article>
      <h1>Деца-бежанци могат да останат у нас, докато навършат 18</h1>
      <h2>Документът за платена държавна такса - вече по е-път</h2>
      <address><time datetime="2019-11-06T17:22:00+00:00">06 Nov 2019, 17:22</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>На непридружени деца чужденци да се предоставя статут на продължително пребиваване в България до навършването на 18-годишна възраст.</p>
      <p>Това предвиждат промени в Правилника за прилагане на Закона за чужденците в Република България, одобрени от МС. Измененията произтичат от промените в Закона за чужденците и в Закона за закрила на детето.</p>
      <p>Урежда се редът за събиране на семейства и се въвеждат необходимите документи за категорията чужденци с предоставена международна закрила, убежище и временна закрила.</p>
      <p>Въвежда се и процедура по предоставяне на право на продължително пребиваване у нас на чужденци, получили статут на лица без гражданство, които не отговарят на условията за предоставяне на постоянно или дългосрочно пребиваване.</p>
      <p>Прецизирани са и разпоредби, касаещи предоставянето на право на пребиваване на чужденци от български произход, за които отпада съгласуването с Дирекция "Консулски отношения"  - МВнР, на чужденци - научни работници, както и на студенти, приети в редовна форма на обучение във висши училища у нас.</p>
      <p>В тази връзка е предложено и въвеждането на двуезични образци на заявления, които чужденците подават за предоставяне на право на пребиваване.</p>
      <p>С цел намаляване на административната тежест спрямо чужденците, кандидатстващи за пребиваване на територията на България, се въвежда възможността да не се изисква документ за платена държавна такса, когато информацията за това плащане може да се получи по електронен път.</p>
    </article>
  </body>
</html>