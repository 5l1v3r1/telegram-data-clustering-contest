<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/do-smerti-pobili-divchinu-kompaniji-ozvuchili-virok-novini-zhitomira-50052020.html"/>
    <meta property="og:site_name" content="НВ"/>
    <meta property="article:published_time" content="2019-11-06T17:20:00+00:00"/>
    <meta property="og:title" content="У Житомирській області засудили п’ятьох осіб, які побили дівчину й залишили її помирати"/>
    <meta property="og:description" content="У Житомирській області були засуджені п’ять осіб, які у жовтні 2017 року в місті Малин до смерті побили і залишили помирати на вулиці 17-річну дівчину."/>
  </head>
  <body>
    <article>
      <h1>У Житомирській області засудили п’ятьох осіб, які побили дівчину й залишили її помирати</h1>
      <h2>У Житомирській області були засуджені п’ять осіб, які у жовтні 2017 року в місті Малин до смерті побили і залишили помирати на вулиці 17-річну дівчину.</h2>
      <address>
        <time datetime="2019-11-06T17:20:00+00:00">06 Nov 2019, 17:20</time>
      </address>
      <p>Про це повідомляє обласна прокуратура.</p>
      <p>У суді було доведено вину чотирьох осіб в умисному заподіянні тяжких тілесних ушкоджень неповнолітній дівчині, що призвели до смерті, а також винуватість ще однієї людини у ненаданні допомоги особі, яка перебуває у небезпечному для життя стані.</p>
      <p>Чоловікові та трьом жінкам було призначено покарання у вигляді позбавлення волі строком на десять (чоловікові) і вісім років (жінкам).</p>
      <p>Ще один фігурант кримінального провадження визнаний винним у скоєнні злочину за ч. 3 ст. 136 (ненадання допомоги, що призвело до смерті потерпілого) КК України. Йому призначено покарання у вигляді позбавлення волі строком на три роки.</p>
      <p>Нагадаємо, що в жовтні 2017 року Малині Житомирської області четверо місцевих жителів, 1996−1997 років народження (один з них неодноразово судимий), нібито під приводом з’ясування стосунків щодо крадіжки грошей неповнолітньою, викликали її з дому і насильно доставили в занедбане приміщення.</p>
      <p>Потім вночі у безлюдному місці, перебуваючи в стані алкогольного сп’яніння, продовжуючи вживання алкоголю, навмисне, по черзі завдали численних ударів руками та ногами по обличчю й голові потерпілої, внаслідок чого вона отримала тяжкі тілесні ушкодження.</p>
      <p>Один із зловмисників покликав родича, щоб той порадив, що робити з потерпілою. Однак людина, усвідомлюючи, що дівчина внаслідок заподіяних побоїв знаходиться у небезпечному для життя стані, допомоги не надала.</p>
      <p>Тільки вранці випадкові перехожі викликали лікарів, проте після надання медичної допомоги потерпіла, не приходячи до тями, померла.</p>
      <p>Під час судового розгляду обвинувачені не визнали свою провину.</p>
    </article>
  </body>
</html>