<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10629--italove-na-vrcholu-boom-potvrdil-novy-zebricek-co-turnaj-mistru"/>
    <meta property="og:site_name" content="Tenisový svět"/>
    <meta property="article:published_time" content="2019-11-06T17:50:00+00:00"/>
    <meta property="og:title" content="Italové na vrcholu! Boom potvrdil nový žebříček. Co Turnaj mistrů?"/>
    <meta property="og:description" content="Už to není pouze Fabio Fognini nebo Andreas Seppi. K italským velikánům se v uplynulých měsících přidala nová vlna mladíků, kterou v TOP 10 načíná Matteo Berrettini a kterou na konci první stovky potvrzuje účastník finále Next Gen Jannik Sinner."/>
  </head>
  <body>
    <article>
      <h1>Italové na vrcholu! Boom potvrdil nový žebříček. Co Turnaj mistrů?</h1>
      <address>
        <time datetime="2019-11-06T17:50:00+00:00">06 Nov 2019, 17:50</time>
      </address>
      <p>
        <b>Už to není pouze Fabio Fognini nebo Andreas Seppi. K italským velikánům se v uplynulých měsících přidala nová vlna mladíků, kterou v TOP 10 načíná Matteo Berrettini a kterou na konci první stovky potvrzuje účastník finále Next Gen Jannik Sinner.</b>
      </p>
      <p>Poslední období v italském mužském tenise především patřilo dvojici <b>Andreas Seppi</b>, <b>Fabio Fognini</b>. Pětatřicetiletý Seppi svůj tenisový vrchol zažil před šesti lety, kdy dosáhl na osmifinále Australian Open, což ho vyneslo na osmnáctou příčku. Stejný výsledek dokázal vybojovat v témže roce ve Wimbledonu, zde ho zastavil Juan Martín Del Potro. V letošní sezóně se pohyboval v osmé desítce žebříčku.</p>
      <p>To krajan Seppiho zraje jako víno. Fognini v květnu oslavil dvaatřicáté narozeniny, své největší úspěchy prožil právě v současném ročníku. Dvaatřicetiletý hráč v Monte Carlu dobyl první Masters, v semifinále si dokonce vyšlápl na Rafaela Nadala. Po postupu do osmifinále Masters v Madridu ke všemu postoupil do první desítky, konkrétně na devátou příčku.</p>
      <figure>
        <embed-post data-src="https://www.instagram.com/p/B4emMdhhoDS" data-service="Instagram"/>
      </figure>
      <p>Zatímco ostřílení borci již mají po třicítce, další Italové se buď nachází v tom nejlepším tenisovém věku nebo se od nich předvídá zářivá budoucnost. Parádní sezónu zažil <b>Matteo Berrettini</b>, který se ve třiadvaceti letech poprvé v kariéře probojoval na Turnaj mistrů. Do Londýna se dostal zásluhou titulů z Budapešti, Stuttgartu, semifinále US Open nebo postupu mezi čtyři nejlepší na Masters v Šanghaji.</p>
      <p>Turnaj mistrů nevynechá ani o pět let mladší <b>Jannik Sinner</b>. Na mládežnické akci v Miláně sice pětadevadesátý hráč světa hraje zásluhou divoké karty, v žebříčku do 21 let však skončil na jedenácté pozici. Sinner přitom první zápas na challengeru vyhrál loni v říjnu. Letos v únoru již v dané kategorii triumfoval v Bergamu, společně s turnaji nižší kategorie vyhrál šestnáct zápasů v řadě. Trofej ještě bral z Lexingtonu, na US Open se kvalifikoval do hlavní soutěže. Na podniku ATP v Antverpách uhrál semifinále.</p>
      <p>„Mezi muži jsme nikdy neměli tak silné zastoupení. V nejlepší stovce máme téměř devět hráčů (Thomas Fabbiano se ocitá na 116. příčce), což představuje desetiprocentní přítomnost na grandslamech. Matteo Berrettini měl fantastickou sezónu, účast na Turnaji mistrů si zasloužil. Všichni se navzájem posouváme dále, což je velice důležité. A má účast na tomto podniku? Stále je přede mnou velmi dlouhá cesta. Věříme, že někteří z nás můžou v Turíně hrát," prohlásil Janni Sinner pro <a href="http://www.livetennis.it/post/321115/jannik-sinner-sul-movimento-italiano-ci-spingiamo-luno-con-laltro-e-questo-e-molto-importante-matteo-berrettini-ha-fatto-una-stagione-fantastica/">livetennis.it</a> (<i>od roku 2021 do roku 2025 se Turnaj mistrů bude konat v Turíně</i>)</p>
      <figure>
        <iframe data-src="https://twitter.com/nextgenfinals/status/1187670375989157888?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Podíváme-li se na další hráče, tak se jejich věkové rozpětí nachází mezi čtyřiadvaceti až sedmadvaceti lety. Budeme-li konkrétnější, tak je to následovně:</p>
      <ul>
        <li><b>Lorenzo Sonego</b> (53. místo, 24 let). Největší úspěchy sezóny: Čtvrtfinále Monte Carlo, titul Antalya, Janov (challenger),</li>
        <li><b>Marco Cecchinato</b> (72. místo, 27 let). Největší úspěchy sezóny: Titul Buenos Aires, semifinále Dauhá, Mnichov,</li>
        <li><b>Stefano Travaglia</b> (86. místo, 27 let). Největší úspěchy sezóny: 2. kolo Australian Open, titul Francavilla (challenger), Sopoty (challenger),</li>
        <li><b>Salvatore Caruso</b> (97. místo, 26 let). Největší úspěchy sezóny: 3. kolo French Open, semifinále Umag, titul Barcelona (challenger).</li>
      </ul>
      <p>V současné době se tak v elitní stovce žebříčku dvouhry ocitá osm italských hráčů, což je nejvíce v historii. Lépe si vede pouze Francie (12 členů) a Španělsko (10). Shodným počtem se můžou pyšnit Spojené státy americké.</p>
      <footer>Radek Štohl, foto: Instagram: fabiofogna</footer>
    </article>
  </body>
</html>