<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/u-kataloniyi-protestuvalniki-palili-portreti-korolya-ispaniyi-naperedodni-yogo-vizitu-328644_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T05:58:00+00:00"/>
    <meta property="og:title" content="У Каталонії протестувальники палили портрети короля Іспанії напередодні його візиту"/>
    <meta property="og:description" content="10 листопада в Іспанії відбудуться дострокові вибори до парламенту - у країні сподіваються вийти з політичного глухого кута"/>
  </head>
  <body>
    <article>
      <h1>У Каталонії протестувальники палили портрети короля Іспанії напередодні його візиту</h1>
      <h2>10 листопада в Іспанії відбудуться дострокові вибори до парламенту - у країні сподіваються вийти з політичного глухого кута</h2>
      <address>
        <time datetime="2019-11-06T05:58:00+00:00">06 Nov 2019, 05:58</time>
      </address>
      <p>Протести в Каталонії набувають все більш драматичного відтінку. Там вже палять портрети короля, хоча фігура ця скоріше представницька, ніж правляча, тому ставлення іспанців до короля - повага і пієтет. Ось якраз цього і немає в Каталонії.</p>
      <p>Тисячі протестувальників вийшли на вулиці Барселони, протестуючи проти візиту короля Іспанії Філіпа VI, повідомляє <a href="https://www.bbc.com/russian/news-50300320">BBC</a>.</p>
      <p>Протестувальники запалили вогонь на одній з головних вулиць, де спалили фотографії короля. Деякі протестувальники стукали по кухонних горщиках і скандували: "У Каталонії немає короля!"</p>
      <p><b><a href="https://dt.ua/WORLD/814-z-947-meriv-kataloniyi-pidtrimali-separatistiv-u-yih-pragnenni-vidokremitisya-vid-ispaniyi-327487_.html">Каталонія з жовтня охоплена протестами</a></b> - вони почалися після того, як одного з лідерів сепаратистів Оріола Жункераса засудили до 13 років в'язниці.</p>
      <p>10 листопада в Іспанії відбудуться дострокові вибори в парламент. Вони були оголошені, щоб вийти з політичного глухого кута, який виник після перших виборів в квітні. Це будуть вже четверті вибори в країні за останні чотири роки.</p>
      <p>Напередодні недільного голосування п'ять основних партійних лідерів виклали свої позиції по каталонській кризі.</p>
      <p>Виконуючий обов'язки прем'єр-міністра Педро Санчес пообіцяв, що якщо його Соціалістична партія буде переобрана, він змінить закон таким чином, щоб організація несанкціонованого з владою референдуму про незалежність вважалася серйозним злочином.</p>
      <p>Лідер головної опозиційної Народної партії Пабло Касадо заявив, що очолить консервативний уряд, "у якого не трусяться ноги", коли справа стосується вирішення проблеми сепаратизму.</p>
      <p>Вкрай правий лідер партії Vox Сантьяго Абаскал пішов далі і закликав "заарештувати, надіти наручники і передати до суду" главу Каталонії Жоакіма Торру.</p>
      <p>18 жовтня голова уряду Каталонії Жоакім Торра <b><a href="https://dt.ua/WORLD/prezident-kataloniyi-zaklikav-pripiniti-protesti-326554_.html">звернувся до радикальних груп протестувальників</a></b>, щоб ті припинили безлад або вели мирні протести. За його словами, немає жодних виправдань для актів вандалізму. Торра  також поклав відповідальність за пожежі та підпали автівок у Барселоні на "групи злочинців і провокаторів, які завдають шкоди іміджу мільйонів каталонців".</p>
      <p>Групи правоохоронців у <b><a href="https://dt.ua/WORLD/pidrozdili-ispanskih-specpriznachenciv-visunulisya-do-barseloni-326499_.html">столиці Каталонії посилені чотирма підрозділами сил</a></b> спеціального призначення національної поліції Іспанії.</p>
      <p>Нагадаємо, 14 жовтня Верховний суд Іспанії засудив <b><a href="https://dt.ua/WORLD/kataloniya-zustrila-protestami-virok-proti-separatistiv-326265_.html">дев'ятьох лідерів каталонських сепаратистів до 9-13 років тюремного ув'язнення</a></b> за участь у референдумі про незалежність в 2017 році. Максимальний термін ув'язнення, 13 років, отримав ексзаступник голови уряду Каталонії Оріолі Жункерас - за підбурювання до заколоту і розтрату державних коштів.</p>
      <p>Вирок лідерам сепаратистського руху призвів до <a href="https://dt.ua/WORLD/kataloniya-zustrila-protestami-virok-proti-separatistiv-326265_.html"><b>масових протестів у Каталонії</b></a>. Протестувальники заблокували аеропорт, перекрили траси і залізницю, влаштували заворушення в каталонській столиці. Мітинги каталонського сепаратистського руху традиційно були ненасильницькими. Але за дві ночі жорстоких зіткнень між поліцією і протестувальниками постраждали понад 200 осіб.</p>
      <p>Докладніше про "розгойдування" регіону перед загальнонаціональними виборами в Іспанії читайте в матеріалі Олексія Коваля "<a href="https://dt.ua/international/ispaniyu-puchdemonit-326714_.html"><b>Іспанію "пучдемонить"</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5iYmMuY29tLw==">BBC</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>