<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/regnet-aldri-med-skatten-fra-aas/71781171"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T05:10:41+00:00"/>
    <meta property="og:title" content="Regnet aldri med skatten fra Aas"/>
    <meta property="og:description" content="Han ble gjerne omtalt som Norges ukjente milliardær. Så raknet alt på noen få dager."/>
  </head>
  <body>
    <article>
      <h1>Regnet aldri med skatten fra Aas</h1>
      <h2>Han ble gjerne omtalt som Norges ukjente milliardær. Så raknet alt på noen få dager.</h2>
      <address><time datetime="2019-11-06T05:10:41+00:00">06 Nov 2019, 05:10</time> by <a rel="author">Jon Even Andersen</a></address>
      <p>Kraftmegleren Einar Aas rakk å tjene over 3,3 milliarder kroner og betale en drøy milliard kroner i skatt fra han startet for seg selv i 2001 til han tapte alt på en spektakulær feilplassering i fjor høst.</p>
      <p>
        <b>Dermed er mannen som tronet både på inntektstoppen og skattetoppen i 2016 helt borte fra skattelistene for 2018.</b>
      </p>
      <p>Aas er oppført med null i skattbar inntekt, null i skattbar formue og null i innbetalt skatt for fjoråret.</p>
      <p>Aas er kjent som en mediesky figur. Han plukker opp telefonen etter to ring, men blir taus når Dagbladets journalist har presentert seg.</p>
      <p>- Nei du, jeg har ingen kommentar, lyder det korte svaret.</p>
      <h3>Skattekutt for Grimstad</h3>
      <p>Så seint som i 2017 sto Einar Aas oppført med en formue på 1,6 milliarder kroner og 13,9 millioner kroner i innbetalt skatt.</p>
      <p>Ifølge lokalavisa Fædrelandsvennen har den lokale eks-milliardæren bidratt med over 310 millioner kroner til hjemkommunen Grimstad gjennom årenes løp.</p>
      <p>Det merkes godt når sørlandskommunens viktigste skattyter de siste åra ikke lenger er å regne med:</p>
      <p>
        <b>Fra 2017 til 2018 sank Grimstads samlede skatteinntekter med 61 millioner kroner, eller tett oppunder 9 prosent.</b>
      </p>
      <p>Justert for inntektsutjevning mellom «fattige» og «rike» kommuner er det samlede skattetapet 17 millioner kroner.</p>
      <h3>Betydd mye</h3>
      <p>- Jeg håper han kommer i gang igjen. Både for sin egen del, for familiens del og av hensyn til fellesskapet, sier Kjetil Glimsdal. Han var ordfører i Grimstad fra 2015 og fram til lokalvalget tidligere i høst.</p>
      <figure>
        <img src="https://dbstatic.no/71783496.jpg?imageId=71783496&amp;width=512&amp;height=308"/>
        <figcaption><b>HANDLINGSROM:</b> Tidligere Grimstad-ordfører Kjetil Glimsdal. Foto: Tore Meek / NTB scanpix Vis mer</figcaption>
      </figure>
      <p>
        <i>- Hva blir konsekvensene når bidraget fra den viktigste skattyteren gjennom mange år forsvinner på denne måten?</i>
      </p>
      <p>- Det har betydd mye for Grimstad å ha en så stor skattyter som Einar Aas. Pengene har gitt oss et ekstra handlingsrom og muligheter til å bygge opp et disposisjonsfond. Men vi kan ikke peke på noe konkret. Hans bidrag har gått inn i den store potten. Vi har ikke noe bygg eller noen vei som det står «Gitt av Einar Aas» på, sier Glimsdal.</p>
      <h3>Skole, P-hus og bibliotek</h3>
      <p>Ifølge <a href="https://www.fvn.no/nyheter/lokalt/i/l8rOo/kommunen-har-faatt-300-millioner-i-skatt-fra-einar-aas-glad-ikke-alle-flytter-til-skatteparadis">Fædrelandsvennen</a> har Grimstad kommune de siste åra gjennomført eller satt i gang nytt bibliotek til 75 millioner kroner, parkeringsanlegg til 115 millioner kroner, skole til 50 millioner kroner, rustet opp Levermyr stadion og bidratt til ny friidrettshall (begge 15 millioner kroner).</p>
      <p>Glimsdal advarer sine kolleger i kommunestyret mot å gjøre dype innhogg i fondet på 165 millioner kroner som Grimstad har bygget opp gjennom de gode Aas-årene.</p>
      <h3>Ikke regnet med</h3>
      <p>- Det forsvinner fort om vi ikke passer på. Vi går sannsynligvis magrere tider i møte, og vi har dessuten et ambisiøst mål som ble vedtatt i 2017 om å styre mot et driftsoverskudd på 2 prosent, sier KrF-politikeren.</p>
      <p>
        <i>- Det var kanskje enklere å vedta det målet i 2017 enn det ville ha vært nå?</i>
      </p>
      <p>- Egentlig ikke. Skatteinntektene fra Einar Aas har alltid kommet som en positiv nyhet på slutten av året, sier han.</p>
      <p>Beate Skretting (H) overtok som ordfører i Grimstad i høst.</p>
      <p>- Skattepengene fra Einar Aas er inntekter Grimstad aldri har budsjettert med, men som har gitt oss mulighet til å bygge opp reserver og et ekstra handlingsrom på slutten av året, istemmer hun.</p>
      <h3>Solgt unna eiendom</h3>
      <p>Det siste året har Einar Aas solgt unna sju eiendommer for totalt 150 millioner kroner med en fortjeneste på 38 millioner kroner regnet ut fra hva Aas selv har betalt.</p>
      <p>Pengene har gått med til å betale ned på <a href="https://www.dagbladet.no/nyheter/tidligere-arbeidsgiver-strittet-imot-avtalen-syntes-einar-aas-fikk-beholde-for-mye/70462818">gjeldsavtalen som Aas forhandlet fram med kreditorene i november i fjor</a>, etter tapet på en drøy milliard kroner på råvarebørsen Nasdaq.</p>
      <p>Penthouseleiligheten på Aker Brygge gikk alene for 67,5 millioner kroner. <a href="https://www.dagbladet.no/nyheter/luksusleiligheten-til-einar-aas-til-salgs-for-70-millioner/70750334">Prisantydningen var 70 millioner kroner for leiligheten som har månedlige fellesutgifter like under 20 000 kroner.</a></p>
      <p>Kjøperen fikk 385 kvadratmeter i bruksareal, 140 kvadratmeters takterrasse med panoramautsikt, fire parkeringsplasser, seks soverom, tre bad og heis direkte inn i leiligheten.</p>
      <p>Som en del av avtalen med kreditorene har Aas beholdt praktvillaen i strandkanten like utenfor Grimstad sentrum.</p>
      <h3>Munch på auksjon</h3>
      <p>Ut over dette har Aas blant annet solgt unna deler av sin private kunstsamling, inkludert et prøvetrykk av Andy Warhols «Scream (After Munch)» med unike farger.</p>
      <p>Kjøperen ga ifølge <a href="https://www.dn.no/marked/einar-aas/eiendom/auksjon/einar-aas-solgte-andy-warhols-skrik/2-1-617548">DN</a> 1,25 millioner kroner under en auksjon hos Grev Wedels plass Auksjoner.</p>
      <p>Ifølge samme avis skal Aas også ha fått rundt 10 millioner kroner for aksjene sine i oljeselskapet Skagen 44.</p>
      <p>/*background*/ /*text area */ Skattelistene 2018 /* Small */ /*background*/ /*text area */ Skattelistene 2018 /* Small */</p>
    </article>
  </body>
</html>