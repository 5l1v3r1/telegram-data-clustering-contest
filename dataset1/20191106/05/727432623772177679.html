<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/fire-grep-for-bedre-privatokonomi/71779590"/>
    <meta property="og:site_name" content="Dinside"/>
    <meta property="article:published_time" content="2019-11-06T05:00:00+00:00"/>
    <meta property="og:title" content="Fire grep for bedre privatøkonomi"/>
    <meta property="og:description" content="Du kan enkelt sjekke hvor gode vilkår og avtaler du har knyttet til de største utgiftene dine, og få de enda bedre og billigere."/>
  </head>
  <body>
    <article>
      <h6 class="kicker">Smarte sparetips</h6>
      <h1>Fire grep for bedre privatøkonomi</h1>
      <h2>Du kan enkelt sjekke hvor gode vilkår og avtaler du har knyttet til de største utgiftene dine, og få de enda bedre og billigere.</h2>
      <address><time datetime="2019-11-06T05:00:00+00:00">06 Nov 2019, 05:00</time> by <a rel="author">Eilin Lindvoll</a></address>
      <p>Det er flere nettportaler og apper som lett gir deg oversikt over ulike deler av privatøkonomien din.</p>
      <p>Disse kan du bruke til å se hvor gode avtaler du har sammenlignet med de beste tilbudene på markedet, som du videre kan bruke til å forhandle deg til bedre vilkår, eller rett og slett gjøre et leverandørbytte.</p>
      <p>Dinside gir deg oversikt over fire økonomi-sjekker du kan gjøre, og hvor mye du potensielt kan spare.</p>
      <related>
        <a href="https://www.dinside.no/okonomi/medlemskapene-som-gir-knallgode-boliglansrenter/71705373"/>
      </related>
      <h3>1. Boliglån: Spar 126.900 kroner årlig</h3>
      <p>Det er to ting du kan gjøre for å spare penger på boliglånet ditt, som sannsynligvis er den største utgiften du har i måneden. Ett grep kan spare deg for penger hver måned og totalt, mens det andre hovedsakelig senker sluttsummen på boliglånet.</p>
      <p>Først og fremst er det renta på boliglånet: Hvilken rente har du på lånet i dag, og hvor lav kan du få den?</p>
      <p>To kjappe søk hos <a href="https://www.finansportalen.no/bank/boliglan/">Finansportalen</a> 4. november 2019 viser at:</p>
      <ul>
        <li><a href="https://www.finansportalen.no/bank/boliglan/?loanAmount=2000000&amp;propertyValue=3000000&amp;paybackPeriod=20&amp;age=25&amp;bankToCompareWith=&amp;marketArea=nasjonalt&amp;doesDemandForAnotherProduct=visUtenProduktpakker&amp;requiresMembership=neiforutsettermedlemskap&amp;rateType=flytende_rente&amp;fixedRateDuration=fastrente3_5&amp;loanType=standardlan%2Cforstehjemslan%2Cboliglan_for_unge&amp;by=demandsAnotherProduct%2CeffectiveInterestRate%2CmonthlyPayment%2Cbank.name%2Cname">Den beste renta for en 25-åring med to millioner i lån og tre millioner i boligverdi</a>, er 2,69 prosent, mens høyeste rente er på hele 7,97 prosent. <b>Dette er en forskjell på 5,28 prosentpoeng, som utgjør 5593 kroner ekstra i måneden, eller 67.116 kroner i året.</b></li>
        <li><a href="https://www.finansportalen.no/bank/boliglan/?loanAmount=4000000&amp;propertyValue=6000000&amp;paybackPeriod=20&amp;age=40&amp;bankToCompareWith=&amp;marketArea=nasjonalt&amp;doesDemandForAnotherProduct=visUtenProduktpakker&amp;requiresMembership=neiforutsettermedlemskap&amp;rateType=flytende_rente&amp;fixedRateDuration=fastrente3_5&amp;loanType=standardlan%2Cforstehjemslan%2Cboliglan_for_unge&amp;by=demandsAnotherProduct%2CeffectiveInterestRate%2CmonthlyPayment%2Cbank.name%2Cname">Den beste renta en 40-åring med fire millioner i lån og bolig med en verdi på seks millioner kan få</a>, er på 2,89 prosent, og den høyeste renta er på 7,87 prosent. <b>Det vil si at det skiller 4,98 prosentpoeng i rente, 10.575 kroner måneden og 126.900 kroner året.</b></li>
      </ul>
      <related>
        <a href="https://www.dinside.no/okonomi/slik-sparte-jeg-3200-kroner-i-maneden-pa-boliglanet/71629612"/>
      </related>
      <p>Som du ser, er det en god del å spare på å sikre seg den beste boliglånsrenta på markedet, enten ved å <a href="https://www.dinside.no/okonomi/sju-gode-argumenter-for-a-fa-lavere-rente/70926655">prute hos banken</a> din eller <a href="https://www.dinside.no/okonomi/nar-lonner-det-seg-a-bytte-bank/71493023">flytte lånet til en annen bank</a>.</p>
      <p>Hvis du går for siste alternativ, bør du undersøke hvilke gebyrer for følger med på «flyttelasset», slik at det blir tatt med i regnestykket også.</p>
      <p>Sparegrep nummer to på boliglånet, hvis du allerede har ei god rente, er å se om du har rom i økonomien til å <a href="https://www.dinside.no/okonomi/lanet-blir-flere-hundre-tusen-billigere-ved-raskere-nedbetaling/71713878">korte ned løpetiden på lånet og betale større avdrag hver måned</a>. Det vil senke sluttsummen på lånet og potensielt <b>spare deg for over 300.000 kroner</b>.</p>
      <related>
        <a href="https://www.dinside.no/okonomi/sa-dyr-blir-strommen-framover/71561351"/>
      </related>
      <h3>2. Strøm: Spar 1491 kroner måneden</h3>
      <p>Strøm må vi ha, og nå som det blir kaldere, øker både strømprisen og -forbruket.</p>
      <p>Derfor er du tjent med å følge med på hvilke strømavtaler som er de billigste i ditt område.</p>
      <p>Her kan du spare penger på å velge en avtale som utmerker seg blant topplasseringene over tid, eller <a href="https://www.dinside.no/okonomi/derfor-ringer-jeg-stromselskapet-n-gang-i-maneden/71647512">velge et strømselskap med prismatch og ringe dem én gang i måneden</a> for å sikre deg den beste prisen.</p>
      <related>
        <a href="https://www.dinside.no/okonomi/det-kan-lonne-seg-a-ha-forskjellige-stromavtaler-om-sommeren-og-vinteren/70711886"/>
      </related>
      <p><a href="https://www.strompris.no/">Strømpris.no</a> er en super portal til dette formålet, og hvis vi velger tre tilfeldige gater i tre norske byer 4. november 2019, ser vi følgende prisforskjell:</p>
      <ul>
        <li><b>Nordbergveien i</b> <b>Oslo</b>: Billigste spotprisavtale har forventet månedspris på 289 kroner og dyreste 640 kroner, altså en <b>prisforskjell på 351 kroner</b>.</li>
        <li><b>Lindeveien i </b><b>Stavanger</b>: Billigste spotprisavtale har forventet månedspris på 527 kroner og dyreste 1120 kroner, altså en <b>prisforskjell på 593 kroner</b>.</li>
        <li><b>Skoleveien i</b> <b>Bodø</b>: Billigste spotprisavtale har forventet månedspris på 1270 kroner og dyreste 2761 kroner, altså en <b>prisforskjell på 1491 kroner</b>.</li>
      </ul>
      <h3>3. Sparekonto: Øk avkastningen med 9200 kroner</h3>
      <p>I motsetning til boliglån: Jo høyere sparekonto-rente, desto bedre.</p>
      <p>Et kjapt søk i <a href="https://www.finansportalen.no/bank/bankinnskudd/">Finansportalen</a> viser at den<a href="https://www.finansportalen.no/bank/bankinnskudd/?balance=400000&amp;age=30&amp;bankToCompareWith=&amp;marketArea=nasjonalt&amp;doesDemandForAnotherProduct=visUtenProduktpakker&amp;requiresMembership=neiforutsettermedlemskap&amp;monthlySavingsRequired=all&amp;accountType=sparekonto_uten_begrensninger&amp;by=effectiveInterestRate%2C-bank.name%2C-name&amp;reverse=true"> beste renta for en 30-åring som setter 400.000 kroner på sparekonto<i> uten</i> bruksbegrensninger</a>, er 2,4 prosent - mot dårligste alternativ med 0,1 prosent rente. Denne forskjellen utgjør 9200 kroner i forventet årlig avkastning.</p>
      <related>
        <a href="https://www.dinside.no/okonomi/her-er-de-anbefalte-buffersummene/71771905"/>
      </related>
      <p>Hvis du skal sette penger på sparekonto er nettopp dette med bruksbegrensninger verdt å sjekke. Velger du en konto <i>med</i> begrensninger, er det et kun et visst antall uttak du kan gjøre uten å måtte betale gebyr. Derfor bør du ikke sette alle pengene dine på én konto hvis du er avhengig av å ta ut noen penger innimellom.</p>
      <h3>4. Kredittkort: Kan koste deg boligdrømmen</h3>
      <p>Sist, men ikke minst: Har du flere kredittkort du ikke bruker, som du har mistet oversikten over?</p>
      <p>De nyopprettede <a href="https://www.dinside.no/okonomi/slik-vil-gjeldsregistrene-fungere/70217906">gjeldsregistrene</a> er ikke bare nyttige for bankene som skal sjekke lånesøknader nye kunder sender inn. Du kan også bruke registrene til å få bedre oversikt over egen økonomi og kvitte deg med unødvendig kreditt.</p>
      <related>
        <a href="https://www.dinside.no/okonomi/bank-gir-automatisk-rentekutt---spennende/71738259"/>
      </related>
      <p>Finans Norge tror vi får se flere nye tjenester som dukker opp framover med utspring fra gjeldsregisteret og andre fra PSD2-aktører.</p>
      <p>Ett eksempel er appen <a href="https://www.dinside.no/okonomi/ny-app-tilbyr-enkel-kredittkort-oppsigelse/71760446">Horde</a>, som lar deg som bruker logge inn hos Gjeldsregisteret og henter ut dine gjeldsdata, for å så vise dem til deg i appen. Videre kan du også si opp unødvendige kredittkort ved hjelp av et par tastetrykk direkte i appen.</p>
      <p>På to måneder har Horde fått 13.000 brukere, og det er sagt opp over 10.000 kredittkort på under én måned.</p>
      <p>Ved å si opp kredittkort du ikke bruker, sparer du både årsgebyr på kortene og unngår at ubrukt kreditt hindrer deg fra å få ta opp så høyt boliglån du ønsker.</p>
      <related>
        <h4>ny tjeneste i flere banker:</h4>
        <a href="https://www.dinside.no/okonomi/si-opp-abonnementer-via-mobilbanken/71756134"/>
      </related>
    </article>
  </body>
</html>