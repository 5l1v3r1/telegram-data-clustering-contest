<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/guerra-usa-cina-dazi-e-clima-cosi-trump-regala-litalia-a-macron/1945773/"/>
    <meta property="og:site_name" content="IlSussidiario"/>
    <meta property="article:published_time" content="2019-11-06T05:02:37+00:00"/>
    <meta property="og:title" content="GUERRA USA-CINA/ Dazi e clima, così Trump regala l’Italia a Macron"/>
    <meta property="og:description" content="Grandi manovre a Shangai. D’accordo con la Germania, Macron tratta per l’Europa condizioni di favore con la Cina di Xi Jinping. Contro Trump"/>
  </head>
  <body>
    <article>
      <h1>GUERRA USA-CINA/ Dazi e clima, così Trump regala l’Italia a Macron</h1>
      <h2>Grandi manovre a Shangai. D’accordo con la Germania, Macron tratta per l’Europa condizioni di favore con la Cina di Xi Jinping. Contro Trump</h2>
      <address><time datetime="2019-11-06T05:02:37+00:00">06 Nov 2019, 05:02</time> by <a rel="author" href="https://www.ilsussidiario.net/intervistati/francesco-sisci/" target="_blank">Francesco Sisci</a></address>
      <p>Grandi manovre in questi giorni a Shanghai, alla fiera cinese sulle importazioni. Si intrecciano le questioni fondamentali per il futuro del pianeta, ambiente e commercio. L’isolazionismo di Donald Trump sta portando a una situazione inedita: il suo no, confermato, all’accordo sul clima di Parigi e le imposizioni di dazi sia alla Cina che all’Europa conducono inevitabilmente a un avvicinamento forzato fra Pechino e Bruxelles. “È Macron il regista di tutto questo” ci ha detto Francesco Sisci, a lungo corrispondente dalla Cina e collaboratore di <i>Asia Times</i>, “certamente sponsorizzato dalla Germania. Si sta imponendo come leader di un’Europa che è allo stesso tempo vessata dai dazi americani e a rischio di essere vittima della guerra commerciale tra Usa e Cina. Questa mossa invece porterà benefici al nostro continente, Italia compresa”.</p>
      <p>
        <b>Emmanuel Macron firmerà oggi un documento congiunto con la Cina sull’irreversibilità del patto sul clima di Parigi, dal quale fra un anno gli Usa saranno fuori. Che significato ha?</b>
      </p>
      <p>L’accordo sul clima è importante, significa che Europa e Cina hanno trovato un allineamento sulla questione climatica. Ma attenzione: non è solo l’aspetto ambientale a essere significativo. La questione cruciale è piuttosto la politica industriale e lo sviluppo tecnologico ad esso collegati.</p>
      <p>
        <b>Cosa significa nel concreto?</b>
      </p>
      <p>Significa mettere alcuni paletti sulla politica industriale, ridefinirla per il futuro, e anche sullo sviluppo tecnologico definire che cosa si potrà comprare e vendere e cosa no. Aumentare la collaborazione tecnologica poi comporta anche aspetti di difesa militare.</p>
      <p>
        <b>E in questo quadro l’America si è tirata fuori.</b>
      </p>
      <p>L’America non è riuscita a trovare un consenso interno. Obama aveva provato a fare dei passi in quella direzione, poi Trump ha cassato tutti i progressi che si erano registrati.</p>
      <p>
        <b>Questo cosa comporta nell’immediato futuro?</b>
      </p>
      <p>C’è un aspetto commerciale importante: se aumenta la collaborazione su ambiente e tecnologie questo va a toccare il merito di tutta la trattativa commerciale fra Cina e Usa. Su questo aspetto la Francia, con un mandato della Germania, gioca una partita importantissima per tutta l’Europa, che potrebbe farla uscire da una posizione molto difficile.</p>
      <p>
        <b>Ci spieghi meglio.</b>
      </p>
      <p>L’Europa rischia di essere vessata dai dazi americani, ad esempio quelli sulle automobili, e viceversa, restando vittima indiretta dello <a href="https://www.ilsussidiario.net/news/guerra-usa-cina-obama-e-silicon-valley-gli-artefici-della-sconfitta-americana/1900500/">scontro tra Cina e Usa</a>. Ci sarebbero ripercussioni indirette, dato che non c’è un accordo tra Usa e Europa su cosa fare con la Cina. Macron cerca una strada per un accordo separato.</p>
      <p>
        <b>Che ruolo è, nel dettaglio, quello del presidente francese?</b>
      </p>
      <p>Macron sta prendendo con il supporto tedesco la guida dell’Europa e bisogna dire che in questo modo, come conseguenza, sta salvando anche l’Italia.</p>
      <p>
        <b>È ormai un dato di fatto che l’Europa, non solo da adesso, si sta avvicinando sempre di più alla Cina: è così?</b>
      </p>
      <p>Certamente, ognuno cerca l’altro perché l’America sta minacciando guerra commerciale a tutte e due. L’America è la causa di questo avvicinamento.</p>
      <p>
        <b>Allo stesso tempo si parla di riduzione dei dazi americani alla Cina, si parla di un possibile accordo. Che cosa c’è di vero?</b>
      </p>
      <p>Ancora non si sa se e cosa si firmerà. Le ipotesi di firma si assottigliano con il passare delle settimane. Il vertice in Cile è stato rinviato, quindi anche le possibilità di un grande accordo commerciale sono svanite. Gli americani poi insistono da sempre per un’apertura del mercato interno cinese, cosa che appare molto improbabile.</p>
      <p>
        <b>Quindi che possibilità ci sono di ridurre la guerra commerciale fra i due paesi?</b>
      </p>
      <p>C’è la probabilità che si possa arrivare a un micro-accordo, ma potrebbe non essere importante. Gli americani si stanno già lamentando delle importazioni cinesi di prodotti agricoli mirati a conquistare i voti del Mid West che sostiene Trump. La prospettiva vera, in mancanza di un accordo significativo, visto che anche la Fed ha tassi d’interesse molto bassi, è che l’anno prossimo non si verifichi una spinta economica. La Fed potrebbe non avere i mezzi per intervenire e la recessione potrebbe essere molto pesante. E se l’America va in recessione ci andiamo tutti.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/impeachment-trump-il-senato-dira-no-ma-chi-voleva-spaccare-il-paese-ce-riuscito/1943937/"/>
        <a href="https://www.ilsussidiario.net/news/strage-mormoni-messico-bimbo-eroe-salva-6-fratelli-23-km-a-piedi-in-cerca-di-aiuto/1946196/"/>
        <a href="https://www.ilsussidiario.net/news/mormoni-trucidati-in-messico-dietro-la-strage-tra-poligamia-charles-manson-e-droga/1946045/"/>
        <a href="https://www.ilsussidiario.net/news/strage-mormoni-in-messico-spari-e-bruciati-vivi-12-morti-6-bimbi-sospetti-narcos/1945613/"/>
        <a href="https://www.ilsussidiario.net/news/usa-trump-perde-virginia-e-kentucky-nellelection-day-schiaffo-dem-al-tycoon/1945906/"/>
        <a href="https://www.ilsussidiario.net/news/furti-nelle-chiese-rubati-oggetti-sacri-in-una-cattedrale/1945632/"/>
      </related>
    </article>
  </body>
</html>