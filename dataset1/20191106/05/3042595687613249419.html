<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/emma-watson-snakker-ut/71787641"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T05:03:47+00:00"/>
    <meta property="og:title" content="Emma Watson snakker ut"/>
    <meta property="og:description" content="Skuespilleren Emma Watson forteller at nå som hun nærmer seg 30 år, har hun vært stresset og bekymret."/>
  </head>
  <body>
    <article>
      <h1>Emma Watson snakker ut</h1>
      <h2>Skuespilleren Emma Watson forteller at nå som hun nærmer seg 30 år, har hun vært stresset og bekymret.</h2>
      <address><time datetime="2019-11-06T05:03:47+00:00">06 Nov 2019, 05:03</time> by <a rel="author">Frode Andresen</a></address>
      <p>Skuespilleren Emma Watson (29), som er best kjent for å ha spilt karakteren Hermine Grang i «Harry Potter»-filmene, deler sine tanker om å fylle 30 år i den nyeste utgaven av britiske Vogue.</p>
      <p>
        <b>Hun forteller blant annet at hun tidligere har hatt mange forventninger til hvordan livssituasjonen hennes vil se ut når hun fyller 30 år.</b>
      </p>
      <p>Da hun fylte 29, hadde hun derimot ikke oppfylt disse forventningene. Det fikk henne til å føle seg «bekymret og stresset», forteller hun, ifølge <a href="https://news.sky.com/story/emma-watson-says-she-is-self-partnered-rather-than-single-11854721">Sky News</a>.</p>
      <p>- Dersom du ikke har bygget et hjem, ikke har en ektemann og ikke har et barn innen du fyller 30 år - og du i tillegg ikke er på et stabilt og sikkert sted i karrieren - så fylles man med en utrolig stor mengde angst, sier hun åpenhjertig.</p>
      <figure>
        <iframe data-src="https://twitter.com/BritishVogue/status/1191401298035388416?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Sin egen partner</h3>
      <p>Skuespilleren forteller at hun aldri har trodd at det går an å omfavne singellivet, men at hun nå har blitt mer sikker på seg selv.</p>
      <p>- Det tok meg lang tid, men nå er jeg glad for å være singel, sier hun og tilføyer:</p>
      <p>- Jeg kaller det for å være min egen partner.</p>
      <h3>Kvinners rettigheter</h3>
      <p>I 2014 ble Watson goodwillambassadør for FN. Det er FNs enhet for likestilling og styrking av kvinners rettigheter, <a href="http://www.unwomen.org/">UN Women</a>, som står bak utnevnelsen.</p>
      <p>
        <b>Stjernas rolle er å <a href="http://www.seher.no/kjendis/hva-har-dette-med-puppene-mine-a-gjore/67371521">jobbe for styrking av unge kvinners rettigheter</a> og hun fikk den etter å ha deltatt i humanitært arbeid i Bangladesh og Zambia.</b>
      </p>
      <p>Watson snakker sjeldent om privatlivet sitt i offentligheten.</p>
      <p><a href="http://www.dagbladet.no/kjendis/derfor-vil-hun-ikke-snakke-om-kjaeresten/67356077">I et intervju med Vanity Fair, forklarte hun at det </a>også har sin grunn.</p>
      <p>- Jeg vil være konsekvent her. Jeg kan ikke snakke om kjæresten min i et intervju og forvente at folk ikke skal ta paparazzibilder av meg mens jeg går utenfor hjemmet mitt. Man kan ikke gjøre begge deler, sa hun til magasinet.</p>
    </article>
  </body>
</html>