<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682480/ti-tha-syzitisoun-dendias-lavrof-sti-moscha-ti-anaferoun-diplomat"/>
    <meta property="og:site_name" content="enikos.gr"/>
    <meta property="article:published_time" content="2019-11-06T05:03:00+00:00"/>
    <meta property="og:title" content="Τι θα συζητήσουν Δένδιας-Λαβρόφ στη Μόσχα – Τι αναφέρουν διπλωματικές πηγές για το ταξίδι του Έλληνα ΥΠΕΞ στη Ρωσία"/>
    <meta property="og:description" content="Επιπλέον, ο υπουργός Εξωτερικών θα έχει την ευκαιρία να συζητήσει με τον Ρώσο ομόλογό του τις πρόσφατες εξελίξεις σε..."/>
  </head>
  <body>
    <article>
      <h1>Τι θα συζητήσουν Δένδιας-Λαβρόφ στη Μόσχα – Τι αναφέρουν διπλωματικές πηγές για το ταξίδι του Έλληνα ΥΠΕΞ στη Ρωσία</h1>
      <address>
        <time datetime="2019-11-06T05:03:00+00:00">06 Nov 2019, 05:03</time>
      </address>
      <p><a href="http://www.enikos.gr/politics/681246/neo-minyma-dendia-stin-tourkia-to-metanasteftiko-den-borei-kai-de">Στη Μόσχα μεταβαίνει ο υπουργός Εξωτερικών, Νίκος Δένδιας</a>, όπου σήμερα Τετάρτη θα συναντηθεί με τον Ρώσο ομόλογό του, Σεργκέι Λαβρόφ. Πρόκειται για την πρώτη επίσκεψη του Έλληνα υπουργού Εξωτερικών στη Ρωσία η οποία, όπως παρατηρούν διπλωματικές πηγές, πραγματοποιείται σε μια ευαίσθητη συγκυρία, εν μέσω σημαντικών περιφερειακών εξελίξεων, αλλά και ενίσχυσης του γεωπολιτικού ρόλου που διαδραματίζει η Ρωσία στην ευρύτερη περιοχή της Νοτιοανατολικής Μεσογείου και της Μέσης Ανατολής.</p>
      <p>Από την πλευρά της, η Ελλάδα, μέσα από μια συνεκτική προσπάθεια συνολικής επανεκκίνησης της εξωτερικής της πολιτικής, επανατοποθετείται στα περιφερειακά δρώμενα ως παράγοντας σταθερότητας και ασφάλειας για την ευρύτερη περιοχή, σημειώνουν οι ίδιες πηγές. Σε αυτό το πλαίσιο, αναφέρουν πως φιλοδοξία της ελληνικής διπλωματίας είναι η επίσκεψη να σηματοδοτήσει ένα νέο κεφάλαιο στις διαχρονικά φιλικές ελληνορωσικές σχέσεις, μια νέα φάση ανάπτυξης στη βάση του ειλικρινούς διαλόγου και της τακτικής επικοινωνίας. Προς αυτή την κατεύθυνση, οι δύο υπουργοί θα υπογράψουν κοινό Πρόγραμμα Διαβουλεύσεων Ελλάδας - Ρωσίας 2020-2022, το οποίο θεσμοθετεί μια σειρά από τακτικές επαφές τόσο σε υπηρεσιακό όσο και σε πολιτικό επίπεδο μεταξύ των δύο χώρων.</p>
      <p>Επιπλέον, ο υπουργός Εξωτερικών θα έχει την ευκαιρία να συζητήσει με τον Ρώσο ομόλογό του τις πρόσφατες εξελίξεις σε περιφερειακό επίπεδο, με έμφαση στην κατάσταση που διαμορφώνεται στη Συρία, καθώς και στην ανατολική Μεσόγειο, όπου η σταθερά κλιμακούμενη παραβατικότητα και επικίνδυνη συμπεριφορά της Τουρκίας μας προβληματίζει, όπως τονίζουν οι διπλωματικές πηγές. Γίνεται επίσης γνωστό ότι ο Έλληνας υπουργός αναμένεται να θέσει στον Ρώσο ομόλογό του το ζήτημα της απαράδεκτης εργαλειοποίησης του μεταναστευτικού/προσφυγικού από την τουρκική πολιτική ηγεσία, ενώ από την ατζέντα των συνομιλιών δεν θα μπορούσαν να απουσιάζουν ζητήματα όπως οι εξελίξεις στην Ουκρανία, τα Βαλκάνια, το Κυπριακό και οι σχέσεις της Ρωσίας με την ΕΕ.</p>
      <p>Ειδικότερα ως προς το ζήτημα των σχέσεων Ρωσίας-ΕΕ, ο Ν. Δένδιας θα έχει την ευκαιρία να σημειώσει προς τη ρωσική πλευρά ότι η Ελλάδα θεωρεί τη Ρωσία αναπόσπαστο μέρος της ευρωπαϊκής αρχιτεκτονικής ασφαλείας και επιδιώκει να συμβάλει θετικά στο διάλογο μεταξύ ΕΕ και Ρωσίας. Η χώρα μας, εξάλλου, υποστηρίζει σταθερά ότι η ΕΕ πρέπει να διατηρεί λειτουργικές σχέσεις και ανοικτούς διαύλους επικοινωνίας με τη Ρωσία και είναι έτοιμη να συνδράμει σε πρωτοβουλίες που στόχο έχουν τη βελτίωση των ευρω-ρωσικών σχέσεων, στη βάση πάντοτε της πλήρους εφαρμογής του Διεθνούς Δικαίου.</p>
      <p>Τέλος, στο διμερές επίπεδο, σταθερή επιδίωξη της χώρας μας, υπογραμμίζουν επίσης οι ίδιες πηγές, είναι η περαιτέρω ενίσχυση των συνεργατικών σχέσεων με τη ρωσική πλευρά, στη βάση του αμοιβαίου σεβασμού και της ισοτιμίας. Σε αυτό το πλαίσιο, η ελληνική διπλωματία φιλοδοξεί «η επίσκεψη να αποτελέσει έναυσμα για την ενίσχυση της συνεργασίας σε ένα ευρύ φάσμα τομέων, καθώς η οικονομική ανάκαμψη της χώρας και το νέο θεσμικό πλαίσιο για την προσέλκυση επενδυτικών προγραμμάτων μείζονος σημασίας, καθιστούν πλέον την Ελλάδα ιδιαίτερα ελκυστικό επενδυτικό προορισμό σε μια σειρά από τομείς, όπως ο τουρισμός, η υψηλή τεχνολογία, οι μεταφορές, ο κατασκευαστικός κλάδος κ.ά.». Επιπλέον, η Ρωσία αποτελεί σημαντικό ενεργειακό εταίρο της Ελλάδας, με προοπτικές περαιτέρω επέκτασης της διμερούς συνεργασίας στο μέλλον, τόσο στον τομέα του φυσικού αερίου όσο και στις ανανεώσιμες πηγές ενέργειας.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/681511/synantisi-tou-prokopi-pavlopoulou-me-ton-ypourgo-exoterikon-tou-i%0A%20%20%20%20%0A"/>
        <a href="http://www.enikos.gr/politics/681246/neo-minyma-dendia-stin-tourkia-to-metanasteftiko-den-borei-kai-de%0A%20%20%20%20%0A"/>
        <a href="http://www.enikos.gr/politics/681111/dendias-gia-tis-diloseis-zaef-ekmetallevetai-gia-alli-mia-fora-ta%0A%20%20%20%20%0A"/>
        <a href="http://www.enikos.gr/politics/681028/dendias-i-tourkia-na-tirisei-tis-diethneis-tis-desmefseis%0A%20%20%20%20%0A"/>
        <a href="http://www.enikos.gr/politics/680265/synantisi-dendia-lavrof-stis-6-noemvriou-ti-eipe-gia-tis-ellinoro%0A%20%20%20%20%0A"/>
        <a href="http://www.enikos.gr/politics/678886/dendias-gia-ti-symfonia-ipa-tourkias-chreiazetai-poly-megali-afto%0A%20%20%20%20%0A"/>
        <a href="http://www.enikos.gr/politics/678597/synantisi-pavlopoulou-schoina-sto-proedriko-megaro%0A%20%20%20%20%0A"/>
        <a href="http://www.enikos.gr/politics/677649/sygklisi-apopseon-mitsotaki-gennimata-gia-tin-psifo-ton-apodimon-%0A%20%20%20%20%0A"/>
        <a href="http://www.enikos.gr/politics/677595/petsas-gia-tis-synantiseis-mitsotaki-me-tous-politikous-archigous%0A%20%20%20%20%0A"/>
      </related>
    </article>
  </body>
</html>