<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ugur-alkapar/kina-gecesi-2217221"/>
    <meta property="og:site_name" content="Posta"/>
    <meta property="article:published_time" content="2019-11-06T05:01:16+00:00"/>
    <meta property="og:title" content="Kına gecesi"/>
    <meta property="og:description" content="‘Etnik motifli’ psikodelik pop ile mahalledeki kına gecesi sound’u arasında ince bir çizgi var. Mabel Matiz son şarkısı ‘Gözlerine’de o çizgiyi çoktan geçip kendini bir elektro-orga teslim etmiş."/>
  </head>
  <body>
    <article>
      <h1>Kına gecesi</h1>
      <address><time datetime="2019-11-06T05:01:16+00:00">06 Nov 2019, 05:01</time> by <a rel="author">Uğur Alkapar</a></address>
      <p>‘Etnik motifli’ psikodelik pop ile mahalledeki kına gecesi sound’u arasında ince bir çizgi var. Mabel Matiz son şarkısı ‘Gözlerine’de o çizgiyi çoktan geçip kendini bir elektro-orga teslim etmiş.</p>
      <p>Ankaralı Turgut’tan hallice bir iş çıkarmış. Üstüne bir de Sinan Çetin 90’ları tadında bir klip çekince bugüne kadar topladığı kredileri bir seferde tüketivermiş. Mabel’in bu topraklara saygı duruşu niteliğindeki, hayran olduğumuz, gözlerimizi dolduran, içimizde her duygusunu hissettiğimiz şarkıları, klipleri vardır ya. Bu onlardan biri değil.</p>
      <p>
        <b>Kazanan Ayşe</b>
      </p>
      <p>Çalıştığı müzisyenleri özenle seçen Ayşe Hatun Önal’ın son yıllardaki tek kötü şarkısı ‘Katakulli’nin de Mabel Matiz’in elinden çıkmış olması inşallah kötü bir tesadüftür. Zaten Ayşe, o şarkıdan sonra dökülen parçaları yeni hiti ‘Efsane’ ile o kadar güzel ve hızlı bir biçimde topladı ki hayran olmamak elde değil.</p>
      <p>Güzel bir hareketle ‘Yol’ şarkısını yapan Fikri Karayel’in peşine düşmüş. Müzik güzel, sözler güzel, Ayşe Hatun Önal çok çok güzel. Üstelik ‘Katakulli’deki gibi sesinin yetmeyeceği çıkışlar, stüdyoda düzeltilmeye bile tenezzül edilmemiş hatalar yok. Pırıl pırıl bir şarkı.</p>
      <p>Metroda çekilen klip de pek keyifli. ‘Gözlerine’de gördüğümüz zorlama marjinallikteki tiplerden sonra Ayşe’nin eşi dostu çok daha samimi ve enerjisi izleyene çok güzel geçiyor. Kazanan yine Ayşe Hatun Önal.</p>
      <p>
        <b>Salı sallanmaz</b>
      </p>
      <p>Serhan Sokulgan, işletmecilikten DJ’liğe, köşe yazarlığından şarkıcılığa on parmağında on marifet olan, gece hayatının tanınmış isimlerindendir.</p>
      <p>Ayrıca sahnesi çok başarılıdır. Kendisi salı geceleri Nişantaşı’ndaki Sess’te DJ kabinine geçiyor. 11.00’de boş olan mekan Serhan’ın programı başlayınca doluveriyor. Sanki kapıda hazır bekliyorlar. Hafta içi hiçbir yerde hareket yok, eve tıkıldık kaldık demeyin, beni dinleyin, Serhan’a Sess’e gidin.</p>
      <p>
        <b>Boris çılgınlığı</b>
      </p>
      <p>Alman DJ Boris Brejcha geçen cuma Limits Off sponsorluğunda Zorlu PSM’deydi. Kendisi bu topraklarda o kadar seviliyor ki biletleri aylar öncesinden tükenmiş ve karaborsaya düşmüştü.</p>
      <p>Gençler ne yapıyor diye bakmak için ben de gittim. Aman Allahım! Ne büyük kalabalık, ne çılgınlık! Galiba en son 90’larda birine bu kadar hayran olup o kadar çok eğlenmiştim. Ama ne yalan söyleyeyim, bir saatte kafam şişti. Yaşlılık böyle bir şey!</p>
      <p>
        <b>Öğrenci tatili</b>
      </p>
      <p>Söz gençlerden açılmışken, geçtiğimiz günlerde büyük mekanlarda dev DJ partileri ve üniversitelilere tatil organizasyonu yapan Joygrup’un ortaklarından Emrah Doğan ile buluşup merak ettiklerimi sordum. Öncelikle tüm üniversitelerde sıkı bir network kurmuşlar.</p>
      <p>Her okulda temsilcileri var ve onların çevresinde bir topluluk oluşuyor. Tıkır tıkır işleyen bir sistem. En önemli etkinliklerinden biri bu yıl 13-15 Aralık’ta yapılacak Ice Fest. Palandöken’deki tesislerde yapılan 4 bin kişilik bu festivale sadece İstanbul’dan değil, bölgeden de birçok üniversite öğrencisi çok uygun fiyatlarla katılıyor.</p>
      <p>Biletler ise tükenmiş bile. Güzel olan ise bu festivalin Erzurum’a büyük canlılık getirmesi ve İstanbullu gençlerle oradakileri buluşturması. Joygroup’un yakında getireceği DJ’ler ise Yahel ve Infected Mushroom gibi trance müziğin efsane isimleri. Bu dönemde gençlere çalışan, gençlerle çalışan kazanır, karlı çıkar.</p>
      <p>
        <b>Kebap üstü İzel</b>
      </p>
      <p>Davran Kardeşler gece hayatının en şahane ikililerinden. 15 Kasım’da ise yeni mekanları ‘Meftun’u açıyorlar. Mehmet Davran işletmenin başında olacak, Mert Davran da sahnede. Ayrıca Aslı Zen ve yeni albümüyle yıllar sonra müziğe dönen İzel de kadroda.</p>
      <p>Lokasyonu Ortaköy ile Ulus arasındaki Meftun’un menüsünde ustaların elinden çıkan kebap var. Önce karınlar doyacak sonra eller havaya kalkacak.</p>
    </article>
  </body>
</html>