<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/opinions/ki-omos-o-iraklis-veltionetai/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T05:15:21+00:00"/>
    <meta property="og:title" content="Κι όμως, ο «Ηρακλής» βελτιώνεται"/>
    <meta property="og:description" content="Στις τράπεζες έφτασαν οι πρώτες σοβαρές πληροφορίες για τον τρόπο που θα λειτουργεί ο μηχανισμός εγγυήσεων του Δημοσίου για την εξυγίανσή τους από τα κόκκινα δάνεια"/>
  </head>
  <body>
    <article>
      <h1>Κι όμως, ο «Ηρακλής» βελτιώνεται</h1>
      <h2>Στις τράπεζες έφτασαν οι πρώτες σοβαρές πληροφορίες για τον τρόπο που θα λειτουργεί ο μηχανισμός εγγυήσεων του Δημοσίου για την εξυγίανσή τους από τα κόκκινα δάνεια</h2>
      <address><time datetime="2019-11-06T05:15:21+00:00">06 Nov 2019, 05:15</time> by <a rel="author">ΒΗΜΑτοδότης</a></address>
      <p>Στις τράπεζες έφτασαν οι πρώτες σοβαρές πληροφορίες για τον τρόπο που θα λειτουργεί ο μηχανισμός εγγυήσεων του Δημοσίου για την εξυγίανσή τους από τα κόκκινα δάνεια. Προβληματισμοί υπάρχουν για πτυχές του εργαλείου, ωστόσο υπάρχει ανοιχτή γραμμή επικοινωνίας με το υπουργείο και οι τραπεζίτες ελπίζουν ότι θα υπάρξουν οι αναγκαίες αλλαγές. Από το υπουργείο Οικονομικών (φωτογραφία) επιβεβαιώνουν ότι υπάρχει συνεργασία και σημειώνουν με νόημα ότι ο «Ηρακλής»… βελτιώνεται, πριν από την κατάθεση του νομοσχεδίου στη Βουλή, εντός του μήνα.</p>
      <h3>***</h3>
      <p>
        <b>Η πίτσα με παστουρμά του ΣΥΡΙΖΑ</b>
      </p>
      <p>
        <a href="https://www.in.gr/2019/11/06/politics/sxedio-gia-tin-katanomi-prosfygon-stin-endoxora-syskepsi-mesimeri-sto-maksimou/">Διαβάστε ακόμη : Το σχέδιο για την κατανομή προσφύγων στην ενδοχώρα – Σύσκεψη το μεσημέρι στο Μαξίμου</a>
      </p>
      <p>Δεν ξέρω εάν το έχετε προσέξει, αλλά τελευταίως ο ΣΥΡΙΖΑ άρχισε τις μπαρότσαρκες, ετοιμάζοντας από γνωστά μπαράκια την αντεπίθεσή του και τη διεύρυνσή του με το σύνθημα I-SYRIZA. Ετσι ο πρόεδρος του κόμματος πήρε την πρωτοβουλία και προσκάλεσε τους βουλευτές του με… SMS για ένα… ποτάκι και μια… χαλαρή συζήτηση στο «Λοκάλι»  στου Ψυρρή. Οι περισσότεροι βουλευτές προτίμησαν λευκό κρασί, ο κ. Τσίπρας έβγαλε δεκάδες selfies με τους βουλευτές, ενώ είχε την ευκαιρία να γνωρίσει καλύτερα τους νεοεκλεγέντες βουλευτές. Αν και πρόσκληση μέσω SMS σημαίνει προσωπική πρόσκληση και ίσως εμπιστευτική, μόλις οι βουλευτές έφθασαν στο μπαράκι έκαναν το εξής: Σέλφι με τον Τσίπρα και εν συνεχεία ανέβασαν τη φωτογραφία στα σόσιαλ μίντια. Και έγιναν τα πάντα γνωστά. Ακόμα και οι διάλογοι που είχαν μεταξύ τους. Ή εάν θέλετε, οι Συριζαίοι δεν έμειναν στο ποτάκι αλλά παρήγγειλαν και… finger food.</p>
      <h3>***</h3>
      <p>Αυτό το finger food των Συριζαίων κοινοβουλευτικών μού έκανε εντύπωση, καθότι έως τώρα οι περισσότεροι μας είχαν συνηθίσει στα κοντοσούβλια και στα λοιπά κοψίδια ή σε ψαροκαταστάσεις (γαύρους, γαρίδες τσιπούρες κ.τ.λ.). Ρώτησα λοιπόν να μάθω τι είδους finger food προσφέρθηκε στο μπαράκι στου Ψυρρή και οι ίδιοι οι βουλευτές με ενημέρωσαν ότι δεν ήταν τίποτα άλλο από πίτσα με παστουρμά και τορτίγιες με πέστο. Τώρα γιατί ονόμασαν την πίτσα με παστουρμά finger food είναι μια άλλη υπόθεση. Προφανώς επειδή τρώγεται με το χέρι ή επειδή ο ΣΥΡΙΖΑ ήταν κυβέρνηση και θέλησαν να δώσουν ένα γκλάμουρ στην πίτσα. Επί της ουσίας τώρα:</p>
      <h3>***</h3>
      <p>Ο Αλέξης Τσίπρας (που φαινόταν ευδιάθετος) κάλεσε όλους τους βουλευτές του να αναλάβουν πρωτοβουλίες στις εκλογικές περιφέρειές τους για εγγραφή νέων μελών στην πλατφόρμα isyriza.gr και να διαδραματίσουν πρωταγωνιστικό ρόλο στη διεύρυνση του κόμματος. Θέλησε να περάσει (και το έκανε) από όλα τα «πηγαδάκια» που είχαν σχηματίσει οι βουλευτές συζητώντας για τα θέματα της επικαιρότητας, για τις μέχρι στιγμής κινήσεις της κυβέρνησης, ενώ έμαθα πως δόθηκε ιδιαίτερη έμφαση  στις «παλινωδίες της ΝΔ στο Προσφυγικό» και στην «υποκριτική στάση που υιοθέτησε προεκλογικά, η οποία την έχει φέρει σήμερα αντιμέτωπη με αντιδράσεις από γαλάζιους φορείς της τοπικής αυτοδιοίκησης ανά την επικράτεια». Και βεβαίως συζητήθηκε και το θέμα της Novartis, αλλά με… αστειάκια. Ετσι ακούστηκαν αστειάκια του τύπου <i>«θα κάνουμε κατάληψη στην προανακριτική επιτροπή έως το… Πάσχα»</i> ή ακόμα <i>«κατάληψη για συμπαράσταση στον Πολάκη και  στον Τζανακόπουλο»</i>. Εδώ θα ανοίξω μια παρένθεση και θα αναφέρω ότι όλη την τακτική, στρατηγική (και εκρήξεις) στην προανακριτική επιτροπή δεν τη χαράζει όπως θα νομίζετε ο κ. Πολάκης, αλλά ο κ. Τζανακόπουλος, που είναι και δικηγόρος. Αυτός εισηγείται και στον κ. Τσίπρα τη στάση που πρέπει να κρατήσει ο ΣΥΡΙΖΑ και για ό,τι γίνει αυτός τελικά θα έχει την ευθύνη.</p>
      <h3>***</h3>
      <p>
        <b>Στα μπαράκια με τον ΣΥΡΙΖΑ</b>
      </p>
      <p>Εδώ που τα λένε τελευταίως ο ΣΥΡΙΖΑ φαίνεται πως αναστενάζει στα μπαράκια. Θέλετε παραδείγματα; Δεν είναι μόνον το μπαράκι που κάλεσε τους βουλευτές του για χαλαρή συζήτηση ο κ. Τσίπρας, είναι και η <b>Ρένα Δούρου</b> μαζί με τον <b>Ευκλείδη Τσακαλώτο</b>. Πήγαν και αυτοί σε μπαράκι για πολιτική συζήτηση; θα αναρωτηθείτε. Ναι, μετά από μια παρουσίαση βιβλίου του κ. Δουζίνα που έκαναν στην ΕΣΗΕΑ, οι πρώην, υπουργός Οικονομικών και περιφερειάρχης, πήγαν σε κοντινό μπαράκι για να συνεχίσουν την πολιτική συζήτηση. Και φαίνεται πως είχαν μια χαρά – τουλάχιστον η κυρία Δούρου που ανέβασε τη φωτογραφία της στο μπαράκι μαζί με τον Ευκλείδη στα σόσιαλ μίντια.</p>
      <h3>***</h3>
      <p>
        <b>Συνωστισμός βουλευτών στον Σαμαρά</b>
      </p>
      <p>Αντιθέτως, πρόσεξα ότι όλο και περισσότεροι γαλάζιοι βουλευτές επισκέπτονται το γραφείο του πρώην πρωθυπουργού <b>Αντώνη Σαμαρά</b> στη Βουλή (βρίσκεται στο ισόγειο, δίπλα ακριβώς από το γραφείο των κοινοβουλευτικών συντακτών). Συζητούν διάφορα θέματα, χωρίς όμως να βγαίνει τίποτα προς τα έξω. Ωστόσο μαθαίνω ότι ανάμεσα στις συζητήσεις που γίνονται είναι και ο εξελίξεις στην υπόθεση Novartis. Για τις εξελίξεις αυτές έως τώρα ο κ. Σαμαράς δεν έχει μιλήσει, ωστόσο θεωρείται βέβαιο ότι θα καταθέσει ως μάρτυρας στην προανακριτική επιτροπή. Πάντως οι συνομιλητές του λένε ότι ο πρώην πρωθυπουργός είναι ταυτισμένος με τη γραμμή που ακολουθεί το κόμμα στον χειρισμό της «σκευωρίας Novartis» και ότι η σκευωρία θα φανεί στην προανακριτική επιτροπή. Πάντοτε κατά τους συνομιλητές του θεωρεί ότι ούτε ο Πολάκης ούτε ο Τζανακόπουλος μπορούν να μετέχουν στην προανακριτική επιτροπή, καθότι δεν είναι δυνατόν να είσαι ελέγχων και ελεγχόμενος.</p>
      <h3>***</h3>
      <p>
        <b>Ο Θεοδωράκης σε νέους ρόλους</b>
      </p>
      <p>Και επειδή πιο πάνω σας μίλησα για μπαράκια του ΣΥΡΙΖΑ, σας πληροφορώ ότι υπάρχει ένας πρώην αρχηγός κόμματος που απέκτησε μπαράκι. Πρόκειται για τον <b>Σταύρο Θεοδωράκη</b> (του Ποταμιού) που άνοιξε στην οδό Λέκκα (στην πλατεία Αγίου Γεωργίου Καρύτση) μαζί με τη κόρη του ένα all day bar-restaurant. Μην προσπαθήσετε όμως να πιάσατε πολιτική κουβέντα με τον κ. Θεοδωράκη: <i>«Δεν ασχολούμαι» </i>λέει όταν κάποιος τον ρωτήσει για παράδειγμα πώς βλέπει την πολιτική κατάσταση ή για το σκάνδαλο της Novartis.</p>
      <h3>***</h3>
      <p>
        <b>Ενας μελανόμορφος κάνθαρος</b>
      </p>
      <p>Ξέρετε τι δώρο έκανε ο Πρωθυπουργός <b>Κυριάκος Μητσοτάκης</b> στον πρόεδρο της Κίνας; Ενα αντίγραφο μελανόμορφου κάνθαρου από το Μουσείο Κυκλαδικής Τέχνης. Πρόκειται, όπως διάβασα, για ένα εμβληματικό αγγείο για σπονδή στα αρχαία συμπόσια και αποτελεί μια συμβολική κίνηση-ωδή του κ. Μητσοτάκη στην αρχαία Ελλάδα. Εξάλλου, όπως τόνισε ο Πρωθυπουργός στην ομιλία του στην τελετή των εγκαινίων της Διεθνούς Εκθεσης China International Import Expo 2019 στη Σανγκάη, «Ελλάδα και Κίνα έχουν μια μακρά διαδρομή ως αρχαίοι πολιτισμοί που έχουν αφήσει ισχυρό αποτύπωμα στην ιστορία της ανθρωπότητας».</p>
      <h3>***</h3>
      <p>
        <b>Γαλλικό κρασί για τον κινέζο πρόεδρο</b>
      </p>
      <p>Αλλά και το δώρο που έκανε ο γάλλος πρόεδρος <b>Εμανουέλ Μακρόν</b> (Ελλάδα, Τζαμάικα και Γαλλία ήταν τιμώμενες χώρες) στον κινέζο πρόεδρο ήταν εντυπωσιακό. Τι θα μπορούσε άλλωστε να εντυπωσιάσει τον κινέζο πρόεδρο από τη Γαλλία; Ενα μπουκάλι σπάνιο (και ακριβό) γαλλικό κρασί Romanée-Conti, έτους 1978, όπως αποκάλυψε το γαλλικό ραδιόφωνο Europe1. Tα γαλλικά ΜΜΕ αναφέρουν ότι ο κινέζος πρόεδρος λατρεύει τα γαλλικά κρασιά, ενώ το δώρο του Μακρόν θεωρήθηκε και σαν μια αιχμή στον Ντόναλντ Τραμπ, ο οποίος επέβαλε δασμούς στα γαλλικά προϊόντα πριν από μερικές εβδομάδες.</p>
      <h3>***</h3>
      <p>
        <b>Κοινοβουλευτική Ομάδα χωρίς γραβάτες</b>
      </p>
      <p>Τα «καυτά» θέματα της πολιτικής επικαιρότητας θα συζητηθούν το ερχόμενο Σάββατο στην ειδική συνεδρίαση της Κοινοβουλευτικής Ομάδας της Νέας Δημοκρατίας που θα γίνει, αυτή τη φορά, όχι στην αίθουσα Γερουσίας της Βουλής, αλλά σε ξενοδοχείο στο Καβούρι, σε χαλαρό κλίμα, casual ντύσιμο και χωρίς κάμερες. Θα ανοίξει με εισήγηση του Γραμματέα της ΚΟ <b>Σταύρου Καλαφάτη </b>και μετά τις  τοποθετήσεις υπουργών για τις τρέχουσες εξελίξεις – όπως ο προϋπολογισμός, το Μεταναστευτικό και η συνταγματική αναθεώρηση – θα ακολουθήσουν παρεμβάσεις των βουλευτών. Και αυτός είναι ο βασικός λόγος για τη συνεδρίαση αυτή. Να μιλήσουν οι βουλευτές. Οπως είναι αυτονόητο, η συνεδρίαση θα ολοκληρωθεί με ομιλία του Πρωθυπουργού και προέδρου της ΝΔ Κυριάκου Μητσοτάκη.</p>
      <h3>***</h3>
      <p>
        <b>Αξιολόγηση γαλάζιων βουλευτών</b>
      </p>
      <p>Εν τω μεταξύ, άρχισε η αξιολόγηση των βουλευτών. Ολοι οι βουλευτές της ΝΔ πήραν ένα ερωτηματολόγιο σύμφωνα με το οποίο θα πρέπει να συμπληρώσουν πόσες περιοδείες έκαναν, πόσες ομιλίες, πόση ήταν η παρουσία στη Βουλή κ.τ.λ. Κάθε δύο μήνες θα συμπληρώνουν το ερωτηματολόγιο αυτό.</p>
      <h3>***</h3>
      <p>
        <b>Η επιδότηση της… σόμπας</b>
      </p>
      <p>Τελικά γιατί απαγόρευσαν το κάπνισμα; Για να επιδοτήσουν τη… σόμπα στην καφετέρια; Το ρωτάω γιατί έμαθα ότι ο υπουργός Υγείας <b>Β. Κικίλιας</b> σε τηλεοπτική συνέντευξή του (στον Σκάι) εξετάζει λέει το ενδεχόμενο να επιδοτήσει καφετέριες για να αγοράσουν σόμπες, ώστε οι καπνιστές να καπνίζουν έξω και να μην κρυώνουν. Σε τελική ανάλυση σκέφτεται να επιδοτήσει τις καφετέριες για να διατηρήσουν το καπνίζειν αλλά έξω. Πάντως, κύριε υπουργέ, σας ενημερώνω ότι στην Τουρκία όπου ο αντικαπνιστικός νόμος τηρείται με αυστηρότητα δεν υπήρχε καμία επιδότηση σόμπας. Απλώς οι καφετέριες αγόρασαν… κουβέρτες!</p>
      <p>
        <a href="https://www.tovima.gr/2019/11/06/politics/i-epixeirisi-mosxa-tou-n-dendia-kai-i-skia-tou-oukranikou/">Διαβάστε ακόμη : Στη Μόσχα ο Δένδιας – Στήνουν γέφυρες στη σκιά του Ουκρανικού</a>
      </p>
    </article>
  </body>
</html>