<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/kris-danes-odleti-po-zdravje-246205"/>
    <meta property="og:site_name" content="Slovenske novice"/>
    <meta property="article:published_time" content="2019-11-06T05:59:00+00:00"/>
    <meta property="og:title" content="Kris danes odleti po zdravje!"/>
    <meta property="og:description" content="LJUBLJANA – Enaindvajsetmesečni Kris Zudich iz koprskega naselja Markovec bo danes opoldne z zasebnim letalom gulfstream G450 60-letnega poslovneža Miodraga Kostića, doma iz srbskega Vrbasa, pol..."/>
  </head>
  <body>
    <article>
      <h1>Kris danes odleti po zdravje!</h1>
      <h2>Fantič, za katerega je zbirala denar vsa Slovenija, opoldne poleti iz Ljubljane. Zasebno letalo je odstopil Miodrag Kostić, ki bo tudi kril stroške poleta.</h2>
      <address><time datetime="2019-11-06T05:59:00+00:00">06 Nov 2019, 05:59</time> by <a rel="author">Moni Černe</a></address>
      <slideshow>
        <figure>
          <img src="https://www.slovenskenovice.si/images/slike/2019/11/05/1575866.jpg"/>
          <figcaption>Kmalu bo v ZDA. FOTO: Moni Černe</figcaption>
        </figure>
        <figure>
          <img src="https://www.slovenskenovice.si/images/slike/2019/11/05/1576038.jpg"/>
          <figcaption>Revolucionarno, a drago zdravilo</figcaption>
        </figure>
        <figure>
          <img src="https://www.slovenskenovice.si/images/slike/2019/11/05/1576040.jpg"/>
          <figcaption>Na kliniki Ronalda Reagana že pričakujejo Krisa.</figcaption>
        </figure>
        <figure>
          <img src="https://www.slovenskenovice.si/images/slike/2019/11/05/1576041.jpg"/>
          <figcaption>S tem letalom bo poletel Kris s starši, ljubljanskim zdravnikom, pilotom, kopilotom in eno stevardeso. FOTO: facebook</figcaption>
        </figure>
        <figure>
          <img src="https://www.slovenskenovice.si/images/slike/2019/11/05/1576058.jpg"/>
          <figcaption>Ana Jerak in Matteo Zudich sta hvaležna Slovencem za neprecenljivo pomoč. FOTO: Roman Šipić</figcaption>
        </figure>
        <figure>
          <img src="https://www.slovenskenovice.si/images/slike/2019/11/05/1576198.jpg"/>
          <figcaption>Robert Krajnc je članek iz Novic poslal Miodragu Kostiću. FOTO: Leon Vidic</figcaption>
        </figure>
      </slideshow>
      <p>LJUBLJANA – Enaindvajsetmesečni <b>Kris Zudich</b> iz koprskega naselja Markovec bo danes opoldne z zasebnim letalom gulfstream G450 60-letnega poslovneža <b>Miodraga Kostića</b>, doma iz srbskega Vrbasa, poletel z letališča Jožeta Pučnika v Ljubljani. Pristal bo na letališču v Los Angelesu, od koder ga bodo prepeljali na kliniko Ronalda Reagana.<br/><br/>Mali Kris, ki je v svoji najhujši obliki bolezni spinalne mišične atrofije združil vso Slovenijo, bo v letalu, ki bo s postanki vred potovalo približno 20 ur, skupaj s 26-letnim očetom <b>Matteom</b> <b>Zudichem</b>, 30-letno mamo <b>Ano Jerak</b>, ljubljanskim zdravnikom specialistom, od posadke pa bodo na krovu pilot, kopilot in ena stevardesa. Letalo, ki ima s polnim rezervoarjem kerozina okoli 10.000 kilometrov doleta, se bo zaradi točenja goriva ustavilo samo enkrat, in sicer v Kanadi.</p>
      <h3>Ganil ga je članek v Novicah</h3>
      <p>Sicer pa bo to drag polet. Iz neuradnih, a zanesljivih virov smo namreč izvedeli, da stane ena ura takšnega poleta približno 4000 evrov, kar pomeni, da bo 80-urni let, dvakrat tja in nazaj, stal okoli 320.000 evrov. Vse to bo plačal Miodrag Kostić, ustanovitelj MK Group iz Beograda, holdinga, ki se usmerja predvsem v kmetijsko dejavnost, je pa tudi upravitelj družb, s katerimi v celoti poseduje Gorenjsko banko, hotel Kempinski v Portorožu, zraven pa je tudi večinski lastnik Letališča Portorož in še česa.</p>
      <figure>
        <img src="https://www.slovenskenovice.si/images/slike/2019/11/05/1576198.jpg"/>
        <figcaption>Robert Krajnc je članek iz Novic poslal Miodragu Kostiću. FOTO: Leon Vidic</figcaption>
      </figure>
      <p>Razkrivamo pa še, da je bil prav direktor Letališča Portorož, 49-letni <b>Robert Krajnc</b> iz Sečovelj, ki ima tudi sam vnuka z imenom Kris, tisti človekoljub, ki ga je zgodba o bolnem dečku tako zelo prizadela. Ter da je potem Miodragu Kostiću poslal članek, ki je bil 24. septembra objavljen v Slovenskih novicah, ter predlagal, da podajo Krisu roko pomoči.<br/><br/>Akcija je stekla neverjetno hitro. Krajnc je s kolegi že ob dnevu odprtih vrat Letališča Portorož, 28. septembra, zbiral pomoč za Krisa, v strogi tajnosti pa je na željo Kostića več kot mesec dni ostalo, so nam povedali naši viri, da bo slednji odstopil letalo in kril astronomske stroške prevoza.</p>
      <blockquote>4000 evrov stane ura leta.</blockquote>
      <p>Izvedeli smo tudi, da bi letalo s Krisom lahko poletelo z letališča v Portorožu, ki je od njegovega doma oddaljeno zgolj 17 kilometrov, a zaradi birokratskih ovir, predvsem po zaslugi ministrstva za okolje in prostor, s katerimi se že desetletje intenzivno ukvarja prav direktor Krajnc, to ni mogoče. Pista, dolga 1200 metrov in široka 30, je za varen vzlet ob napovedanem slabem vremenu prekratka, da bi jo podaljšali, pa ne dobijo dovoljenj.<br/><br/>»Zaradi letala, ki bo polno goriva in posledično težje, je potrebna namreč večja vzletna hitrost pa tudi daljša pista, Kris ob napovedani burji zato ne more poleteti iz Portoroža. Če bi bila pista daljša 200 metrov, bi lahko,« je pojasnil Krajnc.<br/><br/>Poklicali smo tudi Krisove starše. Mama Ana Jerak je dan pred poletom dejala, da je Kris dobro, da so na polet pripravljeni, na naše vprašanje, ali jih je poti kaj strah, pa je povedala, da posebne nervoze zaradi samega poleta ni, čeprav so doslej leteli le enkrat, aprila letos je to bilo, in še to zelo na kratko. »Veste, na strah nimamo niti časa pomisliti,« je še dejala.<br/><br/><b>Dobil bo najdražje zdravilo na svetu</b><br/><b>Kris</b> bo teden dni po prihodu prejel najdražji enkratni odmerek zdravila na svetu, 5,5 mililitra zolgensme, po mnenju stroke je to revolucionarno zdravilo, prejeti pa ga mora najpozneje do drugega leta starosti, tega bo dopolnil 28. januarja. Za zdravilo je bilo odštetih dva milijona evrov – požrtvovalni Slovenci so sicer zbrali skoraj 4 milijone –, Kris pa se bo domov vrnil po dveh oziroma štirih mesecih.<br/><br/>Krisova mamica in očka sta vse doslej živela za dan, ko bo njun otrok odšel čez lužo in prejel zdravilo, in ga po zaslugi malega, a srčnega slovenskega naroda naposled tudi dočakala. Za kar sta seveda vsem od srca hvaležna. </p>
    </article>
  </body>
</html>