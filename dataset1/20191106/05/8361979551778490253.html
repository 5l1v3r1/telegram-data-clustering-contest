<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/top-100-bogatyh/rinat-ahmetov-dosye-biografiya-statki-2019-skilki-groshey-u-ahmetova-50051726.html"/>
    <meta property="og:site_name" content="НВ"/>
    <meta property="article:published_time" content="2019-11-06T05:45:00+00:00"/>
    <meta property="og:title" content="Топ-100 найбагатших людей України. Що відбувається з активами Ахметова"/>
    <meta property="og:description" content="Рінат Ахметов — беззмінний лідер рейтингу топ-100 найбагатших українців, який складає НВ разом з Dragon Capital. Його статки оцінюються в $9,63 млрд (мінус $2,6 млрд у порівнянні з 2016 роком)."/>
  </head>
  <body>
    <article>
      <h1>Топ-100 найбагатших людей України. Що відбувається з активами Ахметова</h1>
      <h2>Рінат Ахметов — беззмінний лідер рейтингу топ-100 найбагатших українців, який складає НВ разом з Dragon Capital. Його статки оцінюються в $9,63 млрд (мінус $2,6 млрд у порівнянні з 2016 роком).</h2>
      <address>
        <time datetime="2019-11-06T05:45:00+00:00">06 Nov 2019, 05:45</time>
      </address>
      <p>Рінат Ахметов все ще неймовірно багатий, але вже не настільки зухвало: порівняно з минулим роком його статки скоротилися приблизно на п’яту частину, а в порівнянні з докризовим 2013-м — взагалі поменшали наполовину.</p>
      <p>Причину нинішнього просідання статків найбагатшого українця слід шукати на ринках металопродукції: в Європі дешевшає сталь і там навіть зупиняють метзаводи, а співдружність країн Перської затоки (Бахрейн, Катар, Кувейт, ОАЕ, Оман, Саудівська Аравія) починає захисне розслідування щодо імпорту сталі.</p>
      <p>Все це позначилося на фінансових показниках <a href="https://nv.ua/ukr/tags/metinvest.html">Метінвесту</a> — металургійній компанії Ахметова. Згідно зі звітом компанії, за перше півріччя її ЕБІТДА впала на 33%, а чистий прибуток — на 39%. У першій половині року міжнародні продажі знизилися на 7% у порівнянні з аналогічним періодом 2018-го.</p>
      <p>Зате прибуло в Ахметова у частині коксохімічних активів. За останні кілька років афілійовані з Метінвестом або його власниками структури, за даними ЗМІ, купили у російського холдингу Evraz два підприємства в Кам’янському — Южкокс і Дніпровський коксохімічний завод. Втім, в офіційній звітності холдингу вказані лише частки в обох підприємствах: у першому випадку — 23,71%, у другому — 49,37%.</p>
      <p>В енергетичному підрозділі Ахметова — <a href="https://nv.ua/ukr/tags/dtek.html">ДТЕК</a> — невесела ситуація: чистий прибуток компанії за півріччя впав на 38,2%, до 3,3 млрд грн, що там пов’язують зі зміцненням нацвалюти. Втім, зниження виробничих показників також є: видобуток енергетичного вугілля в першому півріччі скоротився на 0,9%, а постачання електроенергії в енергосистему України компанія здійснила на 0,6% менше, ніж за аналогічний період 2018-го.</p>
      <p>Є втрати у Ахметова і в політичному впливі. Опозиційний блок, з яким пов’язують мільярдера, насилу набрав 3% голосів і не пройшов до парламенту. Близькими до колишнього донецького мільярдера можна вважати не більше семи мажоритарників.</p>
      <p>Проте Ахметов зумів знайти точки дотику з новою владою: в кінці жовтня його структури провели спільно з Кабміном і президентом два масштабні форуми в Маріуполі — інвестиційний і гуманітарний. А ще мільярдер купив 200 автомобілів-швидких для держлікарень.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/markets/livanskiy-biznesmen-zvernuv-1-mlrd-biznes-v-ukrajini-ugodi-z-poroshenkom-i-ahmetovim-novini-ukrajini-50043622.html">Як Ахметов, Порошенко і Тарута вплинули на бізнес ліванця Рафіка Дау в Україні</a>
        </li>
        <li>
          <a href="https://nv.ua/ukr/biz/markets/sud-za-ukrtelekom-mizh-ahmetovim-i-gorbunenko-firtashem-novini-ukrajini-50045654.html">Ахметов і оточення Фірташа уклали мирову угоду в суперечці за Укртелеком</a>
        </li>
        <li>
          <a href="https://nv.ua/ukr/opinion/dubnevich-znyattya-nedotorkannosti-hto-naybagatshiy-ukrajinec-novini-ukrajini-50050914.html">Ахметов і Коломойський дешевшають, а Порошенко — навпаки</a>
        </li>
      </ul>
    </article>
  </body>
</html>