<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/overwatch-2-eroi-dettagli/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-06T07:39:00+00:00"/>
    <meta property="og:title" content="Overwatch 2: quattro eroi segreti confermati, ecco i primi dettagli"/>
    <meta property="og:description" content="Overwatch 2 proporrà di certo nuovi eroi, e quattro di essi sono stati mostrati segretamente durante la BlizzCon 2019. Ecco i primi dettagli."/>
  </head>
  <body>
    <article>
      <h1>Overwatch 2: quattro eroi segreti confermati, ecco i primi dettagli</h1>
      <address><time datetime="2019-11-06T07:39:00+00:00">06 Nov 2019, 07:39</time> by <a rel="author">Nicola Armondi</a></address>
      <p>La BlizzCon 2019 è stata molto interessante e ha donato ai noi videogiocatori annunci di alto livello. Abbiamo potuto scoprire la nuova espansione di World of Warcraft, l’attesissimo Diablo 4 e il particolare sequel <b>Overwatch 2</b>. Purtroppo i rumor avevano già preannunciato quanto era in arrivo, con grande dispiacere degli sviluppatori, ma fortunatamente non hanno svelato tutto, come ad esempio i<b> nuovi eroi</b>.</p>
      <p>Durante l’evento, infatti, una cerchia ristretta di persone (tra le quali compare anche un redattore di Game Informer) ha avuto modo di partecipare a <b>una presentazione in Powerpoint condotta da Jeff Kaplan</b> in persona, ovvero il game designer di Overwatch 2. La presentazione includeva le sagome di quattro eroi segreti ancora non annunciati.</p>
      <figure>
        <img src="https://www.tomshw.it/images/images/2019/11/overwatch-2-60171.jpg"/>
      </figure>
      <p>Leggi anche: <a href="https://www.tomshw.it/videogioco/diablo-4-video-gameplay-barbaro/">Diablo 4: video gameplay svela le capacità del Barbaro</a></p>
      <p>Trattandosi solo di sagome nere, non è stato possibile vederne i dettagli, ma pare che tre eroi siano femminili e uno maschile. Quest’ultimo, in particolar modo, si distingueva per il fatto che impugnava <b>una sorta di bastone, e dava l’idea di essere un mago</b>. Una delle altre sagome, invece, era accompagnata da un piccolo animale, probabilmente una volpe del deserto, e impugnava <b>un grosso shuriken</b>: potrebbe quindi essere usato sia come arma da lancio che da corpo a corpo. L’animale, inoltre, potrebbe essere legato a particolari abilità dell’eroina, ma si tratta di pure speculazioni.</p>
      <p>Gli altri due eroi, invece, sono stati fatti vedere solo di sfuggita e Kaplan non ha voluto rilasciare alcuna dichiarazione in merito. C’è ancora molto da scoprire, quindi, e le novità non pare manchino. Ricordiamo inoltre che le novità multigiocatore di Overwatch 2 saranno rilasciate anche nel primo capitolo: una scelta molto particolare, che rinuncia al guadagno a breve termine pur di <a href="http://www.tomshw.it/videogioco/overwatch-2-diverso-seguito-blizzard/">supportare la community</a>.</p>
      <blockquote>Potete quindi subito acquistare il primo Overwatch in attesa delle novità del secondo capitolo: lo trovate su Amazon a <a href="https://toms.it/0zykK">questo indirizzo</a>.</blockquote>
    </article>
  </body>
</html>