<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/06/byrz-vlak-posle-stava-pytnicheski-a-za-final-nad-chas-zakysnenie.428695"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T07:00:00+00:00"/>
    <meta property="og:title" content="Бърз влак, после става пътнически... А за финал – над час закъснение"/>
    <meta property="og:description" content="Читател алармира: Заради липса на локомотиви бързи влакове стават пътнически | Dnes.bg"/>
  </head>
  <body>
    <article>
      <h1>Бърз влак, после става пътнически... А за финал – над час закъснение</h1>
      <h2>Читател алармира: Заради липса на локомотиви бързи влакове стават пътнически</h2>
      <address><time datetime="2019-11-06T07:00:00+00:00">06 Nov 2019, 07:00</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>В началото на тази седмица от БДЖ обявиха официално, че се подобрява разписанието на емблематичния бърз влак "Слънчев бряг" от Бургас за София. От 4-и ноември той заминава с 65 минути по-рано от гара Бургас, т.е. в 15:25 ч., вместо както досега в 16:30 ч.</p>
      <related>
        <a href="https://www.dnes.bg/stranata/2019/11/04/vlakyt-slynchev-briag-shte-trygva-edin-chas-po-rano-ot-burgas.428512"/>
      </related>
      <p>Промяната е свързана с осигуряване на възможност за осъществяване на удобни връзки с други влакове, както и с по-ранното пристигане на бързия влак в удобно време в Централна гара София, уточниха от железницата.</p>
      <p>Оказа се обаче, че още при втория си курс с новото разписание влакът е пристигнал на Централна гара в София с цели 65 минути закъснение. Справка на сайта на БДЖ потвърждава информацията.</p>
      <p>"Бързият влак 8602 по направление Бургас - София заминаващ от гара Бургас в 15:25ч., се движи със 65 минути закъснение по технически причини", е краткото съобщение за сериозното закъснение, при което влакът всъщност не пристига "в удобно време на Централна гара София", а практически – по същото време, както преди промените.</p>
      <p>Читател на Dnes.bg обаче твърди в писмо до медиите, че закъснението се дължи на факта, че бързият влак (и някогашен експрес) всъщност е изпълнявал във вторник функциите на пътнически влак в участъка от Стара Загора до Пловдив. Последното твърдение е потвърдено от официалното съобщение на сайта на БДЖ, което гласи:<br/><a href="http://www.bdz.bg/bg/aktualno/otmiana-na-bv-8602-burgas-sofiia-v-uchastuka-stara-zagora-plovdiv.html"><b><br/>Отмяна на БВ №8602 Бургас - София в участъка Стара Загора - Пловдив</b></a></p>
      <p>"По технически причини бързият влак № 8602 по направление Бургас -София, заминаващ по разписание от гара Бургас 15:25 ч,. се отменя в участъка Стара Загора - Пловдив. Пътниците ще продължат пътуването си със същият подвижен състав  в отмененият  участък като пътнически влак №80114 Стара Загора – Пловдив, заминаващ по разписание от гара Стара Загора в 18:00ч.</p>
      <p>"Всъщност, цялата идея е била бързият влак №8602 да пристига 1 час по-рано на Стара Загора. След това влакът от бърз да се представи като пътнически и в целия участък от СТАРА ЗАГОРА до ПЛОВДИВ влакът №8602 (БЪРЗ ВЛАК) да се движи като пътнически. Това, разбира се, създава не само дискомфорт в пътуващите, които от Бургас до София вместо за 6 часа ще стигнат за не по-малко от 8, ами и в същото време са заплатили цена на билета за категория БЪРЗ влак, който половината време се движи всъщност като ПЪТНИЧЕСКИ“, заявява в своето писмо нашият читател Димитър Стоянов.</p>
      <p>"Разбира се, пътниците не са уведомени, че влакът ще стане пътнически и в момента си пътуват кротичко във влака и въобще дреме им на БДЖ-то, че не само са ужилили хората да платят билет за БЪРЗ влак, който изобщо НЕ е бърз, но и в сайта си умишлено представят информацията като "ПОДОБРЯВАНЕ НА РАЗПИСАНИЕТО", вместо да обявят, че от недостиг на локомотиви бързият влак ще е пътнически", пише още той.</p>
      <p>По лошото в случая е, че според Стоянов подобни практики далеч не са единични случаи.</p>
      <p>"Аз мога да дам пример с друг БЪРЗ ВЛАК, който най-редовно се преобразува на пътнически, но хората си плащат като поп за категория БЪРЗ (което е по-скъпо). Това е БВ №2660 от Враца за София, който минава през гара Лакатник в 06:35. Тъй като често БДЖ нямат композиция да си покрият пътническият влак от 6:55 от Лакатник за София (по същата линия, по която се движи и бързият влак №2660), БДЖ им хрумва гениално решение - влакът се движи до Лакатник и спира в 6:35. Вместо да продължи по разписание в 6:36 и да пристигне в София в 7:30, влакът стои 20 минути на Лакатник и изведнъж от БЪРЗ влак той вече е пътнически и си спира на всяка гара. Така, разбира се, те си покриват липсата, а за пътниците, които трябва да са на работа от 8 часа остава поредното обяснение пред работодателите си защо влакът, който трябва да пристигне в 7:30 в София, всъщност е пристигнал в 8“, твърди читателят.</p>
      <p>По думите му има още няколко влака, които често тръгват от София с огромно закъснение отново поради липсата на локомотиви - БВ №7630 заминаващ от гара София в посока гара Мездра и Лом, както и ПВ 20171.</p>
      <p>"Този влак всеки ден има закъснение от други 60-90-120 минути, ама това за хората, които не пътуват с него не е от значение, но ние пътниците, които дремем и чакаме по 120 минути, молейки се да дойде локомотив и да ни вземе и да ни закара, това е загубено време. Вместо да се приберем по домовете и да си свършим къщната работа, масово пътниците в този влак стоим и чакаме на гарата и се молим на всичките светии машина да дойде, да ни вземе и да ни закара. Това се случва, но с цената на големи закъснения", пише още нашият читател.</p>
    </article>
  </body>
</html>