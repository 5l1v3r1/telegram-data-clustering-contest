<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/flere-land-bruker-sosiale-medier-til-pavirkning-og-overvaking/"/>
    <meta property="og:site_name" content="Kampanje"/>
    <meta property="article:published_time" content="2019-11-06T07:37:23+00:00"/>
    <meta property="og:title" content="Flere land bruker sosiale medier til påvirkning og overvåking"/>
    <meta property="og:description" content="- Mange regjeringer har oppdaget at propaganda virker bedre på sosiale medier enn sensur."/>
  </head>
  <body>
    <article>
      <h1>Flere land bruker sosiale medier til påvirkning og overvåking</h1>
      <address><time datetime="2019-11-06T07:37:23+00:00">06 Nov 2019, 07:37</time> by <a rel="author" href="mailto:kampanje@kampanje.com" target="_blank">NTB</a></address>
      <p>
        <b>- Mange regjeringer har oppdaget at propaganda virker bedre på sosiale medier enn sensur.</b>
      </p>
      <p>Organisasjonen Freedom House skriver i sin årlige rapport at blant 65 land er det avdekket at det i minst 40 av dem er brukt avanserte overvåkingsprogrammer på sosiale medier.</p>
      <p>- Mange regjeringer har oppdaget at propaganda virker bedre på sosiale medier enn sensur, sier president <b>Mike Abramowitz</b> i Freedom House.</p>
      <p>For niende året på rad blir det organisasjonen kaller «global frihet» mindre på internett. I mange land kuttes rett og slett tilgangen til nettet, andre bruker propaganda og desinformasjon i stor skala.</p>
      <p><b>Kina verst</b><br/>I 33 av de 65 landene i undersøkelsen er friheten på nett innskrenket sammenlignet med året før. Kina er ranket som landet som i størst grad begrenser frihet på internett. I forbindelse med demonstrasjonene i Hongkong har regjeringen i Beijing trappet opp overvåkingen og kontrollen. Også i forbindelse med 30-årsmarkeringen av opprøret på Den himmelske freds plass ble kontrollen på nett skjerpet. Også USA nevnes spesielt i rapporten.</p>
      <p>- Amerikanske justis- og immigrasjonsmyndigheter økte sin overvåking av unngår tilsyn, åpenhet og ansvarlighet som kan innskrenke deres handlinger, sier Freedom House.</p>
      <p><b>Utsatt for vold</b><br/>- Tjenestemenn overvåket i økende grad sosiale medier og gjennomførte ulovlige søk på reisendes elektroniske enheter for å innhente informasjon om lovlige aktiviteter som fredelige protester og kritisk rapportering, står det videre.</p>
      <p>I 47 av de undersøkte landene var enkeltpersoner arrestert for politiske, sosiale eller religiøse uttalelser på internett. I 31 av dem var mennesker blitt utsatt for fysisk vold på grunn av sin aktivitet på nettet.</p>
    </article>
  </body>
</html>