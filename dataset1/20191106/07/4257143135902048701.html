<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/06/idoseknek-keszitett-trukkos-videot-a-rendorseg"/>
    <meta property="og:site_name" content="infostart"/>
    <meta property="article:published_time" content="2019-11-06T07:41:00+00:00"/>
    <meta property="og:title" content="Időseknek készítettek &quot;trükkös&quot; videókat"/>
    <meta property="og:description" content="Az idősek áldozattá válásának megelőzése érdekében készített Csalóakadémia címmel négyrészes rövidfilmsorozatot a Belügyminisztérium Nemzeti Bűnmegelőzési Tanácsa (NBT). A humoros filmekből, amelyekben egy idősebb bűnöző oktatja a fiatalabbat a trükkökre, az idősek megismerhetik a rájuk leselkedő veszélyeket."/>
  </head>
  <body>
    <article>
      <h1>Időseknek készítettek "trükkös" videókat</h1>
      <address><time datetime="2019-11-06T07:41:00+00:00">06 Nov 2019, 07:41</time> by <a rel="author">Infostart / MTI</a></address>
      <h3>Az idősek áldozattá válásának megelőzése érdekében készített Csalóakadémia címmel négyrészes rövidfilmsorozatot a Belügyminisztérium Nemzeti Bűnmegelőzési Tanácsa (NBT). A humoros filmekből, amelyekben egy idősebb bűnöző "oktatja" a fiatalabbat a trükkökre, az idősek megismerhetik a rájuk leselkedő veszélyeket. Videók a cikk végén!</h3>
      <p>A kormány 2013-ban fogadta el a nemzeti bűnmegelőzési stratégiát, amelyben kiemelt szerepet kapott az időskorúak védelme; a mai napig az időskorúak sérelmére elkövetett bűncselekmények megelőzése a tanács egyik legfontosabb feladata.</p>
      <p>Az idősek hiszékenyebbek, nem könnyen fognak gyanút, így gyakrabban válnak csalás áldozatává - közölte Garamvölgyi László, az NBT kommunikációs igazgatója.</p>
      <p>A dandártábornok hozzátette, ezért döntött úgy az NBT, hogy négy rövidfilmben bemutatják a csalók gondolkodását, végtelen kreativitását, a tipikus elkövetői magatartásokat. Ezeket a potenciális sértettek is könnyen tudják azonosítani.</p>
      <blockquote>A kisfilmekkel azt szeretnék elérni, hogy az idősek ismerjék fel a gyanús körülményeket és ne dőljenek be a csalásoknak.</blockquote>
      <p>"Szeretnénk, ha az idősek a filmek hatására elsajátítanák az egészséges gyanakvás és az észszerű óvatosság elvét" - fogalmazott Garamvölgyi László.</p>
      <p>Gáspár Tibor alakítja az idős, tapasztalt bűnözőt, Jéger Zsombor pedig a tanítványát. A kisfilmek "a kamuzás alapjait", az "unokázó" és az álruhás csalásokat, valamint a lakásban az értékek elrejtésének "tuti helyeit" mutatják be. A filmek a legnagyobb videomegosztó portálon nézhetők meg, a Nemzeti Bűnmegelőzési Tanács videofelvételei között.</p>
      <figure>
        <iframe src="https://www.youtube.com/embed/gRcpvDnYwZY" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/lJ0wZcB4q7E" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/BaW9bdih5s0" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/xCJTijnEJS8" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: Nemzeti Bűnmegelőzési Tanács</i>
      </p>
    </article>
  </body>
</html>