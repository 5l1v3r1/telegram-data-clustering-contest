<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/top-100-bogatyh/viktor-pinchuk-dosye-biografiya-statki-2019-skilki-groshey-u-pinchuka-50051734.html"/>
    <meta property="og:site_name" content="НВ"/>
    <meta property="article:published_time" content="2019-11-06T07:50:00+00:00"/>
    <meta property="og:title" content="Топ-100 найбагатших людей України. Активи й бізнес Віктора Пінчука"/>
    <meta property="og:description" content="За останній рік статки олігарха Віктора Пінчука скоротилися на 14% - до $2,31 млрд. Незважаючи на це, він зберіг за собою друге місце в рейтингу НВ топ-100 найбагатших українців."/>
  </head>
  <body>
    <article>
      <h1>Топ-100 найбагатших людей України. Активи й бізнес Віктора Пінчука</h1>
      <h2>За останній рік статки олігарха Віктора Пінчука скоротилися на 14% - до $2,31 млрд. Незважаючи на це, він зберіг за собою друге місце в рейтингу НВ топ-100 найбагатших українців.</h2>
      <address>
        <time datetime="2019-11-06T07:50:00+00:00">06 Nov 2019, 07:50</time>
      </address>
      <p>Власник <a href="https://nv.ua/ukr/tags/interpajp.html">групи Interpipe</a>, найбільшого виробника трубно-колісної продукції в країні, зберіг за собою друге місце в списку найбагатших. Однак трирічна тенденція зростання статків Віктора Пінчука змінилася зворотною: цьогоріч їх розмір злегка скоротився.</p>
      <p>Головна причина — негативна ситуація на світових ринках, що вже позначається на виробничих показниках компанії Пінчука. Так, за дев’ять місяців підприємство Інтерпайп Сталь з Дніпра скоротило виплавку сталі на 6,5% — до 690 тис. т. А за перше півріччя ЕБІТДА сталевого дивізіону корпорації впала на 49% — з $39,3 млн до $20 млн. Як пояснюють у компанії, далися взнаки низькі ціни на металопродукцію і дефіцит металобрухту в Україні.</p>
      <p>Набагато краще справи в інших підрозділів бізнес-імперії Пінчука. EБІТДА трубного дивізіону збільшилася на 39% — з $31,9 млн до $44,5 млн, а колісного підскочила майже втричі — з $20,9 млн до $60,2 млн. Але в компанії очікують падіння внутрішнього споживання трубної продукції за підсумками 2019-го на 15%. Негативний прогноз і зі споживання труб на світовому ринку.</p>
      <p>Продовжує діяти і квота на постачання труб в ЄС, тому поки не втілилися в життя плани Інтерпайпу щодо посилення присутності його продукції на європейському ринку, навіть незважаючи на підприємство, створене у 2018-му спільно з французьким виробником сталевих труб Vallourec.</p>
      <p>Що стосується ще одного важливого для Інтерпайпу ринку — США, то тут мито на сталь зросло до 25%, а для труб така ж міра стала чинною влітку цього року.</p>
      <p>Додав головного болю Пінчуку і запуск в Україні ринку електроенергії. Наприкінці вересня гендиректор Інтерпайпу Фаді Храйбе заявив, що ціна для промислових споживачів зросла на 20% і додаткові витрати компанії становлять приблизно $1 млн на місяць.</p>
      <p>Потроху йдуть вниз і показники медіагрупи Пінчука — StarLightMedia. Телеглядачів у пінчуківських каналів СТБ, Нового і ICTV відбирають група Україна Ріната Ахметова і Студія 1+1 Ігоря Коломойського. І якщо в 2013 році частка перегляду StarLightMedia перевищувала 30%, то цьогоріч вона становить 28%.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/markets/borgi-pinchuka-interpayp-domovivsya-z-kreditorami-50039684.html">На яких умовах компанія Пінчука домовилася з кредиторами</a>
        </li>
        <li>
          <a href="https://nv.ua/ukr/ukraine/politics/kolomoyskiy-i-pinchuk-pidpisali-vichniy-mir-novini-ukrajini-50042691.html">Коломойський про відносини з Пінчуком: У нас підписано вічний мир</a>
        </li>
        <li>
          <a href="https://nv.ua/ukr/biz/markets/interpayp-holding-pinchuka-vtrachaye-do-1-mln-na-misyac-pislya-vvedennya-novogo-rinku-e-e-novini-ukrajini-50044959.html">Все складно. Компанія Пінчука втрачає $1 млн на місяць після запуску ринку електроенергії - гендиректор Інтерпайпу</a>
        </li>
      </ul>
    </article>
  </body>
</html>