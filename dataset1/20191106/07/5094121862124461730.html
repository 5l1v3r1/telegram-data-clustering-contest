<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/nektere-skoly-jsou-zavrene-ucitele-protestuji-kvuli-platum-20191201.html"/>
    <meta property="og:site_name" content="Deník.cz"/>
    <meta property="article:published_time" content="2019-11-06T07:00:00+00:00"/>
    <meta property="og:title" content="Některé školy v Česku stávkují"/>
    <meta property="og:description" content="Kvůli stávce zůstalo dnes zavřeno 1221 škol. Více než 2700 škol omezilo provoz. Téměř tři tisícovky dalších institucí sice nestávkovaly, stávku ale nějak podpořily. Na tiskové konferenci to dnes řekla místopředsedkyně školských odborů Markéta Seidlová. Do protestu se tak podle ní zapojila víc než polovina škol v Česku. Podle odborářů vláda neplní slib o růstu učitelských platů, který dala."/>
  </head>
  <body>
    <article>
      <h1>Některé školy v Česku stávkují</h1>
      <address><time datetime="2019-11-06T07:00:00+00:00">06 Nov 2019, 07:00</time> by <a rel="author">ČTK ,Redakce</a></address>
      <p> "Ke stávce se přihlašuje víc než 50 procent škol. Jejich budovy se nemusí ve středu ale úplně zavřít. Výuka může vypadat jen jinak, nebo se může omezit," sdělila novinářům místopředsedkyně školských odborů Markéta Seidlová.</p>
      <p>Online reportáž 06.11. 12:45</p>
      <p>Z tramvají, které zastavují před <b>libereckou základní školou Ještědská,</b> vystupovalo ve středu ráno méně cestujících než obvykle. Kolem školy nepanoval ani běžný každodenní ruch. ZŠ Ještědská je totiž jednou z těch, které se připojily k celostátní stávce učitelů svolané Českomoravským odborovým svazem pracovníků školství.<b> Více <a href="https://liberecky.denik.cz/zpravy_region/foto-pusto-a-prazdno-i-na-liberecku-nektere-skoly-zavrely-kvuli-stavce-20191106.html">ZDE</a>.</b></p>
      <figure>
        <img src="https://g.denik.cz/25/e1/stavka-ucitelu_denik-600.jpg"/>
      </figure>
      <p>06.11. 12:24</p>
      <p><b>Čtyři základní školy na Českokrumlovsku</b> podporují ve středu stávku učitelů uzavřením provozu. Neučí se děti v Základní škole T. G. Masaryka v Českém Krumlově, ZŠ Dolní Dvořiště, ZŠ Větřní i ZŠ Křemže.<b> Více <a href="https://ceskokrumlovsky.denik.cz/zpravy_region/ke-stavce-ucitelu-se-pripojila-take-skola-v-kremzi-20191106.html">ZDE</a>.</b></p>
      <p>06.11. 12:15</p>
      <p>Kateřina Zeťáková ze Vsetína musela na dnešní den <b>narychlo přeorganizovat svůj pracovní program</b>. Její dvě dcery chodí do Základní školy Trávníky, jedné ze dvou vsetínských škol, které se připojily ke stávce za vyšší platy pro učitele a zůstávají dnes uzavřené. <b>Více <a href="https://valassky.denik.cz/zpravy_region/ucitele-stavkuji-rodice-musi-resit-co-s-detmi-20191106.html">ZDE</a>.</b></p>
      <p>06.11. 12:04</p>
      <p><b>Stávka zkomplikovala den také některým rodičům.</b> 34. základní škola v Gerské ulici v Plzni se uzavřela úplně celá. Vedení školy však pro děti zajistilo jednodenní příměstský tábor v plzeňské zoologické zahradě. "Dnes musím do práce a nemám hlídání. Babička s dědečkem jsou nemocní, takže se mi stávkování moc nehodí. Beru to ale tak, že to bude pro děti příjemná změna," sdělila maminka Lenka z Plzně.</p>
      <p>
        <a href="https://www.denik.cz/online-reportaz/reportaz/nektere-skoly-v-cesku-stavkuji.html">Celá on-line reportáž ZDE</a>
      </p>
      <p>Podle ní bude odborový svaz znát přesný počet stávkujících škol ve středu dopoledne. Školy budou označeny buď logem, že stávkují, nebo že stávku podporují. Některé už oznámily, že se nezavřou. Připraví například program pro žáky tříd prvního stupně.</p>
      <figure>
        <img src="https://g.denik.cz/1/be/plaga-odbory-nejsou-schopny-rici-kolik-skol-bude-stavkovat_denik-150-3x2.jpg"/>
      </figure>
      <aside>
        <a href="https://www.denik.cz/z_domova/ministr-plaga-odbory-nejsou-schopny-rici-kolik-skol-bude-stavkovat-20191105.html">Ministr Plaga: Odbory nejsou schopny říci, kolik škol bude stávkovat Přečíst článek ›</a>
      </aside>
      <p>Asociace ředitelů základních škol (AŘZŠ) stávku učitelů nepodporuje. Ředitelé, kteří jsou členové asociace, se k protestní akci nepřipojí, učitelům na svých školách ale nebudou ve stávce bránit, řekl viceprezident AŘZŠ Jaroslav Jirásko. Asociace podle něj nesouhlasí s cíli vyhlášené stávky, vládou navržený růst platů však považuje za příliš nízký.</p>
      <p>Upozornil, že oznámeným cílem stávky je přesun části peněz určených na platy učitelů z nenárokové do tarifní složky. AŘZŠ přitom dlouhodobě prosazuje, aby se zvyšoval podíl nenárokové složky platu učitelů, považuje to za jeden z motivačních a hodnotících nástrojů kvality pedagogické práce. "Cíl stávky tedy chápeme jako snahu o omezení pravomocí ředitelů v oblasti odměňování pracovníků," uvedla AŘZŠ v tiskovém prohlášení.</p>
      <h3>Babiš se stávkou nesouhlasí</h3>
      <p>Stávka učitelů je podle českého premiéra Andreje Babiše zbytečná. Vláda na ni reagovat nebude a plán růstu platů, na které se Babiš dohodl s ministrem školství Robertem Plagou (ANO), nezmění. Premiér to uvedl po pondělním brífínku odborů. Také Plaga se dříve na svém Twitteru vyjádřil, že stávce nerozumí.</p>
      <p>„Od roku 2014 se navýšily mzdy pedagogů o 59 procent a my ve středu uvidíme, koho vlastně ten Dobšík zastupuje. V životě neměli učitelé tolik peněz, v životě, nikdy,“ řekl Babiš v debatě lídrů stran v Českém rozhlasu.</p>
      <figure>
        <img src="https://g.denik.cz/1/2d/shutterstock-deti-trida-skola-ucitel-251933845_denik-150-3x2.jpg"/>
      </figure>
      <aside>
        <a href="https://www.denik.cz/z_domova/stavka-ucitelu-musi-byt-jasno-nejpozdeji-v-utery-20191104.html">Stávka učitelů? Musí být jasno nejpozději v úterý Přečíst článek ›</a>
      </aside>
      <p>Babiš se s Plagou minulou středu domluvil, že tarify učitelů vzrostou o osm procent a odměny o dvě procenta. Premiér řekl, že tím považuje vyjednávání se školskými odbory za uzavřené. Ministerstvo práce má připravit vládní nařízení. Podle statistik ministerstva školství v minulém školním roce kraje a obce zřizovaly celkem 9748 mateřských, základních, středních a vyšších odborných škol.</p>
    </article>
  </body>
</html>