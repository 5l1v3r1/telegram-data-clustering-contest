<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/06/riot-unrest-chile-pinera-says-wont-resign"/>
    <meta property="og:site_name" content="euronews"/>
    <meta property="article:published_time" content="2019-11-06T07:34:10+00:00"/>
    <meta property="og:title" content="شورش در شیلی؛ سباستین پینه‌را استعفا نمی‌دهد"/>
    <meta property="og:description" content="«من به وظایفم به عنوان رئیس جمهور ایمان دارم و سوگند می‌خورم تا به وظایفم در بهبود کیفیت زندگی شهروندانمان عمل کنم.»"/>
  </head>
  <body>
    <article>
      <h1>شورش در شیلی؛ سباستین پینه‌را استعفا نمی‌دهد</h1>
      <address><time datetime="2019-11-06T07:34:10+00:00">06 Nov 2019, 07:34</time> by <a rel="author">Masoud Imani Kalesar</a></address>
      <p>سباستین پینه‌را، رئیس جمهوری شیلی، به رغم اعتراضات ضددولتی که این کشور را فرا گرفته می‌گوید از سمتش استعفا نمی‌دهد و باور دارد دو سال باقی مانده از دوره ریاستش را در قدرت خواهد ماند.</p>
      <p>پینه‌را که با بی‌بی‌سی جهانی در خصوص اعتراضات و شورش‌هایی که از حدود دو هفته پیش شیلی را دربرگرفته مصاحبه می‌کرد، تاکید کرد که او توسط اکثریت بزرگی از شیلیایی‌ها و در انتخاباتی دموکراتیک به قدرت رسیده است.</p>
      <p>رئیس جمهوری شیلی در این مصاحبه از پذیرفتن مسئولیت شکاف و نابرابری موجود در کشورش که دلیل اصلی اعتراضات است شانه خالی نکرد، اما با این حال افزود که او تنها مسئول بخشی از مشکلات است نه همه آنها.</p>
      <p>سباستین پینه‌را، میلیاردر ۶۹ ساله همچنین افزود که ناآرامی‌ها، «همه چیز» را در شیلی که «پرچمدار ثبات در منطقه» بود دگرگون کرده و او امیدوار است که شرایط بهتر شود.</p>
      <figure>
        <img src="https://static.euronews.com/articles/stories/04/28/14/68/808x454_cmsv2_fc9f9c9e-d0cc-5ca0-9b19-f62ef755276a-4281468.jpg"/>
        <figcaption>سباستین پینه‌را، میلیاردر ۶۹ ساله و رئیس جمهوری شیلی می‌گوید تنها مسئول بخشی از مشکلات است نه همه آنها.رویترز</figcaption>
      </figure>
      <p>آقای پینه‌را گفت: «من به وظایفم به عنوان رئیس جمهور ایمان دارم و سوگند می‌خورم تا به وظایفم در بهبود کیفیت زندگی شهروندانمان عمل کنم.»</p>
      <p>حداقل ۱۸ نفر در درگیری‌ها، شورش‌ها و غارت‌های دو هفته اخیر در شیلی کشته شده‌اند، شورش‌هایی که به دنبال افزایش هزینه تردد با وسائط نقلیه عمومی آغاز شد.</p>
      <p>شیلیایی‌ها در کنار افزایش هزینه حمل و نقل عمومی، به شرایط نامناسب بازنشستگی، هزینه بالای خدمات رفاهی و مراقبت‌های بهداشتی و نیز عوارض جاده‌ای معترضند.</p>
      <p>رئیس جمهوری شیلی زمانی که به دنبال اوج گرفتن اعتراضات، وضعیت اضطراری اعلام کرد و ارتش را به خیابان‌ها گسیل داشت، خطاب به ملت گفت: «ما در حال جنگ با دشمنی قدرتمندیم.»</p>
      <p>سباستین پینه‌را از جناج راست میانه در سال ۲۰۱۷ میلادی با ۵۴.۴۷ درصد آرا به ریاست جمهوری رسید. محبوبیت او امروزه در بین مردم تنها ۱۴ درصد است که از زمان دیکتاتوری اگوستو پینوشه در شیلی در سال ۱۹۷۳ تا ۱۹۹۰ میلادی تا به امروز، پایین‌ترین درصد محبوبیت رئیس دولت در این کشور محسوب می‌شود.</p>
      <figure>
        <img src="https://static.euronews.com/articles/stories/04/28/14/68/606x424_cmsv2_2b956104-98f5-58e9-a18f-498ddfd9195c-4281468.jpg"/>
        <figcaption>معترض شیلیایی که خواستار استعفای سباستین پینه‌را، رئیس جمهوری از قدرت استرویترز</figcaption>
      </figure>
      <p>پیشنهاد برکناری او توسط احزاب مخالف در کنگره شیلی و با دستاویز قرار دادن نقش وی در «نقض سیستماتیک حقوق بشر در تظاهرات» در مجلس سفلی شیلی مطرح شده و به جریان افتاده است. در صورت موافقت این مجلس، موافقت دو سوم نمایندگان مجلس سنا نیز برای برکناری وی از قدرت ضروری است.</p>
      <p>سباستین پینه‌را در پاسخ به منتقدانش که طرح او برای کشور و مردم را جعبه «آرایشی» بیش نمی‌خوانند می‌گوید: «این مشکلات بیش از ۳۰ سال است که تلنبار شده است. مهم این است که اکنون در قالب یک جامعه، ما چگونه به آنچه که مردم می‌خواهند پاسخ دهیم.»</p>
    </article>
  </body>
</html>