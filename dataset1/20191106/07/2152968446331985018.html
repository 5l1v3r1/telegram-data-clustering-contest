<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/06/smetki-sled-izborite-bsp-smenia-4-deputati-vmro-edin.428696"/>
    <meta property="og:site_name" content="Dnes.bg"/>
    <meta property="article:published_time" content="2019-11-06T07:19:00+00:00"/>
    <meta property="og:title" content="Сметки след изборите: БСП сменя 4 депутати, ВМРО - един"/>
    <meta property="og:description" content="Причината – те станаха кметове на местния вот | Dnes.bg"/>
  </head>
  <body>
    <article>
      <h1>Сметки след изборите: БСП сменя 4 депутати, ВМРО - един</h1>
      <h2>Причината – те станаха кметове на местния вот</h2>
      <address><time datetime="2019-11-06T07:19:00+00:00">06 Nov 2019, 07:19</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>БСП ще има четирима нови депутати, които ще сменят досегашните Пенчо Милков, Станислав Владимиров, Денчо Бояджиев и Йордан Младенов, които бяха избрани за кметове.</p>
      <p>На мястото на Милков от Русе влиза ексдепутатът Добрин Данев. Той бе втори в червената листа на парламентарния вот, но бе изместен с преференции и остана четвърти. Сега обаче ще започне четвъртия си мандат в НС, съобщава "<a href="https://www.24chasa.bg/novini/article/7748387"><b>24 часа</b></a>".</p>
      <p>Още една бивша депутатка, изместена назад в листата заради преференции, сега влиза в парламента. Евдокия Асенова заема мястото на новия кмет на Перник Станислав Владимиров.</p>
      <p>Същата е съдбата и на Гурко Митев, който е трети в червената листа за Пазарджик, но е изместен от двама настоящи депутати. Редът му за парламента  идва едва сега, когато Йордан Младенов става кмет на Пещера. Митев обаче в момента също е кмет - ще кара шести мандат в с. Добровница и не е ясно кой пост ще избере.</p>
      <p>Мартин Обрешков пък влиза в групата на БСП на мястото на новия кмет на Разград Денчо Бояджиев. Той е ново лице за социалистите и е архитект по професия.</p>
      <p>Нов депутат ще има и във ВМРО, след като Атанас Стоянов стана кмет на Сандански. На мястото му влиза Стоян Божинов - председател на партийната организация в Петрич. Той бе четвърти в листата на “Обединени патриоти” за Благоевградска област, но с получени над 2500 преференции се изкачи на второ място.</p>
      <p>48-годишният нов депутат е юрист по образование, работил е за кратко в полицията, бил е адвокат, а сега се занимава с малък семеен бизнес в сферата на транспорта.</p>
    </article>
  </body>
</html>