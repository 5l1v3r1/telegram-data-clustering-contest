<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/dramaticna-akcija-v-pivki-policija-prijela-oborozenega-ljubljancana-27-246330"/>
    <meta property="og:site_name" content="Slovenske novice"/>
    <meta property="article:published_time" content="2019-11-06T07:44:00+00:00"/>
    <meta property="og:title" content="Dramatična akcija v Pivki: policija prijela oboroženega Ljubljančana (27)"/>
    <meta property="og:description" content="PIVKA – V torek, 29. oktobra, dopoldne je policija v Pivki prijela 27-letnega Ljubljančana, ki je v začetku oktobra z nožem in pištolo grozil ter izsiljeval dva moška z območja Postojne. Pri ..."/>
  </head>
  <body>
    <article>
      <h1>Dramatična akcija v Pivki: policija prijela oboroženega Ljubljančana (27)</h1>
      <h2>Grozil je in izsiljeval.</h2>
      <address><time datetime="2019-11-06T07:44:00+00:00">06 Nov 2019, 07:44</time> by <a rel="author">T. V.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/06/479052.jpg"/>
          <figcaption>Simbolična fotografija. FOTO: Roman Šipić, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1581168.jpg"/>
          <figcaption>Zasežena droga. FOTO: Policija</figcaption>
        </figure>
      </slideshow>
      <p>PIVKA – V torek, 29. oktobra, dopoldne je policija v Pivki prijela 27-letnega Ljubljančana, ki je v začetku oktobra z nožem in pištolo grozil ter izsiljeval dva moška z območja Postojne. Pri prijetju so poleg policistov PP Postojna sodelovali tudi kriminalisti sektorja kriminalistične policije PU Koper, saj je bilo glede na zbrana obvestil mogoče sklepati, da je moški lahko nevaren in oborožen.<br/><br/>Med prijetjem se je dejansko potrdilo, da gre za nevarno osebo, saj je imel pri sebi pištolo znamke Beretta, za katero nima nobenih uradnih dovoljenj. Ob prijetju so mu jo zasegli.<br/><br/>Policisti in kriminalisti so pričeli preiskavo na podlagi podanih prijav in operativnega dela na terenu v oktobru. Policisti PP Postojna so prišli na sled 27-letniku iz Ljubljane, ki so ga utemeljeno osumili izsiljevanja. Mlajšega moškega iz Postojne je namreč izsiljeval za manjši namišljen denarni dolg ter pri tem izsiljevanje še večkrat podkrepil z raznimi grožnjami, med katerimi je omenjal tudi orožje. Prav tako je izvršil kaznivo dejanje lahke telesne poškodbe, saj je nekega drugega moškega z območja Postojne s pestjo udaril v obraz in mu poškodoval ličnico.</p>
      <figure>
        <img src="https://www.slovenskenovice.si/images/slike/2019/11/06/1581168.jpg"/>
        <figcaption>Zasežena droga. FOTO: Policija</figcaption>
      </figure>
      <p>Na podlagi pridobljene odredbe sodišča so policisti in kriminalisti v Postojni opravili hišno preiskavo stanovanja, ki ga 27-letnik občasno uporablja, in osebnega avtomobila. Med hišno preiskavo so zasegli nož, skoraj kilogram heroina in približno 3,5 kilograma še neidentificirane prašnate snovi, za katero se sumi, da jo je uporabljal za mešanje s prepovedano drogo zaradi povečanja količine, večjo količino gotovine in razne pripomočke, namenjene pakiranju in nadaljnjemu razpečevanju prepovedane droge (elektronske tehtnice, ročna kovinska stiskalnica …).<br/><br/>Vrednost zasežene prepovedane droge (brez dodane primesi) bi na trgu znašala približno 40.000 evrov. Glede na navedene ugotovitve je obstajal tudi utemeljen sum storitve neupravičene proizvodnje in prometa s prepovedanimi drogami, za kar je bilo 27-letniku tudi odrejeno pridržanje. <br/><br/>Ljubljančan je bil v preteklosti že obravnavan zaradi storitve kaznivih dejanj s področja premoženjskih deliktov in nasilja (kaznivo dejanje napad na uradno osebo, ko ta opravlja naloge varnosti), zaradi česar je bil že pravnomočno obsojen.<br/><br/>Na podlagi vseh zbranih obvestil in dokazov je bil 30. oktobra s kazensko ovadbo priveden k preiskovalnemu sodniku v Kopru, ta pa je zanj odredil pripor.</p>
    </article>
  </body>
</html>