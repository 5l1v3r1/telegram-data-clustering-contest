<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/lifestyle/story-beware-do-you-know-that-the-air-inside-your-house-can-too-make-you-ill-know-how-2834630.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T07:22:22+00:00"/>
    <meta property="og:title" content="सावधान! क्या आप जानते हैं घर के अंदर की हवा भी आपको बना सकती है बीमार, जानें कैसे"/>
    <meta property="og:description" content="शीर्ष प्रदूषित शहरों कानपुर और दिल्ली की सड़कों पर धूल, धुआं और घातक गैसों की वजह से सांस लेना दूभर है तो घर के अंदर भी हवा स्वच्छ नहीं है। फ्लैट कल्चर और बंद कमरों में कार्बन डाईऑक्साइड और कार्बन..."/>
  </head>
  <body>
    <article>
      <h1>सावधान! क्या आप जानते हैं घर के अंदर की हवा भी आपको बना सकती है बीमार, जानें कैसे</h1>
      <address><time datetime="2019-11-06T07:22:22+00:00">06 Nov 2019, 07:22</time> by <a rel="author">वरिष्ठ संवाददाता,कानपुर</a></address>
      <p>शीर्ष प्रदूषित शहरों कानपुर और दिल्ली की सड़कों पर धूल, धुआं और घातक गैसों की वजह से सांस लेना दूभर है तो घर के अंदर भी हवा स्वच्छ नहीं है। फ्लैट कल्चर और बंद कमरों में कार्बन डाईऑक्साइड और कार्बन मोनोऑक्साइड जैसी घातक कार्बनिक गैसों का उत्सर्जन आपकी सेहत को खराब कर सकता है। इसकी प्रमुख वजह वेंटिलेशन की कमी है। हालांकि अब बाजार में ऐसे उपकरण आ गए हैं जो आंतरिक प्रदूषण को मापकर हवा को स्वच्छ कर सकते हैं।</p>
      <p>आमतौर पर देखा गया है कि मौसम में नमी बढ़ने, तापमान घटने, सुस्त हवा के दौरान धूल-धुएं आदि के कारण वातावरण दूषित हो जाता है। इसका असर घरों के भीतर भी पड़ता है। इसके साथ ही दिवाली के दौरान आतिशबाजी से इसका स्तर और बढ़ जाता है। इसके अलावा कई अतिरिक्त स्रोतों भी हैं जो घर की हवा को प्रदूषित करते हैं।</p>
      <p><b>घरों में कई तरह की गैसें- </b>घर के अंदर का प्रदूषण किचन में खाना बनने के दौरान निकलने वाला धुंआ भी होता है। इसके अलावा बंद जगहों पर कार्बन मोनोऑक्साइड, नाइट्रोजन डाईऑक्साइड, एस्बेस्टॉस, रेडॉन, लेड पार्टिकल्स, पॉलेन, फॉर्मेल्डीहाइड, अमोनिया, सल्फाइड, बेंजीन स्टीम, सिगरेट आदि का धुआं जैसे प्रदूषित तत्व भी पाए जाते हैं। घरों के वास्तुशिल्प के अनुसार इनकी मात्रा कम या ज्यादा हो सकती है।</p>
      <p><b>ऐसे भी कर सकते हैं बचाव-</b> अगर आप घर में एक मोमबत्ती जला दें तो काफी हद तक यह प्रदूषण कम हो जाता है। इसी तरह साल्ट लैंप से भी मदद कर सकते हैं। थोड़ा सा सिरका पूरे घर के प्रदूषण को सीमित कर सकता है। वैक्यूम क्लीनर का उपयोग पीएम-2.5 से राहत दिला सकता है। इसके साथ ही तुलसी जैसे कई पौधे भी हैं जो आंतरिक प्रदूषण कम करने में सक्षम हैं।</p>
      <p><b>घर के अंदर की ये गैसें हैं खतरनाक-</b><br/><b>सल्फर डाईऑक्साइड-</b><br/>यह ऐसी रंगहीन गैस है जो पानी में घुलकर भाप के रूप में अम्ल बनाती है। इससे सांस उखड़ने की समस्या पैदा होती है।</p>
      <p><b>कार्बन मोनोऑक्साइड-</b><br/>यह रंगहीन व गंधहीन गैस है। वाहन के ईंधन से पैदा होती है। इससे दृश्यता घटती है, सुनने की क्षमता घट सकती है।</p>
      <p><b>नाइट्रोजन ऑक्साइड-</b><br/>ये तीव्र प्रतिक्रियाशील गैसों का समूह है, जिसमें नाइट्रोजन डाई ऑक्साइड घुली होती। इससे त्वचा का कैंसर हो सकता है।</p>
      <p>-फ्लैट कल्चर और बंद कमरों में वेंटिलेशन न होने से बढ़ता है प्रदूषण, सांस लेने में दिक्कत <br/>-घर में कार्बन मोनोऑक्साइड कार्बन डाईऑक्साइड की मात्रा अधिक, बंद कमरे खतरनाक <br/>-बंद घर या कमरे में नमी बढ़ने व तापमान घटने से भी वातावरण काफी हद तक हो जाता है दूषित -बाजार में कई ऐसे उपकरण मौजूद जिनसे आंतरिक प्रदूषण मापकर हवा को स्वस्थ किया जा सकता है। </p>
      <p>
        <b>घर के प्रदूषण से बचने के उपाय-</b>
      </p>
      <p>घर के प्रदूषण को कम करने के लिए प्राकृतिक तरीके उपयोग करना बेहतर रहता है। कई अत्याधुनिक उपकरण भी हैं जो केमिकल या बायो लैब आदि में लगाए जाते हैं। मल्टीनेशनल कम्पनियों ने भी एयर प्यूरीफायर बनाए हैं जो कुछ हद तक मददगार होते हैं।</p>
      <p>
        <b>-डॉ. सौरभ मिश्रा, बायोटेक्नोलॉजिस्ट</b>
      </p>
    </article>
  </body>
</html>