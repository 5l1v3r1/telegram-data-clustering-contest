<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/merkel-mechtaela-za-brus-springstiyn-405987.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T07:00:13+00:00"/>
    <meta property="og:title" content="Меркел мечтаела за Брус Спрингстийн"/>
    <meta property="og:description" content="Ангела Меркел заяви, че когато е била гражданка на комунистическата Източна Германия, е мечтаела да посети Скалистите планини в САЩ и да слуша Брус Сп..."/>
  </head>
  <body>
    <article>
      <h1>Меркел мечтаела за Брус Спрингстийн</h1>
      <address><time datetime="2019-11-06T07:00:13+00:00">06 Nov 2019, 07:00</time> by <a rel="author">Редактори</a></address>
      <p>30 години след падането на Берлинската стена германският канцлер Ангела Меркел заяви, че когато е била гражданка на комунистическата Източна Германия, е мечтаела да посети Скалистите планини в САЩ и да слуша Брус Спрингстийн, предаде Франс прес.</p>
      <p>Ако Берлинската стена не беше паднала преди 30 години и Източна Германия празнуваше 70-ата си годишнина, "Вие каква щяхте да станете?", отправи въпрос към Меркел германското издание "Шпигел". "Със сигурност нямаше да се срещнем" с вас, отговори тя.</p>
      <p>Германската канцлерка е израснала в източната провинция Бранденбург, която бе част от Германската демократична република (ГДР).</p>
      <p>"В крайна сметка щях да реализирам мечтата си: в ГДР жените се пенсионираха на 60-годишна възраст", каза Меркел, която сега е на 65 години. "Така че щях да си взема паспорта преди пет години и да отпътувам за Америка. В ГДР пенсионерите разполагаха със свободата да пътуват - на тези, които вече не са полезни като социалистически работници, им се позволяваше да излизат от страната", обясни тя.</p>
      <p>"Да видя Скалистите планини, да обикалям с автомобил и да слушам Брус Спрингстийн - това ми беше мечтата", довери Меркел, споделяйки, че винаги е била привличана от размерите, разнообразието и културата на Съединените щати.</p>
      <p>Американската звезда Брус Спрингстийн бе любимец на източногерманската младеж и през 1988 година стана един от малкото западни певци, изнесли концерт в Източен Берлин, отбелязва Франс прес.</p>
      <p>Германският канцлер също така посочи, че разочарованието и недоволството от правителството не дава никакво право на хората да мразят - намек за силното представяне в последно време на крайната десница на изборите в източната част на страната.</p>
      <p>В публикувано интервю за списание "Шпигел" Меркел призна, че на някои германци и региони никак не им е било лесно.</p>
      <p>"Тридесет години по-късно обаче трябва и да се каже ясно - дори и да не сме доволни от обществения транспорт, здравеопазването, цялостните действия на правителството или от собствения си живот, това не ни дава право да мразим или да презираме другите хора, още по-малко да извършваме насилие", подчерта Меркел.</p>
    </article>
  </body>
</html>