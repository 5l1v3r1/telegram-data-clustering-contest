<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/595934/afti-i-ypothesi-isos-odigisei-se-symperasmata-gia-nykta-lefkosias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-06T07:19:00+00:00"/>
    <meta property="og:title" content="«Αυτή η υπόθεση ίσως οδηγήσει σε συμπεράσματα για νύκτα Λευκωσίας»"/>
    <meta property="og:description" content="Με γοργούς ρυθμούς συνεχίζονται οι έρευνες του ΤΑΕ Λευκωσίας και των ανακριτών αναφορικά με την απόπειρα φόνου που σημειώθηκε τα ξημερώματα της Κυριακής έξω..."/>
  </head>
  <body>
    <article>
      <h1>«Αυτή η υπόθεση ίσως οδηγήσει σε συμπεράσματα για νύκτα Λευκωσίας»</h1>
      <address><time datetime="2019-11-06T07:19:00+00:00">06 Nov 2019, 07:19</time> by <a rel="author">SigmaLive</a></address>
      <p>Με γοργούς ρυθμούς συνεχίζονται οι έρευνες του ΤΑΕ Λευκωσίας και των ανακριτών αναφορικά με την απόπειρα φόνου που σημειώθηκε τα ξημερώματα της Κυριακής έξω από κλαμπ στην Έγκωμη. Η απόπειρα φόνου ως φαίνεται δεν είχε κίνητρο μια λογομαχία που σημειώθηκε εντός του κέντρου μεταξύ Σύρων και Ελληνοκυπρίων. Τα αίτια είναι βαθύτερα και αφορούν στην ουσία των έλεγχο της νύκτας.</p>
      <p>Η Αστυνομία και οι αρμόδιες υπηρεσίες της βρίσκονται σε κατάσταση «κόκκινου συναγερμού» υπό τον φόβο ανοίγματος ενός νέου κύκλου αίματος. Σε παρέμβασή του στην εκπομπή Πρωτοσέλιδο ο Εκπρόσωπος Τύπου του Αρχηγείου Αστυνομίας ανέφερε ότι απ’ αυτή την υπόθεση «ίσως καταλήξουμε σε συμπεράσματα σε ό,τι αφορά την κατάσταση της νύκτας στη Λευκωσία».</p>
      <p>Ο κ.Ανδρέου ανέφερε ότι όσοι συνελήφθησαν μέχρι σήμερα είναι γνωστοί στην Αστυνομία. Πρόκειται για έξι άτομα συνολικά. Απ’ την άλλη πλευρά οι Σύροι δεν απασχόλησαν ποτέ την Δύναμη είπε, αλλά αυτό δεν σταματά τις έρευνες των Αρχών που ξεψαχνίζουν το παρελθόν όλων όσων εμπλέκονται στην υπόθεση.</p>
      <p>Υπάρχει όπως είπε μεγάλος αριθμός κλειστών κυκλωμάτων παρακολούθησης ο οποίος τέθηκε στο μικροσκόπιο των ανακριτών απ’ την πρώτη στιγμή.<br/>Αναφορικά με το ζήτημα των περαιτέρω συλλήψεων, ο κ.Ανδρέου ανέφερε ότι αναζητούνται κάποια πρόσωπα που βρίσκονταν εκεί τα οποία δεν είναι γνωστά. Ωστόσο σημείωσε σε τέτοιες υποθέσεις το ενδεχόμενο κι άλλων συλλήψεων είναι πάντα ανοικτό.</p>
      <p>Εντωμεταξύ σε «αστακό» μετατράπηκε η περιοχή της Έγκωμης και συγκεκριμένα το τετράγωνο όπου βρίσκεται το κλαμπ όπου σημειώθηκε η αιματηρή συμπλοκή. Όπως ενημερώνεται το SigmaLive και χθες βράδυ, λίγο μετά τα μεσάνυκτα μέλη της Δύναμης περιπολούσαν σε απόσταση αναπνοής απ’ το πάρκινγκ όπου σημειώθηκε η συμπλοκή. Η σκηνή παραμένει αποκλεισμένη για περαιτέρω εξετάσεις ενώ σημειώνεται ότι μέχρι σήμερα δεν έχει εντοπιστεί το όπλο που χρησιμοποιήθηκε καθώς επίσης κι άλλα τεκμήρια.</p>
      <p><a href="https://www.sigmalive.com/news/local/595813/ekleise-o-kyklos-ton-syllipseon-gia-tin-apopeira-fonou-tis-egkomis">Σήμερα ενώπιον Δικαστηρίου οδηγούνται και οι τελευταίοι δυο συλληφθέντες</a> οι οποίοι έκλεισαν τον κύκλο των συλλήψεων για την απόπειρα φόνου. Σχετικά με την κατάσταση του Σύρου, τελευταία ενημέρωση αναφέρει ότι ο νεαρός παραμένει διασωληνωμένος και η κατάστασή του χαρακτηρίζεται ως εξαιρετικά κρίσιμη.</p>
      <figure>
        <iframe src="https://www.youtube.com/embed/00UQiQ4hgFw" width="743" height="409" data-service="Youtube" scrolling="no"/>
      </figure>
    </article>
  </body>
</html>