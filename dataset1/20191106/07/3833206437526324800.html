<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Chudati-ptichki-zasneha-do-mosta-na-Panaira-911502"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-06T07:45:00+00:00"/>
    <meta property="og:title" content="Чудати птички заснеха до моста на Панаира"/>
    <meta property="og:description" content="Чудати птици попаднаха в обектива на читател на Plovdiv24.bg, който ги изпрати на редакционната ни п..."/>
  </head>
  <body>
    <article>
      <h1>Чудати птички заснеха до моста на Панаира</h1>
      <address>
        <time datetime="2019-11-06T07:45:00+00:00">06 Nov 2019, 07:45</time>
      </address>
      <p>Чудати птици попаднаха в обектива на читател на <b>Plovdiv24.bg</b>, който ги изпрати на редакционната ни поща. На снимката се виждат няколко представителя на вида "малък корморан“, който пристига в Пловдив за зимата.</p>
      <p>Малкият корморан е сред видовете, най-силно застрашени от окончателно изчезване, поради което видът е включен в списъка на Световно застрашените видове като "полузастрашен“. На европейско ниво е отнесен към категорията "уязвим“.</p>
      <p>Птиците прекарват няколко месеца в района на Пловдив, като се концентрират да нощуват на едни същи места всяка нощ – това са т.нар. нощувки, които представляват дървета в коритата на реките. Сигурността на тези места и спокойствието на птиците е от голямо значение за тяхното оцеляване. Край града под тепетата, чудатите птици нощуват край моста на околовръстното шосе в посока запад. Местността е защитена.</p>
      <p>През деня птиците прекарват разпръснати на малки групички по различни водоеми на значително разстояние от мястото на нощувката, като се хранят или почиват. Придвижват се отново към нощувката около два часа преди смрачаване и могат да бъдат наблюдавани в района на защитената местност малко преди стъмване.</p>
    </article>
  </body>
</html>