<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/06/megugrott-az-atutalasok-osszerteke"/>
    <meta property="og:site_name" content="infostart"/>
    <meta property="article:published_time" content="2019-11-06T07:14:00+00:00"/>
    <meta property="og:title" content="Megugrott az átutalások összértéke"/>
    <meta property="og:description" content="Az első fél évben 100 ezermilliárd forint fölé nőtt a forintalapú átutalások értéke, ötéves visszatekintésben 37,4 százalékkal több pénz ment át a rendszeren - írta a Világgazdaság szerdai számában."/>
  </head>
  <body>
    <article>
      <h1>Megugrott az átutalások összértéke</h1>
      <address><time datetime="2019-11-06T07:14:00+00:00">06 Nov 2019, 07:14</time> by <a rel="author">Infostart</a></address>
      <h3>Az első fél évben 100 ezermilliárd forint fölé nőtt a forintalapú átutalások értéke, ötéves visszatekintésben 37,4 százalékkal több pénz ment át a rendszeren - írta a Világgazdaság szerdai számában.</h3>
      <p>A tranzakciók értéke 2018 első hat hónapjához képest 8,8 százalékkal nőtt, a bővülés leginkább a második negyedév 53,8 ezermilliárdos adatának köszönhető, ez 10,5 százalékkal múlta felül 2018 három tavaszi hónapjának 48,7 ezermilliárdos értékét - írta a <a href="https://www.vg.hu/vilaggazdasag/vilaggazdasag-penzugy/szazezermilliard-forint-fole-emelkedett-az-atutalasok-erteke-1849185/">lap</a> a jegybank adatait ismertetve.</p>
      <p>A magánszemélyek, a cégek és az intézmények az első fél évben majdnem 99 millió átutalást indítottak, ami 4,8 százalékos növekedés a 2018-as első hathavi átutalási forgalomhoz képest. Az átutalási tranzakciók darabszáma az évek során stabilan 4-6 százalékos mértékben bővül, az idei első hat hónapban naponta átlagosan 550 ezer átutalást kellett kezelniük a bankoknak, napi 560 milliárd forintot továbbított a hazai pénzügyi közvetítőrendszer - írta a lap, hozzátéve, hogy a szakemberek az átutalási tranzakciók számának dinamikus bővülését várják a jövő márciusban bevezetendő azonnali átutalási rendszertől.</p>
    </article>
  </body>
</html>