<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/06/varga-mihaly-az-euro-az-eu-legigeretesebb-kezdemenyezese"/>
    <meta property="og:site_name" content="infostart"/>
    <meta property="article:published_time" content="2019-11-06T07:57:25+00:00"/>
    <meta property="og:title" content="Varga Mihály: az euró az EU legígéretesebb kezdeményezése"/>
    <meta property="og:description" content="A pénzügyminiszter is lát intézményes problémákat az eurózónában, de világossá tette, hogy a kormány Magyarországot ebben a monetáris keretben képzeli el, nem másban."/>
  </head>
  <body>
    <article>
      <h1>Varga Mihály: az euró az EU legígéretesebb kezdeményezése</h1>
      <address><time datetime="2019-11-06T07:57:25+00:00">06 Nov 2019, 07:57</time> by <a rel="author">Infostart</a></address>
      <h3>A pénzügyminiszter is lát intézményes problémákat az eurózónában, de világossá tette, hogy a kormány Magyarországot ebben a monetáris keretben képzeli el, nem másban.</h3>
      <p>Matolcsy György jegybankelnök a közelmúltban egy <a href="https://infostart.hu/gazdasag/2019/11/03/matolcsy-gyorgy-egy-uj-globalis-valutara-cserelne-le-az-eurot">cikket publikált</a> az eurózóna problémáiról, lényegében reménytelen vállalkozásnak beállítva a közös pénzen alapuló monetáris rendszert, amely a tagjai legtöbbjének nem járt előnnyel. Arról is írt, hogy létre kellene hozni egy kilépési mechanizmust, továbbá az eurót egy új globális valutára cserélné le.</p>
      <p>Ezzel kapcsolatban a Versenyképességi Tanács keddi ülése után az <a href="https://mfor.hu/cikkek/makro/varga-mihaly-kiallt-az-euro-mellett--eros-uzenetet-kuldve-a-jegybankelnoknek.html">mfor.hu</a> kérdezte Varga Mihályt. A pénzügyminiszter az unió egyik legígéretesebb, de befejezetlen kezdeményezésének nevezte az eurót. Rögzítette: uniós tagságunkkal vállaltuk az euró bevezetését. Bár nincs céldátum a közös pénz magyarországi bevezetésére, de szavaiból az derült ki, hogy a kormány nem tett le tervéről, az euró használatától. Jelezte, hogy ő is lát intézményes problémákat az eurózónában, de világossá tette, hogy a kormány Magyarországot ebben a monetáris keretben képzeli el, nem másban.</p>
      <p>
        <i>Nyitókép: Pixabay</i>
      </p>
    </article>
  </body>
</html>