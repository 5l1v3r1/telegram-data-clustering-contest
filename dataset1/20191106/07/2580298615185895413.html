<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://filmserver.cz/clanek/15353/kinopremiery-45-tyden/"/>
    <meta property="og:site_name" content="filmserver.cz"/>
    <meta property="article:published_time" content="2019-11-06T07:30:00+00:00"/>
    <meta property="og:title" content="Kinopremiéry: Tintoretto se účastní bitvy u Midway, kde potkává ženskou na vrcholu"/>
    <meta property="og:description" content="Zima se blíží, na což distributoři reagují, protože na začátku měsíce se v kinech můžete těšit na deset rozličných novinek. Největším lákadlem mezi nimi bude určitě nová verze Bitvy u Midway v režii Rolanda Emmericha."/>
  </head>
  <body>
    <article>
      <h1>Kinopremiéry: Tintoretto se účastní bitvy u Midway, kde potkává ženskou na vrcholu</h1>
      <h2>Zima se blíží, na což distributoři reagují, protože na začátku měsíce se v kinech můžete těšit na deset rozličných novinek. Největším lákadlem mezi nimi bude určitě nová verze <i>Bitvy u Midway</i> v režii Rolanda Emmericha.</h2>
      <address><time datetime="2019-11-06T07:30:00+00:00">06 Nov 2019, 07:30</time> by <a rel="author">Vratislav Šálek</a></address>
      <p><a href="https://filmserver.cz/bitva-u-midway-film-175112/">Bitva u Midway</a> (<b>Midway</b>) (Vertical Ent.)</p>
      <figure>
        <img src="https://filmserver.cz/img/60367.jpg"/>
      </figure>
      <p>Další filmová verze jedné z nejslavnějších bitev druhé světové války přichází do kin. Svou vizi divákům přináší tentokráte režisér <a href="https://filmserver.cz/roland-emmerich-osoba-16596/">Roland Emmerich</a>, což znamená, že ti by se měli těšit na velkolepou akci, kterou je tento tvůrce proslulý. O příběh asi tak úplně nepůjde, zda to bude vadit, je otázka. Hodnocení ani komentáře dosud neexistují, tudíž je třeba se řídit jen jménem tvůrce a pak také výborným obsazením, v němž se objeví <a href="https://filmserver.cz/luke-evans-osoba-125330/">Luke Evans</a>, <a href="https://filmserver.cz/woody-harrelson-osoba-93989/">Woody Harrelson</a>, <a href="https://filmserver.cz/patrick-wilson-osoba-102378/">Patrick Wilson</a>, <a href="https://filmserver.cz/mandy-moore-osoba-85671/">Mandy Moore</a>, <a href="https://filmserver.cz/ed-skrein-osoba-749102/">Ed Skrein</a>, <a href="https://filmserver.cz/dennis-quaid-osoba-57099/">Dennis Quaid</a> nebo <a href="https://filmserver.cz/aaron-eckhart-osoba-85312/">Aaron Eckhart</a>. Tak uvidíme, jaké budou recenze. Premiéra týdne. <br/><b>Synopse: </b>Bitva u Midway znamenala zlom na pacifickém bojišti druhé světové války. Velkofilm ukazuje nejen pozadí celého konfliktu, ale také bitvu samotnou a přiblíží ji i z pohledu japonské armádní elity.</p>
      <figure>
        <iframe src="https://www.youtube.com/embed/GBGOzsmRiEo" width="640" height="360" data-service="Youtube" scrolling="no"/>
        <figcaption>Oficiální český trailer filmu Bitva u Midway / Midway</figcaption>
      </figure>
      <p><a href="https://filmserver.cz/slayer-the-repentless-killogy-film-175785/">Slayer: The Repentless Killogy</a> (<b>Slayer: The Repentless Killogy</b>) (Aerofilms)</p>
      <figure>
        <img src="https://filmserver.cz/img/61553.jpg"/>
      </figure>
      <p>Oficiálně pouze ve středu 6. října je v kinech k vidění záznam koncertu thrashmetalové kapely Slayer, který byl natočen v Los Angeles v srpnu 2017. O jeho režii se postaralo duo <a href="https://filmserver.cz/bj-mcdonnell-osoba-321044/">BJ McDonnell</a> a <a href="https://filmserver.cz/wayne-isham-osoba-30362/">Wayne Isham</a>, přičemž první jmenovaný je i scenáristou. Kapela si navíc pro své fanoušky připravila příjemné překvapení v podobě krátkého hororového předfilmu, který předchází koncertnímu show. Ohlasy ani komentáře neexistují, pro podobné počiny jsou ale pochopitelně zbytečné. Milovníci tvrdší muziky si určitě nenechají ujít. <br/><b>Synopse: </b>Kapela Slayer působí na scéně téměř čtyři dekády. Její členové mají své místo v historii metalu jisté. Na závěr kariéry ještě chystají ofenzivu na filmové plátno s koncertním snímkem, který byl nasnímán 5. srpna 2017 v Los Angeles. Nebyli by to ale Slayeři, kdyby si pro své fanoušky nepřichystali nějakou chuťovku. Tou je krátký hororový příběh, který celému koncertu předchází.</p>
      <figure>
        <iframe src="https://www.youtube.com/embed/mhorOatc8mA" width="640" height="360" data-service="Youtube" scrolling="no"/>
        <figcaption>Český trailer filmu Slayer: The Repentless Killogy / Slayer: The Repentless Killogy</figcaption>
      </figure>
      <p><a href="https://filmserver.cz/pardon-nezastihli-jsme-vas-film-175658/">Pardon, nezastihli jsme vás</a> (<b>Sorry We Missed You</b>) (Film Europe)</p>
      <figure>
        <img src="https://filmserver.cz/img/61527.jpg"/>
      </figure>
      <p>Britsko-francouzsko-belgické drama spoléhá na silné sociální téma, o čemž svědčí i režírující <a href="https://filmserver.cz/ken-loach-osoba-1564/">Ken Loach</a>, který je podobnou tematikou známý. Jeho jméno je vlastně tím jediným, co by mělo českého diváka nalákat, protože v obsazení se neobjeví nikdo povědomý. Ohlasy a hodnocení jsou vesměs velmi spokojené, takže to vypadá, že pro zájemce půjde o sázku na jistotu. Evropská premiéra týdne. <br/><b>Synopse: </b>Ricky (<a href="https://filmserver.cz/kris-hitchen-osoba-518997/">Kris Hitchen</a>) a jeho rodina už od roku 2008 svádí nerovný boj s dluhy. Příležitost vybojovat si znovu trochu nezávislosti přichází s novou lesklou dodávkou a šancí rozjet franšízu jako samostatný kurýr. Je to tvrdá práce a ani práce jeho ženy (<a href="https://filmserver.cz/debbie-honeywood-osoba-808444/">Debbie Honeywood</a>) jako pečovatelky není snadnější. Rodinná jednotka je silná, když ale přijdou tlaky z různých stran, všechno se začíná hroutit. <br/><b>Zajímavost:</b> Představitel hlavní role <a href="https://filmserver.cz/kris-hitchen-osoba-518997/">Kris Hitchen</a> se při jejím ztvárnění inspiroval vlastními zkušenostmi z dob, kdy pracoval jako instalatér.</p>
      <figure>
        <iframe src="https://www.youtube.com/embed/F_xoXg9nFxI" width="640" height="360" data-service="Youtube" scrolling="no"/>
        <figcaption>Český trailer filmu Pardon, nezastihli jsme vás / Sorry We Missed You</figcaption>
      </figure>
      <p><a href="https://filmserver.cz/bozi-laska-film-175657/">Boží láska</a> (<b>Divino Amor</b>) (Aerofilms)</p>
      <figure>
        <img src="https://filmserver.cz/img/61554.jpg"/>
      </figure>
      <p>Koprodukční erotické drama má poměrně atraktivní téma a odehrává se v exotickém prostředí daleké Brazílie. A to je také to jediné, co může diváka na první pohled upoutat, protože režisérem je mladý a zatím ne tak zkušený a známý <a href="https://filmserver.cz/gabriel-mascaro-osoba-777003/">Gabriel Mascaro</a> a ani obsazení na tom není o moc lépe. Škoda je, že ohlasy, kterých tedy není moc, nejsou tak nadšené a hovoří spíše o zklamání a laciném podobenství. Tak uvidíme, zda si v klubových kinech najde snímek svého diváka. <br/><b>Synopse: </b>V roce 2027 už se v Brazílii neuctívá Bůh na mších, ale na tanečních parties a pro rozhřešení si můžete dojet do drive-thru zpovědnice. Navzdory svým pracovním povinnostem dělá úřednice Joana (<a href="https://filmserver.cz/dira-paes-osoba-147225/">Dira Paes</a>) vše pro to, aby co nejvíce párům zabránila v rozvodu. Pomáhá jí v tom společenství Boží láska, které se manželům prostřednictvím modliteb a nezvyklých sexuálních praktik snaží navrátit blízkost, víru i touhu. Sama Joana ale prochází těžkou krizí, která její vírou hluboce otřásá.</p>
      <figure>
        <iframe src="https://www.youtube.com/embed/IizdSngs1Tc" width="640" height="360" data-service="Youtube" scrolling="no"/>
        <figcaption>Český trailer filmu Boží láska / Divino Amor</figcaption>
      </figure>
      <p><a href="https://filmserver.cz/fany-a-pes-film-175659/">Fany a pes</a> (<b>Fritzi: A Revolutionary Tale</b>) (Pilot Film)</p>
      <figure>
        <img src="https://filmserver.cz/img/61082.jpg"/>
      </figure>
      <p>Z větší části německý animovaný film je nejpřínosnější v tom, že dětským divákům ukáže, jak to vypadalo ve Východním Německu těsně před pádem Berlínské zdi. Režírující duo <a href="https://filmserver.cz/matthias-bruhn-osoba-807845/">Matthias Bruhn</a> a debutující <a href="https://filmserver.cz/ralf-kukula-osoba-807846/">Ralf Kukula</a> ho samozřejmě doplnilo klasickým a zřejmě i předvídatelným příběhem, ten ale není až tak důležitý. Ohlasů je zatím naprosté minimum, vzhledem k tomu, že plakáty ani trailery nevypadají úplně zle, by ale mohlo jít o to lepší, co současná evropská animace nabízí. Premiéra, která by mohla bavit i dospělé. <br/><b>Synopse: </b>Dvanáctiletá Fany se na konci léta roku 1989 v Lipsku stará o Sputnika, psa své nejlepší kamarádky Sophie, která odjela s maminkou na prázdniny do Maďarska. Když se ale dívka na začátku školního roku neobjeví v lavici, začíná Fany tušit, že její kamarádka uprchla s rodinou na západ. Ze třídy najednou mizí i další děti a pro Fany začíná dobrodružství při hledání kamarádky, které ji zavede do víru pravidelných pondělních demonstrací, na státní hranici, ale zapříčiní i konflikty s její prorežimní učitelkou. Zdá se tedy, že se věci začínají dávat do pohybu.</p>
      <figure>
        <iframe src="https://www.youtube.com/embed/VXrLKRa8JPU" width="640" height="360" data-service="Youtube" scrolling="no"/>
        <figcaption>Český trailer filmu Fany a pes / Fritzi: A Revolutionary Tale</figcaption>
      </figure>
      <p><a href="https://filmserver.cz/tintoretto-rebel-z-benatek-film-175656/">Tintoretto - rebel z Benátek</a> (<b>Tintoretto. A Rebel in Venice</b>) (Aerofilms)</p>
      <figure>
        <img src="https://filmserver.cz/img/61525.jpg"/>
      </figure>
      <p>Občasný cyklus Umění v kině přináší již od pondělí 4. listopadu do vybraných kin italský dokument, který oslavuje pět set let od narození Tintoretta - jednoho z nejslavnějších malířů italské renesance. O jeho režii se postaral debutující <a href="https://filmserver.cz/giuseppe-domingo-romano-osoba-807830/">Giuseppe Domingo Romano</a>, který diváky láká na atraktivní procházku po umělcově rodných Benátkách a pochopitelně ukáže i jeho stěžejní obrazy a prozradí i něco o jejich vzniku. Hlasovou průvodkyní snímku je <a href="https://filmserver.cz/helena-bonham-carter-osoba-121365/">Helena Bonham Carter</a>, objeví se tu ale i poměrně slavný filmař <a href="https://filmserver.cz/peter-greenaway-osoba-11034/">Peter Greenaway</a>. Premiéra pro milovníky umění. <br/><b>Synopse: </b>Před pěti sty lety se narodil geniální Benátčan Tintoretto, jeden z největších představitelů italské renesance. Dokument hlasem <a href="https://filmserver.cz/helena-bonham-carter-osoba-121365/">Heleny Bonham Carter</a> připomene malířův nespoutaný život, jeho impozantní dílo i soupeření s dalšími slavnými umělci své doby. Odhalí také, jak se v jeho tvorbě obtiskla morová rána, která slavné město zasáhla uprostřed umělcova nejsilnějšího období.</p>
      <figure>
        <iframe src="https://www.youtube.com/embed/NAQP9kLH1aE" width="640" height="360" data-service="Youtube" scrolling="no"/>
        <figcaption>Český trailer filmu Tintoretto - rebel z Benátek / Tintoretto. A Rebel in Venice</figcaption>
      </figure>
      <p><a href="https://filmserver.cz/zenska-na-vrcholu-film-175782/">Ženská na vrcholu</a> (Bioscop)</p>
      <figure>
        <img src="https://filmserver.cz/img/61555.jpg"/>
      </figure>
      <p>Zima se blíží, a jelikož jsou u nás komedie z tohoto ročního období čím dál populárnější, jedna z nich už útočí na kina. Moc se o ní rozepisovat asi nemá smysl, protože většina diváků už ví, na čem je po zhlédnutí traileru a plakátu. Takže snad jen telegraficky, za režií a částečně i scénářem stojí <a href="https://filmserver.cz/lenka-kny-osoba-745528/">Lenka Kny</a>, jejíž filmografie mluví za vše a v divácky atraktivním obsazení ztvárnili hlavní role <a href="https://filmserver.cz/anna-polivkova-osoba-156264/">Anna Polívková</a>, <a href="https://filmserver.cz/martin-dejdar-osoba-161350/">Martin Dejdar</a> a <a href="https://filmserver.cz/marek-nemec-osoba-732764/">Marek Němec</a>, objeví se ale i <a href="https://filmserver.cz/boleslav-polivka-osoba-153945/">Boleslav Polívka</a>, <a href="https://filmserver.cz/jana-preissova-osoba-156821/">Jana Preissová</a> nebo <a href="https://filmserver.cz/jana-krausova-osoba-124685/">Jana Krausová</a>. Ohlasy ani hodnocení zatím neexistují a do premiéry to nebude lepší, očekávat se ale dá klasické české komediální peklo. Pravděpodobný komerční hit. <br/><b>Synopse: </b>Svobodná matka a úspěšná majitelka biokavárny Helena (<a href="https://filmserver.cz/anna-polivkova-osoba-156264/">Anna Polívková</a>) odjíždí na popud své tety Ely (<a href="https://filmserver.cz/jana-krausova-osoba-124685/">Jana Krausová</a>) s nadšeným osmiletým synem strávit advent na horách. Rázem se tak ocitá na vysokohorské chatě Samota. Ač o žádné seznamování nestojí, potká tu dva muže. Jedním je horal a milovník adrenalinových sportů Richard (<a href="https://filmserver.cz/martin-dejdar-osoba-161350/">Martin Dejdar</a>), druhým pak jeho bratr (<a href="https://filmserver.cz/marek-nemec-osoba-732764/">Marek Němec</a>), vážený člen horské služby a milovník žen a zábavy. A aby toho nebylo málo, za Helenou vyráží ještě její rodiče, protože jsou Vánoce a rodina musí být pohromadě.</p>
      <figure>
        <iframe src="https://www.youtube.com/embed/Dwc58Ic6ops" width="640" height="360" data-service="Youtube" scrolling="no"/>
        <figcaption>Originální trailer filmu Ženská na vrcholu</figcaption>
      </figure>
      <p><a href="https://filmserver.cz/komunismus-a-sit-aneb-konec-zastupitelske-demokracie-film-175781/">Komunismus a síť aneb Konec zastupitelské demokracie</a> (Background Films) <br/>Už jen dlouhý název českého dokumentu znalejšímu divákovi evokuje, že jde o počin nestora a naprosté legendy tuzemského dokumentárního filmu <a href="https://filmserver.cz/karel-vachek-osoba-12198/">Karla Vachka</a>. Ten se tentokráte pustil do obšírných úvah o současné společnosti, politickém systému, filozofii, náboženství i umění. Kdo tvůrce zná, dobře ví, že nepůjde o jednoduchou a jednoznačně interpretovatelnou podívanou, i proto nemá moc smysl se řídit jednotlivými ohlasy. Tou nejdůležitější informací je tentokráte to, že autor se zcela "utrhl ze řetězu" a snímku vyměřil neskutečnou a asi jen těžce stravitelnou stopáž téměř šesti hodin! V kinech je tedy promítán na několik částí a s přestávkami. Premiéra pro naprosté fajnšmekry. <br/><b>Synopse: </b>Monumentální dokument rozdělený do čtyř dílů prozkoumává současnou politiku, filozofii, náboženství i umění. Padesát let od Pražského jara a třicet od Sametové revoluce bilancuje společenský vývoj a jedinou možnost vidí v přímé demokracii, kterou umožní propojení lidstva počítačovou sítí. Středobodem všeho dění je sborovna katedry dokumentu na pražské FAMU, kam si <a href="https://filmserver.cz/karel-vachek-osoba-12198/">Karel Vachek</a> zval k disputacím a natáčel své studenty a významné současníky.</p>
      <figure>
        <iframe src="https://www.youtube.com/embed/vgF3Gi4hIeY" width="640" height="360" data-service="Youtube" scrolling="no"/>
        <figcaption>Originální trailer filmu Komunismus a síť aneb Konec zastupitelské demokracie</figcaption>
      </figure>
      <p><a href="https://filmserver.cz/ukradeny-stat-film-175783/">Ukradený stát</a> (D1film)</p>
      <figure>
        <img src="https://filmserver.cz/img/61556.jpg"/>
      </figure>
      <p>Slovensko-český dokument měl být původně primárně o tom, kam došla česko-slovenská společnost po třiceti letech od pádu komunismu a co by ji mohlo čekat v budoucnu. Tragická událost v podobě nájemné vraždy novináře Jána Kuciaka a jeho snoubenky ale vyznění dost změnila a dodala snímku temnou konturu. Režii a scénář obstarala <a href="https://filmserver.cz/zuzana-piussi-osoba-743947/">Zuzana Piussi</a>, která už s podobnými tématy zkušenost má, takže nezbývá než věřit, že se jí snímek povedl a alespoň něco nového v něm odhalí. Ohlasů je naprosté minimum, tudíž nemá smysl se jimi jakkoli zabývat. Zajímavá premiéra. <br/><b>Synopse: </b>Třicet let od listopadu 1989 se v postsocialistickém bloku začínají projevovat demokratické deficity i větší, či menší kritické propady právního státu. Jsou to anomálie, nebo se vynořují zárodky nového společenského zřízení, které ještě nemá jméno?</p>
      <figure>
        <iframe src="https://www.youtube.com/embed/DK1f2jIvTQo" width="640" height="360" data-service="Youtube" scrolling="no"/>
        <figcaption>Originální trailer filmu Ukradený stát</figcaption>
      </figure>
      <p><a href="https://filmserver.cz/dalava-film-175784/">Dálava</a> (AČFK)</p>
      <figure>
        <img src="https://filmserver.cz/img/61557.jpg"/>
      </figure>
      <p>Tuzemský dokument, který byl k vidění na letošním karlovarském festivalu, se těší poměrně nadšeným ohlasům a vysokým hodnocením. Režisér a spoluscenárista <a href="https://filmserver.cz/martin-marecek-osoba-171664/">Martin Mareček</a> v něm přináší příběh otce a syna, kteří cestují z Brna za mužovou exmanželkou a synovou matkou do Ruska a při tom se vzájemně poznávají. Nejchválenější jsou právě oba aktéři, kteří jsou prý zábavní i dojemní a hlavní síla filmu tkví v naprosté přirozenosti a dialozích, které napsal sám život. Chválen je i originální filmařský přístup a celková unikátnost snímku. <br/><b>Synopse: </b>Vít a jeho syn Gríša se těsně před koncem prázdnin vydávají z Brna na dlouhou cestu do Ruska. Jen co nastoupí do auta, syn si hned nasazuje sluchátka a otec se noří do vzpomínek. Ani tak ale nemůžou jeden druhému uniknout. Je tu však jedna možnost, která je může opět sblížit - společné pátrání. Co ale skutečně hledají? <br/><b>Zajímavost: </b>Hlavní hrdiny snímku sledoval tvůrce pět let.</p>
      <figure>
        <iframe src="https://www.youtube.com/embed/mjZKynSINV0" width="640" height="360" data-service="Youtube" scrolling="no"/>
        <figcaption>Originální trailer filmu Dálava</figcaption>
      </figure>
    </article>
  </body>
</html>