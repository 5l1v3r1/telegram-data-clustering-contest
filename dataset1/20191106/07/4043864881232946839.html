<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/6/7231127/"/>
    <meta property="og:site_name" content="Українська правда"/>
    <meta property="article:published_time" content="2019-11-06T07:50:46+00:00"/>
    <meta property="og:title" content="Вишинський знову не приїде в Київ на суд"/>
    <meta property="og:description" content="Головний редактор “РИА Новости Україна” Кирило Вишинський, якого Україна видала Росії в рамках обміну “35 на 35”, вийшов з лікарні, але на засідання суду 6 листопада у Київ не приїде."/>
  </head>
  <body>
    <article>
      <h1>Вишинський знову не приїде в Київ на суд</h1>
      <address>
        <time datetime="2019-11-06T07:50:46+00:00">06 Nov 2019, 07:50</time>
      </address>
      <p>Головний редактор "РИА Новости Україна" Кирило Вишинський, якого Україна видала Росії в рамках обміну "35 на 35", вийшов з лікарні, але на засідання суду 6 листопада у Київ не приїде.</p>
      <p><b>Джерело:</b> російське агентство ТАСС, коментар адвоката Вишинського Андрія Доманського УП</p>
      <p><b>Пряма мова Вишинського:</b> "Сьогодні вранці виписаний з Першого меду (Першого державного медичного університету ім. Сеченова, – ред.), де проходив медичне обстеження. І просто фізично не можу опинитися (в Києві, – ред.).</p>
      <p>Оскільки у мене були певні проблеми і в тюрмі, а там медицина символічна, то зараз дізнаюся багато не завжди цікавого і приємного. І, на жаль, ці процеси затягнуться".</p>
      <p><b>Пряма мова Доманського:</b> "Засідання призначене на сьогодні на 13:00 у Подільському суді Києва. Те, що Кирило Вишинський виписаний з лікарні, я не можу ні підтвердити, ні спростувати, бо сьогодні ще з ним не спілкувався. Станом на вчора він ще був у лікарні".</p>
      <p><b>Деталі:</b> Він додав, що сам він на засіданні суду буде присутній і що сьогодні ще буде спілкуватися зі своїм клієнтом.</p>
      <p>Якщо Вишинський не зможе з’явитися в суд, то адвокат клопотатиме про перенесення розгляду його справи, враховуючи стан його здоров’я.</p>
      <p>Доманський також додав, що засідання не переноситимуть вічно. Якщо здоров’я Вишинського не дозволятиме йому прибувати в Київ, то адвокат клопотатиме про можливість відеозв’язку, як це передбачено КПК.</p>
      <p>Доманський запевняє, що Вишинський не уникає суду, а навпаки прагне, щоб "ця справа не зупинялась, а рухалась далі, оскільки налаштований отримати виправдальний вирок".</p>
      <p><b>Що було раніше:</b> Вишинський не зміг прибути на суд у вересні через його <a href="https://www.pravda.com.ua/news/2019/09/13/7226207/">госпіталізацію.</a></p>
      <p>
        <b>Передісторія:</b>
      </p>
      <ul>
        <li>Раніше Вишинський заявив, що <a href="https://www.pravda.com.ua/news/2019/09/7/7225609/">повернеться </a>в Україну, щоб "довести свою невинуватість".</li>
        <li>7 вересня Вишинський в рамках масштабного <a href="https://www.pravda.com.ua/news/2019/09/7/7225603/">обміну утримуваними особами </a>за формулою "35 на 35" був доставлений з Києва в Москву.</li>
        <li>Суд <a href="https://www.pravda.com.ua/rus/news/2018/05/15/7180379/">заарештував </a>Кирила Вишинського у травні 2018 року за підозрою у держзраді після обшуків СБУ в офісі "РІА Новости-Україна".</li>
        <li>28 серпня суд скасував рішення про арешт від 19 липня, коли Вишинському продовжили запобіжний захід на 2 місяці, і <a href="https://www.pravda.com.ua/rus/news/2019/08/28/7224636/">випустив його </a>під особисте зобов'язання.</li>
        <li>Вишинський провів за ґратами 1 рік і 3 місяці.</li>
        <li>Кирила Вишинського не було у списках на можливий обмін утримуваними особами з Росією, тому що він про такий обмін не просив і не визнавав свою провину у справі про держзраду.</li>
        <li>Наразі у Росії Вишинський взявся знімати <a href="https://www.pravda.com.ua/news/2019/10/30/7230491/">пропаганду</a> про "людей Донбасу".</li>
      </ul>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/10/30/7230491/"/>
        <a href="https://www.pravda.com.ua/news/2019/10/21/7229677/"/>
        <a href="https://www.pravda.com.ua/news/2019/10/7/7228346/"/>
      </related>
    </article>
  </body>
</html>