<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/u-mzs-chehiyi-zayavili-pro-nezminnu-poziciyu-schodo-okupaciyi-krimu-328745_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T19:32:00+00:00"/>
    <meta property="og:title" content="У МЗС Чехії заявили про незмінну позицію щодо окупації Криму"/>
    <meta property="og:description" content="Не вперше Томашу Петршічеку доводиться відмежовуватися від дій президента Мілоша Земана та інших політиків Чехії."/>
  </head>
  <body>
    <article>
      <h1>У МЗС Чехії заявили про незмінну позицію щодо окупації Криму</h1>
      <h2>Не вперше Томашу Петршічеку доводиться відмежовуватися від дій президента Мілоша Земана та інших політиків Чехії.</h2>
      <address>
        <time datetime="2019-11-06T19:32:00+00:00">06 Nov 2019, 19:32</time>
      </address>
      <p>Очільник Міністерства закордонних справ <a href="https://dt.ua/WORLD/sluzhba-bezpeki-chehiyi-vidzvituvala-pro-likvidaciyu-rosiyskoyi-shpigunskoyi-merezhi-326939_.html"><b>Чехії</b></a> Томаш Петршічек заявив про те, що його країна не змінила позиції щодо тимчасової окупації Криму Росією й продовжує підтримувати територіальну цілісність України.</p>
      <p>"Моя країна разом з позицією Європейського союзу повністю підтримує територіальну цілісність та суверенітет України, включно з анексованим Кримом", – заявив він в інтерв'ю "<a href="https://www.radiosvoboda.org/a/news-chehiya-petrshichek-krym/30256530.html">Радіо Свобода</a>".</p>
      <p>За словами Петршічека, під час візиту до України на початку року він мав зустріч із лідером кримських татар Мустафою Джемілєвим, з представниками Меджлісу кримських татар і він запевнив їх у незмінності курсу Чехії.</p>
      <p>Як повідомлялося, президент Чехії Мілош Земан запросив на офіційний прийом представників організації "Къырым бирлиги". Ця колаборантська структура була створена російськими спецслужбами в якості лояльного до Кремля "замінника" Меджлісу кримськотатарського народу, який російські окупанти заборонили, звинувативши в екстремізмі.</p>
      <p>Зустріч колаборантів із Земаном російські пропагандисти представили як доказ того, що <b><a href="https://dt.ua/WORLD/prezident-chehiyi-viznav-okupovaniy-krim-chastinoyu-rosiyi-zmi-327929_.html">президент Чехії начебто визнав Крим російським</a></b>.</p>
      <p>Міністр закордонних справ Чехії Томаш Петршичек засудив запрошення колаборантів на прийом до президента країни.</p>
      <p>Посольство України в Чехії висловило протест і назвало зустріч Земана з "Къырым бирлиги" провокацією. У посольстві висловили надію, що офіційні особи і державні органи Чехії, уряд якої засудив російську анексію Криму, надалі утримуватимуться від будь-яких контактів із представниками окупаційної адміністрації та кримськими колаборантами.</p>
      <p><b><a href="https://dt.ua/UKRAINE/vizitom-krimskih-kolaboracionistiv-do-zemanu-zacikavilisya-sbu-i-prokuratura-ark-328058_.html">Прокуратура АРК пообіцяла перевірити ці факти і доручила СБУ</a></b> ідентифікувати осіб, які порушили українське міграційне законодавство.</p>
      <footer>За матеріалами: <a href="https://dt.ua/go/aHR0cDovL3d3dy5yYWRpb3N2b2JvZGEub3Jn">Радіо Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>