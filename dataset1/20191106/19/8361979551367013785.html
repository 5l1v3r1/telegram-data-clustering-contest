<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/health/nutrition/drobove-harchuvannya-shcho-ce-i-skilki-raziv-na-den-potribno-jisti-50052024.html"/>
    <meta property="og:site_name" content="НВ"/>
    <meta property="article:published_time" content="2019-11-06T19:14:00+00:00"/>
    <meta property="og:title" content="Три, п’ять, шість? Чи є користь від дробового харчування і скільки разів на день потрібно їсти"/>
    <meta property="og:description" content="Скільки разів на день потрібно їсти і чи можна пропускати сніданок або обід? І взагалі, чи впливає все це на ваші успіхи у схудненні?"/>
  </head>
  <body>
    <article>
      <h1>Три, п’ять, шість? Чи є користь від дробового харчування і скільки разів на день потрібно їсти</h1>
      <h2>Скільки разів на день потрібно їсти і чи можна пропускати сніданок або обід? І взагалі, чи впливає все це на ваші успіхи у схудненні?</h2>
      <address><time datetime="2019-11-06T19:14:00+00:00">06 Nov 2019, 19:14</time> by <a rel="author">Настася Князева</a></address>
      <p>Думка про те, що їсти потрібно часто і потроху популярна на Заході з 1980-х.</p>
      <p>У нас мода на дробове харчування почалася пізніше. Три основних прийоми їжі і два-три перекуси — золотий стандарт, як для схуднення, так і для набору м’язової маси. Таке харчування настійно рекомендує більшість тренерів.</p>
      <p>Одним воно підходить. Для інших перетворюється на додаткове поглинання калорій і нескінченні турботи про перекуси, які потрібно взяти з собою. Але дієтологи <a href="https://edition.cnn.com/2017/06/02/health/mini-meals-food-drayer/index.html">заспокоюють</a>: звичне триразове харчування — не пережиток минулого, для більшості людей воно навіть <a href="https://www.healthline.com/nutrition/how-many-meals-per-day">краще за дробове</a>.</p>
      <h3>Чому три краще</h3>
      <p>Основний аргумент за п’яти- або шестиразове харчування — це горезвісний розгін метаболізму. Таким чином, наш організм представляється піччю, і щоб вона спалювала калорії, туди потрібно якомога частіше підкидати паливо.</p>
      <p>Але науково цей ефект довести не вдалося. Вчені протягом восьми тижнів <a href="https://www.ncbi.nlm.nih.gov/pubmed/19943985">спостерігали</a> за двома групами людей із зайвою вагою. В обох групах однаково урізали калорійність раціону. Але в одній групі розподілили калорії на три прийоми їжі, а в іншій — на шість. В результаті чоловіки і жінки з обох груп схудли, при цьому істотної різниці між тими, хто їв три рази і шість разів на день, не було.</p>
      <p>Серед переваг дробового харчування часто називають контроль над апетитом. Це здається логічним, адже чим частіше ми їмо, тим менше відчуваємо голод. Але дослідження <a href="https://www.ncbi.nlm.nih.gov/pubmed/22719910">доводять зворотне</a>. Підтримувати <a href="https://www.sciencedirect.com/science/article/abs/pii/S1751499110000545">цукор</a> в крові на більш низькому рівні теж, всупереч переконанням, простіше не на п’яти-, а на триразовому харчуванні.</p>
      <h3>Кому варто харчуватися п’ять разів</h3>
      <p>Дробове харчування актуальне, коли необхідно наростити м’язову масу, збільшивши споживання білка. Організм не може засвоїти багато білка за раз.</p>
      <p>Є наукове підтвердження того, що <a href="https://www.ncbi.nlm.nih.gov/pmc/articles/PMC2760315/">великі порції білка</a> варто розділяти на кілька маленьких. Але йдеться про випадки, коли доза білка істотно збільшена. Це правило актуальне для бодібілдерів, а не для тих, хто займається силовими тренуваннями кілька разів на тиждень.</p>
      <p>П’ятиразове харчування підходить для тих, кому зручно перекушувати і кого влаштовує своя вага. Якщо у людини є час для частої їжі і корисні продукти протягом дня завжди під рукою, якщо розмір порцій контролюється, а перекус не перетворюється на додатковий прийом їжі, так харчуватися можна.</p>
      <h3>П’ять, три і навіть два — варіанти норми</h3>
      <p>При нестачі часу і бажанні схуднути відмовитися від перекусів можна і потрібно. Метаболізм від того, що їжа не надходить в організм кожні 2,5 години, не сповільнитися.</p>
      <p>Тому панікувати, якщо не встиг перекусити, не варто. Навіть більше, здоровій людині можна періодично пропускати основні прийоми їжі. Тобто, намагатися впихнути в себе сніданок, коли не хочеться, не потрібно.</p>
      <p>Влаштовувати час від часу велику перерву між прийомами їжі, наприклад, від вечері до обіду наступного дня, корисно.</p>
      <p>На думку вчених, це <a href="https://www.healthline.com/nutrition/intermittent-fasting-metabolism">ефективний спосіб знизити вагу</a>. Якщо, звичайно, після перерви не змітати все з холодильника, намагаючись заповнити дефіцит калорій.</p>
    </article>
  </body>
</html>