<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/sadat-v-sliven-objavi-za-diskriminacija-spiraneto-na-dete-ot-gradina-zaradi-nepostavena-vaksina.html"/>
    <meta property="og:site_name" content="bTV Новините"/>
    <meta property="article:published_time" content="2019-11-06T19:33:00+00:00"/>
    <meta property="og:title" content="Съдът в Сливен обяви за дискриминация спирането на дете от градина заради непоставена ваксина"/>
    <meta property="og:description" content="Решението на съда ще бъде обжалвано, обяви главният държавен здравен инспектор"/>
  </head>
  <body>
    <article>
      <h1>Съдът в Сливен обяви за дискриминация спирането на дете от градина заради непоставена ваксина</h1>
      <h2>Решението на съда ще бъде обжалвано, обяви главният държавен здравен инспектор</h2>
      <address>
        <time datetime="2019-11-06T19:33:00+00:00">06 Nov 2019, 19:33</time>
      </address>
      <figure>
        <video src="https://vid.btv.bg/btvnews/2019/11/06/vaksini_1573062240-1.mp4"/>
      </figure>
      <p>Съдът в Сливен обяви за дискриминация спирането на дете от градина заради липсата на поставена ваксина. Така дебатът "За" или "Против" ваксините отново излезе на дневен ред.</p>
      <p>Мариана Енчева приветства решението на съда в Сливен и е сред противниците на задължителните ваксини:</p>
      <p>"Аз самата също съм решила да не слагам никакви ваксини, защото имам случай на усложнения с моето дете и вече съм наплашена", казва майката.</p>
      <p>Николай, който е ваксинирал и двете си деца, е на друго мнение – имунизация трябва да има, защото другото крие рискове.</p>
      <p>„Това е фактор за разпространяване на нещо, което отдавна сме се справили с него наново да се появи”, коментира Николай.</p>
      <p>От здравното министерство обявиха, че разпоредбите да не се допускат неимунизирани деца в яслите и детските градини имат за цел да предпази тези, които поради медицински причини не могат да бъдат имунизирани. Затова решението на съда ще бъде обжалвано, обяви главният държавен здравен инспектор.</p>
      <p>„Дискриминация ще бъде допускането на такива деца, защото ще заплашим здравето и живота на други невинни деца”, каза д-р Ангел Кунчев.</p>
      <p>„Не бива децата да бъдат ощетявани за това, че техният здравен статус е еди какъв си и да не бъдат допускани до детска градина, защото това е социализация, това е развитие на детето и не може заради тревогите на родителите да страдат децата”, заяви Пенка Георгиева.</p>
      <p>Дали ще има вълна от родители, които ще спрат да имунизират децата си, ще стане ясно след обжалването на делото.</p>
    </article>
  </body>
</html>