<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Eleccions-Generals-10-N-JEC-campanya-desmobilitzacio-Facebook-PSOE-Mes-Pais_0_2339166297.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T19:46:42+00:00"/>
    <meta property="og:title" content="La JEC desestima les denúncies contra la campanya de desmobilització de l'esquerra a Facebook"/>
    <meta property="og:description" content="Diu que està emparada per la llibertat d'expressió i no creu provat que el PP hi estigui al darrere"/>
  </head>
  <body>
    <article>
      <h1>La JEC desestima les denúncies contra la campanya de desmobilització de l'esquerra a Facebook</h1>
      <h2>Diu que està emparada per la llibertat d'expressió i no creu provat que el PP hi estigui al darrere</h2>
      <address>
        <time datetime="2019-11-06T19:46:42+00:00">06 Nov 2019, 19:46</time>
      </address>
      <p>La Junta Electoral Central (JEC) ha desestimat aquest dimecres la denúncia del PSOE i de Més País contra el PP i la campanya impulsada a Facebook i als carrers amb cartells amb el lema “10-N. No compteu amb mi. #Jonovoto”. La JEC no aprecia cap violació de la llei electoral perquè la campanya “està emparada pel dret fonamental de la llibertat d’expressió”. Tampoc considera provat que darrere de la campanya de desmobiltzació de l’esquerra hi hagi el PP. "No s'ha acreditat mínimament que aquesta formació pugui ser l'autora dels fets", afirma la resolució de la JEC. </p>
      <p>La campanya va consistir en una enganxada de cartells adreçats a votants del PSOE i d'Unides Podem, i en una pàgina web falsa amb el nom d'Íñigo Errejón fent una crida a no votar. Segons <i>Eldiario.es</i>, darrere de la campanya hi havia persones vinculades a una agència que treballa per al PP, tot i que la formació de Pablo Casado ha negat qualsevol relació amb la campanya.</p>
      <p>D'altra banda, la JEC també ha assegurat, davant d'alguns rumors difosos a través de les xarxes socials, que les paperetes electorals encapçalades amb el títol "Eleccions Generals novembre 19" són "perfectament vàlides", atès que la xifra "19" fa referència a l'any 2019 i no al 19 de novembre.</p>
    </article>
  </body>
</html>