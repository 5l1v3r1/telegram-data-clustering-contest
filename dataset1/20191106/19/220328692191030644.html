<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/stroyat-okolovrstniya-pt-ot-am-trakiya-do-mladost-406059.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T19:45:44+00:00"/>
    <meta property="og:title" content="Строят околовръстния път от АМ Тракия до Младост"/>
    <meta property="og:description" content="Съществуващият двулентов път ще бъде реконструиран в 6-лентов с две локални платна"/>
  </head>
  <body>
    <article>
      <h1>Строят околовръстния път от АМ Тракия до Младост</h1>
      <address><time datetime="2019-11-06T19:45:44+00:00">06 Nov 2019, 19:45</time> by <a rel="author">Редактори, сн. БГНЕС</a></address>
      <p>Стартираха същинските строителни дейности на участъка от над 6 км от Софийския околовръстен път в отсечката от пътен възел „Цариградско шосе“ до пътен възел „Младост“. С новото трасе ще се осигури връзка между автомагистралите „Струма” и „Тракия”, ще се улесни транзитният трафик от АМ „Европа“ и връзката с граничните пунктове с Турция и Гърция.</p>
      <p>Съществуващият двулентов път ще бъде реконструиран в 6-лентов с две локални платна за движение.</p>
      <p>По договор участъкът трябва да е готов в края на 2021 г. Инвестицията е за 142,7 млн. лв. с ДДС и средствата са от републиканския бюджет. От 22 октомври досега се извършваше подготовка за същинските строителни работи.</p>
      <p>Началото на проектния участък е при 35-и км, което е малко след края на пътния възел при пресичането на бул. „Цариградско шосе“ и Софийския околовръстен път. Краят е при 41-и км, където отсечката ще се свързва с реконструирания през 2012 г. участък от Софийския околовръстен път.</p>
      <p>Отсечката ще бъде с две платна с по 3 ленти за движение в посока или общо 6 ленти, средна разделителна ивица, разделителни ивици между локалите и директното трасе, 2 локални платна и тротоари.</p>
      <p>Пресичането на Софийския околовръстен път с по-големите пътни артерии в района ще се осъществява чрез 4 пътни възела - п. в. „Стар Лозенски път“, п. в. Патриарх Герман“, п. в. „Самоковско шосе“, п. в. „Младост“. Ще бъдат изградени 3 пешеходни надлеза и мостове над р. Искър и р. Кална.</p>
      <p>Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др.</p>
    </article>
  </body>
</html>