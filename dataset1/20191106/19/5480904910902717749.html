<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/reuters-podpis-obchodni-dohody-usa-a-ciny-se-mozna-protahne/1818056?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T19:28:00+00:00"/>
    <meta property="og:title" content="Reuters: Podpis obchodní dohody USA a Číny se možná protáhne"/>
    <meta property="og:description" content="Washington/Peking - Podpis obchodní dohody mezi Spojenými státy a Čínou se možná uskuteční až v prosinci, nikoliv do konce listopadu, jak se dosud předpokládalo. Agentuře Reuters to dnes řekl nejmenovaný zástupce americké vlády. Obě strany stále jednají o podmínkách dohody a místě setkání, ve hře je mimo jiné Švédsko nebo Švýcarsko. Čínská ambasáda ve Washingtonu informaci zatím nekomentovala."/>
  </head>
  <body>
    <article>
      <h1>Reuters: Podpis obchodní dohody USA a Číny se možná protáhne</h1>
      <address><time datetime="2019-11-06T19:28:00+00:00">06 Nov 2019, 19:28</time> by <a rel="author" href="http://www.ctk.cz/" target="_blank">ČTK</a></address>
      <p>Washington/Peking - Podpis obchodní dohody mezi Spojenými státy a Čínou se možná uskuteční až v prosinci, nikoliv do konce listopadu, jak se dosud předpokládalo. Agentuře Reuters to dnes řekl nejmenovaný zástupce americké vlády. Obě strany stále jednají o podmínkách dohody a místě setkání, ve hře je mimo jiné Švédsko nebo Švýcarsko. Čínská ambasáda ve Washingtonu informaci zatím nekomentovala.</p>
      <p>Obchodní dohoda se vyjednává v několika fázích, tu první mají podepsat prezidenti USA a Číny Donald Trump a Si Ťin-pching. Představitel Trumpovy administrativy přitom nevyloučil, že z první fáze dohody nakonec sejde, její uzavření je ale podle něj pravděpodobnější.</p>
      <p>Co se týče místa setkání, jednalo se o místech v Evropě i v Asii, za pravděpodobnější je považována evropská lokalita. Mluví se o Švédsku nebo o Švýcarsku. Trump údajně navrhl americký stát Iowa, o něm se ale už teď neuvažuje.</p>
      <p>O požadavku Pekingu, aby Washington zrušil cla uvalená na čínské zboží v září, se dále jedná. Pokrok na cestě k prozatímní dohodě to ale patrně nenaruší, uvedl vládní zdroj. Číňané se podle něj snaží uzavřít dohodu rychle - mají za to, že kvůli hrozbě Trumpova impeachmentu, tedy procesu odvolání z funkce, dosáhnou lepších podmínek.</p>
      <p>Očekává se, že součástí prozatímní obchodní dohody bude zrušení amerických cel na čínské zboží - telefonů, laptopů a hraček - v objemu 156 miliard dolarů (3,6 bilionu Kč) ročně, které se Washington chystal zavést 15. prosince. Čína se podle lidí blízkých vyjednávání snaží dosáhnout toho, aby USA zrušily i dříve uvalená cla na čínské zboží.</p>
      <p>Peking ale podle jednoho ze zdrojů agentury Reuters na Washington naléhá, aby zrušil také v září zavedená patnáctiprocentní cla na čínský dovoz v roční hodnotě 125 miliard dolarů. Čína by také ráda viděla odstranění dříve uvalených 25procentních cel na zboží, jako jsou stroje, polovodiče nebo nábytek.</p>
    </article>
  </body>
</html>