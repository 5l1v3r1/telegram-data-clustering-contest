<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/dOaPAj/russer-doemt-tiltvungent-psykisk-helsevern-etter-drapsforsoek-paa-butikk-i-oslo"/>
    <meta property="og:site_name" content="Aftenbladet"/>
    <meta property="article:published_time" content="2019-11-06T19:48:26+00:00"/>
    <meta property="og:title" content="Russer dømt til tvungent psykisk helsevern etter drapsforsøk på butikk i Oslo"/>
    <meta property="og:description" content="En russisk statsborger (20) som var tiltalt for drapsforsøk på to personer i en butikk i Oslo i januar, er i Oslo tingrett dømt til tvungent psykisk helsevern."/>
  </head>
  <body>
    <article>
      <h1>Russer dømt til tvungent psykisk helsevern etter drapsforsøk på butikk i Oslo</h1>
      <h2>En russisk statsborger (20) som var tiltalt for drapsforsøk på to personer i en butikk i Oslo i januar, er i Oslo tingrett dømt til tvungent psykisk helsevern.</h2>
      <address><time datetime="2019-11-06T19:48:26+00:00">06 Nov 2019, 19:48</time> by <a rel="author">NTB</a></address>
      <p>Det var 17. januar i år at den 20 år gamle mannen knivstakk en 26 år gammel kvinne i ryggen på en Kiwi-butikk i Møllergata. Kvinnen ble påført livstruende skader og lå flere dager i koma.</p>
      <p>Kort tid etter skal han ha forsøkt å drepe en av butikkens mannlige ansatte, ved å gjentatte ganger ha forsøkt å stikke ham med kniv. Mannen gjorde kraftig motstand, og ble ikke skadd, heter det tiltalen.</p>
      <p>Russeren var ifølge tiltalen fra Det nasjonale statsadvokatembetet psykotisk under knivangrepet, og onsdag falt dommen om tvungent psykisk helsevern.</p>
      <p>Rettens begrunnelse er at det i dag en «nærliggende og kvalifisert fare for gjentakelse av alvorlige voldslovbrudd».</p>
      <p>Mannen ble etter angrepet siktet for terror. I avhør sa russeren at han ønsket å drepe flere mennesker, men han endret senere forklaring. Terrorsiktelsen ble frafalt i februar.</p>
      <p>Russerens forsvarer, advokat Ola Lunde, opplyste etter knivstikkingen at det var mistanke om at hans klient lider av schizofreni.</p>
      <p>20-åringen har siden 27. mars vært innlagt på Dikemark, der han er undergitt høyeste sikkerhetsnivå.</p>
      <p>Rettssaken gikk i Oslo tingrett fra 15. til 18. oktober.</p>
    </article>
  </body>
</html>