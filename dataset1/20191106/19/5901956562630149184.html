<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/timeout/clanek/video-ni-za-obcutljive-grozljivo-dejanje-nogometasa-nekateri-zanj-zahtevajo-zapor-246557"/>
    <meta property="og:site_name" content="Slovenske novice"/>
    <meta property="article:published_time" content="2019-11-06T19:20:00+00:00"/>
    <meta property="og:title" content="VIDEO (ni za občutljive): Grozljivo dejanje nogometaša, nekateri zanj zahtevajo zapor"/>
    <meta property="og:description" content="GORNJA JELENSKA – Pred dobrim letom so se hrvaški nogometaši znašli na naslovnicah vseh mogočih medijev, ko so postali svetovni podprvaki, tokrat pa je eden od njih dobil publiciteto zaradi drug..."/>
  </head>
  <body>
    <article>
      <h1>VIDEO (ni za občutljive): Grozljivo dejanje nogometaša, nekateri zanj zahtevajo zapor</h1>
      <h2>Ob živce so ga spravili piščanci.</h2>
      <address><time datetime="2019-11-06T19:20:00+00:00">06 Nov 2019, 19:20</time> by <a rel="author">T. V.</a></address>
      <p>GORNJA JELENSKA – Pred dobrim letom so se hrvaški nogometaši znašli na naslovnicah vseh mogočih medijev, ko so postali svetovni podprvaki, tokrat pa je eden od njih dobil publiciteto zaradi drugačnih razlogov.<br/><br/><b>Ivan Gazdek </b>(23) je na tekmi druge županijske nogometne lige med domačim Jelengradom in Jasenovcem prejel rdeči karton, ker je po igrišču podil piščance, ki so zašli tja. Enega od njih je z brco usmrtil, nato pa vrgel z igrišča. Gazdeka je sodnik zaradi tega nemudoma izključil.<br/><br/>»Verjemite mi, ni bilo namenoma. Tekma še ni bila odločena, bil sem nervozen. Piščanci so nenehno prihajali na igrišče, zato bi morali tekmo ustaviti. Zelenica je bila polna drekcev, to je nehigienično. Tekel sem za piščanci, da bi jih pregnal, zamahnil sem z nogo in enega ubil,« je dejal Gazdek za <i>24sata</i>. Po tekmi je lastnici piščancev napisal opravičilo in ji kupil novega piščanca.<br/> <br/>Kljub opravičilu so v društvu za zaščito živali proti nogometašu vložili kazensko prijavo. Pravijo, da je nedolžna žival umrla v mukah in da jo je nogometaš namenoma ubil. »Na zelenico bi lahko pritekel majhen otrok. Bi stekel tudi za njim in ga zbrcal?«</p>
      <figure>
        <iframe src="https://www.youtube.com/embed/lKWxjXR8ivA" width="640" height="360" data-service="Youtube" scrolling="no"/>
      </figure>
    </article>
  </body>
</html>