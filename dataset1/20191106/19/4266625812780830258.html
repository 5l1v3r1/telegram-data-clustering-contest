<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/06/proryvu_vid_novogo_byudzhetu_ne_dochekalysya__suslov_1685313"/>
    <meta property="og:site_name" content="ZIK.UA"/>
    <meta property="article:published_time" content="2019-11-06T19:13:00+00:00"/>
    <meta property="og:title" content="Прориву від нового бюджету не дочекалися, – Суслов"/>
    <meta property="og:description" content="На відміну від показників середньої зарплати по країні, оклади працівників бюджетної сфери – повністю в руках уряду. Саме він вирішує, як піднімати виплати цій категорії населення. На жаль, ті, хто чекав прориву від нового бюджету, цього не дочекались."/>
  </head>
  <body>
    <article>
      <h1>Прориву від нового бюджету не дочекалися, – Суслов</h1>
      <address>
        <time datetime="2019-11-06T19:13:00+00:00">06 Nov 2019, 19:13</time>
      </address>
      <p>
        <b>На відміну від показників середньої зарплати по країні, оклади працівників бюджетної сфери – повністю в руках уряду. Саме він вирішує, як піднімати виплати цій категорії населення. На жаль, ті, хто чекав прориву від нового бюджету, цього не дочекались.</b>
      </p>
      <p>Таку думку в ефірі проєкту <a href="https://zik.ua/tv/project/%D1%81hudova_chetvirka/">«Чудова четвірка»</a> на <a href="https://zik.ua/">ZIK</a> висловив міністр економіки України у 1997-1998 роках Віктор Суслов.</p>
      <p>Коментуючи заяву міністра розвитку економіки та сільського господарства Тимофія Милованова про підвищення середньої заробітної платні на 2 тисячі гривень щороку, він зазначив: ані уряд, ані парламент не встановлюють ці показники.</p>
      <p>«Це те, що розраховується за підсумком року, виходячи з того, як вже сам бізнес вважатиме за потрібне піднімати зарплати», – зауважив Суслов.</p>
      <figure>
        <iframe src="https://www.youtube.com/embed/xxw-_AwhLLI" width="640" height="360" data-service="Youtube" scrolling="no"/>
      </figure>
      <p>Та він наголосив: ці виплати справді потрібно підвищувати, адже в Україні – масова міграція робочої сили.</p>
      <p>«Україна має неконкурентні зарплати, тому й ми втрачаємо найголовніше – наш трудовий потенціал», – підкреслив Суслов.</p>
      <p>Та, за його словами, заробітна плата в Україні зростатиме, «незалежно від Милованова».</p>
      <p>«Показники середньої зарплати, які він озвучив – прогнозні, вони не є обов’язковими до виконання. Та, звичайно, без проведення перепису населення ми неповністю орієнтуємось навіть у питаннях доходів населення. Не кажучи вже про те, що немає даних, як ми використовуємо трудові ресурси, розподілу по різних галузях, хто де працює, показників міграції. Усе це потрібно оновлювати», – наголосив ексміністр.</p>
      <p>Водночас він зазначив: зарплати працівників бюджетної сфери, зокрема вчителів, повністю в руках уряду. Саме він вирішує, як піднімати виплати цій категорії населення.</p>
      <p>«Зараз ми йдемо із темпом інфляції у 7,5% річних. Очевидно, що підвищення зарплат навіть на 2% не покриє навіть додаткових видатків у зв’язку із ростом цін. Те, що у нас таке погане ставлення до працівників освіти, як і охорони здоров’я, призводить до того, що постійно понижується сам рівень освіти та охорони здоров’я. Люди тікають із цих сфер. На жаль, ті, хто очікував на прорив від нового бюджету, цього не дочекались. Нічого не змінюється на краще», – підкреслив Віктор Суслов.</p>
      <p>Як повідомлялось раніше, у макроекономічному прогнозі Мінекономіки на 2020 рік <a href="https://zik.ua/news/2019/11/06/u_minekonomiky_rozpovily_yakoyu_bude_serednya_zarplata_ukraintsiv_v_nayblyzhchi_1684825">заплановано зростання середньої зарплати</a> приблизно на 2000 гривень щорічно в найближчі три роки.</p>
      <related>
        <h4>читайте також</h4>
        <a href="https://zik.ua/news/2019/11/05/medvedchuk_skandaly_u_sluzi_narodu__tse_vidvolikannya_uvagy_vid_realnyh_1684423"/>
        <a href="https://zik.ua/news/2019/11/05/medvedchuk_my_zaproponuvaly_realni_shlyahy_zrostannya_vvp_do_665_1684379"/>
        <a href="https://zik.ua/news/2019/11/05/viktor_medvedchuk_proiekt_byudzhetu2020_ne_vidriznyaietsya_vid_byudzhetiv_1684337"/>
        <a href="https://zik.ua/news/2018/11/22/eksministr_ekonomiky_prognozuie_shcho_prezydent_zavetuie_derzhbyudzhet_1453957"/>
      </related>
    </article>
  </body>
</html>