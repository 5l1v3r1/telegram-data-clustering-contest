<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/vitoria-guimaraes-arsenal-londyn-wynik-i-bramki-liga-europy-2019-20,983468.html"/>
    <meta property="og:site_name" content="TVN24"/>
    <meta property="article:published_time" content="2019-11-06T19:42:00+00:00"/>
    <meta property="og:title" content="Arsenal stracił wygraną w końcówce. Na awans musi poczekać"/>
    <meta property="og:description" content="W meczu 4. kolejki Ligi Europy Vitoria Guimaraes zremisowała z Arsenalem 1:1. Gospodarze uratowali punkt w doliczonym czasie gry, więc Kanonierzy na awans do 1/8 finału muszą poczekać do czwartku."/>
  </head>
  <body>
    <article>
      <h1>Arsenal stracił wygraną w końcówce. Na awans musi poczekać</h1>
      <address>
        <time datetime="2019-11-06T19:42:00+00:00">06 Nov 2019, 19:42</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/23aa010d-4fde-4307-93ff-7f53f5ba3d05-480p.mp4"/>
        <figcaption>W pierwszym meczu Arsenal zwyciężył 3:2 Foto: GettyImages | Video: Getty Images</figcaption>
      </figure>
      <h3>W meczu 4. kolejki Ligi Europy Vitoria Guimaraes zremisowała z Arsenalem 1:1. Gospodarze uratowali punkt w doliczonym czasie gry, więc Kanonierzy na awans do 1/8 finału muszą poczekać do czwartku.</h3>
      <p>Przed dwoma tygodniami w Londynie padło aż pięć bramek. Ostatecznie górą był Arsenal, który wygrał 3:2.</p>
      <related>
        <a href="https://eurosport.tvn24.pl/pilka-nozna,105/zapomnial-o-kapitanskich-obowiazkach-na-losowanie-wolal-go-sedzia,980407.html"/>
      </related>
      <p>Przed rewanżem w Portugalii ekipa Unaia Emery'ego była w zdecydowanie lepszej sytuacji. Arsenal - obok Sevilli - jest jedyną niepokonaną drużyną w tej edycji Ligi Europy. Z kolei piłkarze z Guimaraes przegrali wszystkie trzy mecze.</p>
      <h3>Słupek uratował Arsenal</h3>
      <p>W środowy wieczór od pierwszych minut to goście starali się prowadzić grę. Kanonierzy stworzyli sobie nawet dwie dogodne sytuacje do zdobycia bramki. Jednak w obu próbach zabrakło skutecznego wykończenia w polu karnym.</p>
      <p>Vitoria starała się czekać na błąd i wyprowadzać groźne kontry. Po jednej z nich zza pola karnego uderzył Pepe. Kibice zgromadzeni na Estadio D. Afonso Henriques już widzieli piłkę w siatce, jednak ta obiła prawy słupek bramki Emiliano Martineza.</p>
      <p>Kilka minut później golkiper Arsenalu musiał już interweniować. Najpierw z dystansu strzelił Marcus Edwards. Potem zaskakujące uderzenie głową po rzucie wolnym oddał Edmond Tapsoba. Martinez popisał się jednak świetnym refleksem i sparował piłkę na rzut rożny.</p>
      <p>To były zdecydowanie najlepsze sytuacje gospodarzy w pierwszej połowie. Z gry Arsenalu za to niewiele wynikało. Brazylijczyk Douglas był praktycznie bezrobotny.</p>
      <h3>Brakowało jakości</h3>
      <related>
        <a href="https://eurosport.tvn24.pl/pilka-nozna,105/dostal-pilka-w-twarz-sedzia-widzial-reke-kontrowersyjny-karny-i-gol-w-doliczonym-czasie,980324.html"/>
      </related>
      <p>W drugiej odsłonie obraz meczu specjalnie się nie zmienił. Vitoria cały czas próbowała zagrozić bramce Kanonierów, ale w decydujących momentach brakowało jej jakości. Podopieczni Emery'ego specjalnie się nie spieszyli, jednak z upływem kolejnych minut coraz częściej meldowali się w okolicach pola karnego gospodarzy.</p>
      <p>Najlepszą okazję do strzelenia gola miał Shkodran Mustafi. Niemiecki obrońca Arsenalu próbował pokonać Douglasa strzałem głową. Piłka nieznacznie przeleciała nad poprzeczką.</p>
      <h3>Odpowiedź w doliczonym czasie gry</h3>
      <p>W 81. minucie Douglas był już bezradny. Pierwsze celne uderzenie na bramkę Vitorii oddał Mustafi i Arsenal mógł cieszyć się z prowadzenia. Idealnie z rzutu wolnego dośrodkował Nicolas Pepe.</p>
      <p>Wydawało się, że gospodarzom nic nie uda się już zrobić i znów górą będzie Arsenal. Ale w doliczonym czasie gry Vitoria przeprowadziła akcję, która zapewniła Portugalczykom pierwszy punkt w tej edycji Ligi Europy. Zamieszanie w polu karnym gości wykorzystał Bruno Duarte, zdobywając bramkę w dość ekwilibrystyczny sposób - po strzale nożycami.</p>
      <p>Remis nie zmienił sytuacji w grupie, ale Arsenal wciąż musi czekać na awans. Jeśli w czwartek Standard Liege straci punkty w meczu z Eintrachtem Frankfurt, Anglicy zapewnią sobie awans do fazy pucharowej.</p>
      <p><b>Vitoria Guimaraes - Arsenal 1:1 (0:0)</b><br/><b>Bramki:</b> Duarte (91.) - Mustafi (81.)</p>
      <p>Autor: Skrz / Źródło: eurosport.pl</p>
    </article>
  </body>
</html>