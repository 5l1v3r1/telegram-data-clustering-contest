<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/gerus-opublikuvav-foto-pislya-biyki-z-lyashkom-638194.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-06T19:15:12+00:00"/>
    <meta property="og:title" content="Герус опублікував фото після бійки з Ляшком"/>
    <meta property="og:description" content="Герус заявив, що все нормально і постраждала тільки сорочка"/>
  </head>
  <body>
    <article>
      <h1>Герус опублікував фото після бійки з Ляшком</h1>
      <address>
        <time datetime="2019-11-06T19:15:12+00:00">06 Nov 2019, 19:15</time>
      </address>
      <h4>Герус заявив, що все нормально і постраждала тільки сорочка</h4>
      <p>Народний депутат, глава комітету з ПЕК Андрій Герус опублікував фотографію <a href="https://glavcom.ua/news/ti-zradnik-ti-pustiv-v-ukrajinu-rosiyan-lyashko-pobiv-gerusa-video-638191.html">після бійки з лідером Радикальної партії Олегом Ляшком в аеропорту «Бориспіль».</a></p>
      <p>Фотографію він оприлюднив на своїй сторінці в соцмережі <a href="https://www.facebook.com/photo.php?fbid=10218863273866568&amp;set=a.3734460273756&amp;type=3">Facebook.</a></p>
      <p>«Сьогодні відомий захисник бізнесу Ахметова, забутий всіма О.Ляшко мене очікував у аеропорту Бориспіль, щоб влаштувати шоу-провокацію. Знижена на 15% ціна електроенергії та повна готовність до зими ніяк не влаштовує «немонополіста» і вони вдаються до все більш витончених способів, як вести свій бізнес. Звісно ж, претензія Ляшка, це імпорт електроенергії. Хоча 3 роки імпорту вугілля із Росіі по формулі Роттердам+, що супроводжувалося ростом тарифів для украінських споживачів, його повністю влаштовувало. Бо на цьому добре заробляв його любий «немонополіст», - написав Герус.</p>
      <p>Він також заявив, що все нормально і постраждала тільки сорочка.</p>
      <p>«Такі видатні результати це спільна робота Олега Ляшко та його охоронця. Без свого охоронця він не хотів спілкуватися. Оскільки вважаю Ляшка найбільш продажним (екс)політиком, то - це хороший індикатор, що і як робити надалі. А у немонополіста, схоже, там вже зовсім дах поїхав, якщо дійшли до такого дна)», - резюмував нардеп.</p>
      <p>31 жовтня обидва політики зустрічалися в ефірі ток-шоу «Свобода слова Савіка Шустера». Тоді Герус відмовився відповідати на питання Ляшка і демонстративно покинув студію.</p>
      <p>Нагадаємо, 18 вересня Верховна Рада з ініціативи Андрія Геруса прийняла закон «Про внесення змін до деяких законів України у сфері використання ядерної енергії», який дозволив закуповувати електроенергію за двосторонніми договорами з Росії та Білорусі. За словами Геруса, імпорт повинен був здійснюватися з Білорусі. Однак, з 1 жовтня почалася поставка електроенергії з Росії в режимі імпорту. Постачальником виступила компанія Ігоря Коломойського «Юнайтед Енерджі».</p>
      <p>Ряд енергоекспертів розцінили початок імпорту електроенергії з РФ як загрозу енергонезалежності України та переконані, що Росія буде використовувати його для політичного тиску на Київ. Також негативну оцінку цьому рішенню дали в Секретаріаті Європейського енергетичного співтовариства.</p>
      <p>Поставки електроенергії з РФ різко виросли з 1 листопада і склали 12 млн кВт годин на добу, що в чотири рази вище показників жовтня. Про це свідчать дані на сайті системного оператора НЕК «Укренерго».</p>
      <p>Згідно з новими даними, поставки ведуться рівним графіком потужністю 500 МВт. Добовий імпорт з Росії і Білорусі з 1 листопада досяг 23,5 млн кВт годин, що складає близько 18% обсягу торгів на українському ринку на добу вперед.</p>
      <p>Раніше глава парламентського комітету з ПЕК Андрій Герус заявляв, що імпорт з Росії становить близько 1%. Крім того, у соцмережі він написав, що імпорт з Росії і Білорусі є збитковим, і в листопаді компанії припинять ці поставки.</p>
      <p>Єдиним експортером російської електроенергії виступає державна монополія «Інтер РАО», головою правління якої є Ігор Сечин, який перебуває під українськими та американськими санкціями.</p>
      <related>
        <a href="https://glavcom.ua/news/lyudinu-novinskogo-hochut-zrobiti-golovnim-z-religiji-v-ukrajini-zmi-638192.html"/>
        <a href="https://glavcom.ua/news/ti-zradnik-ti-pustiv-v-ukrajinu-rosiyan-lyashko-pobiv-gerusa-video-638191.html"/>
        <a href="https://glavcom.ua/kyiv/news/klichko-pro-spravu-nabu-nehay-pereviryayut-638189.html"/>
      </related>
    </article>
  </body>
</html>