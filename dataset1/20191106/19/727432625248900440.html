<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/data/finner-skjulte-kamera/71788448"/>
    <meta property="og:site_name" content="Dinside"/>
    <meta property="article:published_time" content="2019-11-06T19:00:00+00:00"/>
    <meta property="og:title" content="Finner skjulte kamera"/>
    <meta property="og:description" content="Denne lille dingsen skal kunne avsløre selv de minste kameraene."/>
  </head>
  <body>
    <article>
      <h6 class="kicker">Scout hidden camera finder:</h6>
      <h1>Finner skjulte kamera</h1>
      <h2>Denne lille dingsen skal kunne avsløre selv de minste kameraene.</h2>
      <address><time datetime="2019-11-06T19:00:00+00:00">06 Nov 2019, 19:00</time> by <a rel="author">Pål Joakim Pollen</a></address>
      <p>Skjulte kameraer kan befinne seg i alt fra røykvarslere til kosebamser, og i en nylig <a href="https://uk.pcmag.com/news/120775/most-airbnb-guests-worry-about-hidden-cameras">amerikansk undersøkelse</a> blant Airbnb-gjester, svarte 58 prosent av respondantene at de var bekymret for skjulte kameraer i boligen de leide.</p>
      <p>Det var ikke grunnløst - i den samme undersøkelsen oppgav 11 prosent at de faktisk hadde <i>funnet</i> skjulte kameraer i en Airbnb-bolig.</p>
      <p>Tidligere i år rapporterte <a href="https://www.nytimes.com/2019/03/21/world/asia/korea-spycam-hotel-livestream.html">New York Times</a> at så mye som 1600 motell-gjester i Sør-Korea hadde blitt filmet i all hemmelighet, der bakmennene tok betalt for at andre kunne følge med på videostrømmene på nettet. De små 1 mm-kameraene var plassert i alt fra hårfønerholdere til tv-bokser.</p>
      <p>Slike historier kan definitivt gjøre at man blir skeptisk til å sove borte.</p>
      <related>
        <a href="https://www.dinside.no/bolig/kan-du-installere-og-bruke-spionkamera-fritt/60924516"/>
      </related>
      <h3>Finner kameraene</h3>
      <p>Men selv om kameraene ofte er bittesmå, kan de oppdages.</p>
      <p>Mannen bak nettstedet Spyguy, som i en årrekke har spesialisert seg på å <i>selge</i> overvåkingskameraer og annet spionasjeutstyr, har nå laget <a href="https://www.spyguy.com/products/scout-hidden-camera-finder">Scout</a>, som skal hjelpe deg i å <i>oppdage</i> slike kameraer.</p>
      <p>Innretningen er ganske enkelt en ring med sterke, røde LED-pærer, som lyser opp når du holder knappen inne. I mens skal du se igjennom hullet i ringen, på jakt etter prikker som lyser tilbake.</p>
      <figure>
        <img src="https://dbstatic.no/71789358.jpg?imageId=71789358&amp;x=0&amp;y=0&amp;cropw=100&amp;croph=100&amp;width=644&amp;height=492"/>
      </figure>
      <p>De fleste slike kameraer er nemlig utstyrt med infrarøde filtre for å fungere i mørket, og nettopp dette vil gjøre at lyset reflekteres fra kameralinsa når du ser på den igjennom Scout. Det skal også være mulig å oppdage kameraer uten et slikt filter, men de vil da ikke lyse like sterkt tilbake.</p>
      <p>I bildeeksempelet på toppen av denne siden, ser du en liten rød prikk inni stikkontakten som da er et skjult kamera. I Scout-pakken får du også med et bittelite kamera slik at du kan prøve ut løsningen.</p>
      <p>I USA tar Spyguy 100 dollar for Scout, men ser foreløpig ikke ut til å sende til Norge.</p>
      <figure>
        <iframe src="https://www.youtube.com/embed/YmgsC3POi4A" width="640" height="360" data-service="Youtube" scrolling="no"/>
        <figcaption>Vis mer Vis mer</figcaption>
      </figure>
      <h3>Kan oppdages med mobilen</h3>
      <p>Det finnes også annet lignende utstyr som er laget for å oppdage skjulte kameraer, som gjerne baserer seg på stråling og den slags, men du kan også komme langt med din egen mobiltelefon.</p>
      <related>
        <a href="https://www.dagbladet.no/tema/test-beskytt-boligen-med-overvakingskamera-vinner/71632814"/>
      </related>
      <p>En måte å oppdage skjulte kameraer på, er å sjekke hvilke enheter som er koblet til det trådløse nettverket i boligen. Dersom et kamera overfører bilder til nettet, er det jo nødvendigvis også nødt til å være tilkoblet.</p>
      <p>Mange apper lar deg sjekke hvilke enheter som er koblet til det trådløse nettet, for eksempel Fing (<a href="https://play.google.com/store/apps/details?id=com.overlook.android.fing">Android</a>/<a href="https://apps.apple.com/us/app/fing-network-scanner/id430921107">iOS</a>), der du da har grunn til å være skeptisk dersom det er enheter der du ikke drar kjensel på.</p>
      <p>Et annet triks er å bruke den vanlige kameraappen din i mørket. Den kan nemlig se det infrarøde lyset fra slike kameraer (som vi mennesker ikke kan se), som de typisk vil bruke når det er mørkt i rommet. Ser du noe lyse gjennom kamerasøkeren når det er mørkt, men uten at du ser det med det blotte øye, bør det ringe ei bjelle.</p>
      <p>Dette trikset kan også brukes til andre smarte ting:</p>
      <related>
        <a href="https://www.dinside.no/mobil/sa-enkelt-sjekker-du-om-fjernkontrollen-virker/70223391"/>
      </related>
    </article>
  </body>
</html>