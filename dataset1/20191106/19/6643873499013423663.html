<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/okonomi/i/GGXK7m/streik-i-lufthansa-foerer-til-1300-kanselleringer-ogsaa-avganger-til"/>
    <meta property="og:site_name" content="Bergens Tidende"/>
    <meta property="article:published_time" content="2019-11-06T19:53:28+00:00"/>
    <meta property="og:title" content="Streik i Lufthansa fører til 1.300 kanselleringer – også avganger til og fra Norge blir påvirket"/>
    <meta property="og:description" content="Kabinansatte i det tyske flyselskapet Lufthansa går ut i streik, noe som fører til at rundt 1.300 flyginger blir kansellert de to neste dagene."/>
  </head>
  <body>
    <article>
      <h1>Streik i Lufthansa fører til 1.300 kanselleringer – også avganger til og fra Norge blir påvirket</h1>
      <h2>Kabinansatte i det tyske flyselskapet Lufthansa går ut i streik, noe som fører til at rundt 1.300 flyginger blir kansellert de to neste dagene.</h2>
      <address><time datetime="2019-11-06T19:53:28+00:00">06 Nov 2019, 19:53</time> by <a rel="author">NTB-DPA</a></address>
      <p>Foreløpig er det fly til og fra München og Frankfurt som er påvirket her til lands.</p>
      <p>– I morgen har vi åtte avganger og åtte ankomster med Lufthansa. Tre ankomster og fire avganger er innstilt så langt, sier kommunikasjonsrådgiver Nora Prestaasen i Avinor til NTB.</p>
      <p>Fredag er tre avganger og fire ankomster kansellert.</p>
      <p>– Vi oppfordrer de reisende til å følge med på informasjonen fra Lufthansa, sier Prestaasen.</p>
      <p>Globalt fører streiken til at 180.000 passasjerer blir berørt, sier Lufthansa onsdag, etter to mislykkede forsøk på å stanse streiken i arbeidsretten.</p>
      <p>Flyselskapet har stilt spørsmål ved om streiken, som organiseres av fagforeningen Ufo, er lovlig, men retten ga grønt lys.</p>
      <p>De kabinansatte streiker for høyere lønn for selskapets rundt 21.000 kabinansatte. I tillegg er det et krav om at sesongarbeiderne skal få bedre muligheter til fast ansettelse.</p>
      <p>Flyselskapet har allerede tilbudt kundene å endre billettene gratis.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/i/lAaXOL/slik-ser-helge-ingstad-ut-i-dag"/>
        <a href="https://www.bt.no/nyheter/lokalt/i/b56WgB/denne-steinblokken-loesnet-fra-tunneltaket-og-stengte-e16-i-flere-timer"/>
        <a href="https://www.bt.no/nyheter/lokalt/i/P9Xwyz/godstog-sporet-av-i-natt-full-togstans-mellom-bergen-og-arna"/>
        <a href="https://www.bt.no/nyheter/lokalt/i/rAObke/i-fjor-ble-han-kidnappet-naa-er-seks-personer-doemt"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/bolig/i/EWXEe3/ukens-groenne-tips-12-enkle-raad-for-aa-redusere-vannforbruket"/>
      </related>
    </article>
  </body>
</html>