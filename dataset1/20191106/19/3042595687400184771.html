<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/pilot-slo-falsk-kapringsalarm/71791149"/>
    <meta property="og:site_name" content="Dagbladet.no"/>
    <meta property="article:published_time" content="2019-11-06T19:19:15+00:00"/>
    <meta property="og:title" content="Pilot slo falsk kapringsalarm"/>
    <meta property="og:description" content="- Vi beklager, skriver flyselskapet på Twitter."/>
  </head>
  <body>
    <article>
      <h1>Pilot slo falsk kapringsalarm</h1>
      <h2>- Vi beklager, skriver flyselskapet på Twitter.</h2>
      <address><time datetime="2019-11-06T19:19:15+00:00">06 Nov 2019, 19:19</time> by <a rel="author">Halldor Hustadnes</a></address>
      <p>Militærpolitiet rykket onsdag kveld ut til Schiphol flyplass i Nederlands hovedstad Amsterdam, etter at en «mistenkelige situasjon» hadde oppstått om bord i et fly.</p>
      <p>Ifølge den nederlandske kringkasteren<a href="https://nos.nl/artikel/2309342-passagiers-en-crew-van-mogelijk-gekaapt-vliegtuig-veilig-van-boord.html"> NOS</a> slo piloten på flyet kapringsalarm under boardingprosessen.</p>
      <h3>Falsk alarm</h3>
      <p>At det ble slått kapringsalarm stemmer, opplyser Air Europa. Men det var ingen kapring.</p>
      <p>
        <b>«Falsk alarm. På flighten Amsterdam - Madrid i kveld ble det ved en feil slått en alarm som igangsetter kapringsprotokoll ved flyplassen. Ingenting har skjedd, alle passasjerene er trygge og venter på å fly snart. Vi beklager», skriver flyselskapet på Twitter.</b>
      </p>
      <figure>
        <iframe data-src="https://twitter.com/AirEuropa/status/1192169340306677760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>En kilde <a href="https://www.telegraaf.nl/nieuws/295655260/melding-kaping-door-blunder-aan-boord-vliegtuig-schiphol">De Telegraaf </a>har snakket med forteller at kapteinen «ønsket å forklare en praktikant hva alle kommandoene betyr». Deretter ble «send»-knappen trykket «ved et uhell».</p>
      <p>Minst 27 passasjerer og besetningsmedlemmer var allerede om bord på flyet da alarmen ble slått.</p>
      <p>- Militærpolitiet etterforsker situasjonen om bord på flyet. For 15 minutter siden sa de at passasjerer og mannskap er trygt ute av flyet, sa Hans van Kastel, pressetalsmann ved Schiphol flyplass til Dagbladet klokka 20.50.</p>
      <p>Det ble sendt ut en såkalt Grip 3-rapport i forbindelse med kapringsalarmen, noe som skjer ved hendelser med «store konsekvenser for befolkningen».</p>
      <h3>Ingen informasjon</h3>
      <p>- De har ikke sagt noe om hva som foregår, forteller den norske studenten Henrik Talleraas (23), som nå befinner seg på Schiphol-flyplassen.</p>
      <figure>
        <iframe data-src="https://twitter.com/flightradar24/status/1192161292250992642?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Kort før han skulle gå om bord i et fly til Stavanger, fikk han beskjed fra KLM om at han måtte bytte terminal fra terminal D, som nå er stengt på grunn av den mistenkelige situasjonen.</p>
      <p>
        <b>- Jeg så nettopp en politibil med sirener og blålys som kjørte forbi, forteller Talleraas.</b>
      </p>
      <p>Ellers er situasjonen rolig, selv om Talleraas forteller at ikke alle passasjerene takler mangelen på informasjon like bra. Selv fikk han vite at noe foregår via Internett.</p>
      <p>- Jeg så en som ble sur og begynte å klage over mangel på informasjon, forteller han.</p>
      <p>De Telegraaf skriver at flere kilder på stedet opplyser at det dreier seg om et fly som står på gate D3 på flyplassen, ifølge NTB.</p>
      <p>Den aktuelle flyet skulle til Madrid, skriver den belgiske redaktør Peter Vandermeersch på Twitter.</p>
    </article>
  </body>
</html>