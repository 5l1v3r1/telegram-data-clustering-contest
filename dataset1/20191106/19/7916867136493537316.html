<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134372-kmt-ispudingai-atsitieses-nevezis-atsakomosiose-rungtynese-tures-4-tasku-deficita.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-06T19:56:00+00:00"/>
    <meta property="og:title" content="KMT: įspūdingai atsitiesęs „Nevėžis“ atsakomosiose rungtynėse turės 4 taškų deficitą"/>
    <meta property="og:description" content="Antrojo Karaliaus Mindaugo taurės (KMT) etapo pirmosiose rungtynėse Alytaus „Sintek-Dzūkijos“ krepšininkai išvykoje 75:71 (19:15, 30:18, 12:18, 14:20) įveikė Kėdainių „Nevėžį“ ir prieš atsakomąją dvikovą įgijo 4 taškų pranašumą. Antrosios tarpusavio rungtynės Alytuje įvyks lapkričio 12-ąją. Į priekį svečiai pabėgo antrajame kėlinyje, kai laimėjo atkarpą 25:9 ir susikrovė 21 taško persvarą – 47:26. Šeimininkai neketino sudėti ..."/>
  </head>
  <body>
    <article>
      <h1>KMT: įspūdingai atsitiesęs „Nevėžis“ atsakomosiose rungtynėse turės 4 taškų deficitą</h1>
      <address>
        <time datetime="2019-11-06T19:56:00+00:00">06 Nov 2019, 19:56</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-203646-any1000x1000.jpg">
          <img src="https://www.basketnews.lt/paveikslelis-203646-any630x500.jpg"/>
        </a>
      </figure>
      <p>Nuotr. BNS</p>
      <p>Antrojo Karaliaus Mindaugo taurės (KMT) etapo pirmosiose rungtynėse Alytaus „Sintek-Dzūkijos“ krepšininkai išvykoje<b> 75:71</b> (19:15, 30:18, 12:18, 14:20) įveikė Kėdainių „Nevėžį“ ir prieš atsakomąją dvikovą įgijo 4 taškų pranašumą.</p>
      <p>Antrosios tarpusavio rungtynės Alytuje įvyks lapkričio 12-ąją.</p>
      <p>Į priekį svečiai pabėgo antrajame kėlinyje, kai laimėjo atkarpą 25:9 ir susikrovė 21 taško persvarą – 47:26.</p>
      <p>Šeimininkai neketino sudėti rankų ir po pertraukos spurtavo 14:4 bei sumažino deficitą iki vienženklio (47:55), o į lemiamą šturmą Mariaus Kiltinavičiaus auklėtiniai kilo ketvirtajame kėlinyje, kai laimėjo atkarpą 17:6 ir persvėrė rezultatą 68:67.</p>
      <p>Vis dėlto dvikovos pabaigoje sėkmingiau sužaidė Valdemaro Chomičiaus auklėtiniai, kurie prieš atsakomąją dvikovą gali jaustis užtikrinčiau.</p>
      <p>Kėdainiškių nuo pralaimėjimo neišgelbėjo solidus Armino Urbučio pasirodymas. Kapitonas per 37 minutes įmetė 19 taškų (6/11 dvit., 1/3 trit., 4/4 baud.), atkovojo 6 kamuolius, atliko 4 rezultatyvius perdavimus ir surinko 21 naudingumo balą.</p>
      <p>
        <i>„Nevėžis“: Arminas Urbutis 19 (6/11 dvit., 21 naud. bal.), Georgios Kalaitzakis 15 (0/8 trit., 8 atk. kam., 6 rez. perd.), Julius Kazakauskas 14, Panagiotis Kalaitzakis 12.</i>
      </p>
      <p>
        <i>„Sintek-Dzūkija“: Chauncey Collinsas ir Gediminas Žalalis po 13, Mindaugas Sušinskas 12, Adrianas Bowie 10 (6 rez. perd.).</i>
      </p>
    </article>
  </body>
</html>