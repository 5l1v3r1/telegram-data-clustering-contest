<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118968-jeliciceva-odbrana-tvrdi-da-je-proces-za-polno-uznemiravanje-formiran-u-medijima?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-06T19:35:03+00:00"/>
    <meta property="og:title" content="Jeličićeva odbrana tvrdi da je proces za polno uznemiravanje 'formiran u medijima'"/>
    <meta property="og:description" content="Advokatica Zora Dobričanin, zastupnica Milutina Jeličića Jutke, okrivljenog za polno uznemiravanje Marije Lukić, ocenila je danas da je taj proces &quot;formiran u medijima&quot;, ali da se nada da će presuda biti doneta na osnovu činjenica, a ne &quot;na osnovu pisanja novinara&quot;.&quot;Svedoci koje je predložila oštećena Lukić, daju iskaze u medijima, oštećena daje iskaze u medjima, zastupnik oštećene daje izjave medijima i postupak se vodi u medijima&quot;, izjavila je Dobričanin nakon ročišta sudjenja koje je danas nastavljeno u Osnovnom sudu u Kruševcu.Ona je ocenila da je taj proces &quot;politički zanimljiv&quot; jer je advokat Borivoje Borović potpredsednik Narodne stranke, a Marija Lukić aktivna članica te stranke.&quot;Na današnjem ročištu je svih deset predloženih svedoka odbrane moglo da bude saslušano, a saslušana su samo tri. To je zbog toga što je Borović predložio izuzeće predsednika veća, a to nije zakonski dozvoljeno&quot;, rekla je ona.Dobričanin je kazala da bi bilo bolje da su kamere medija bile u sudnici kako bi mogli da čuju na koji…"/>
  </head>
  <body>
    <article>
      <h1>Jeličićeva odbrana tvrdi da je proces za polno uznemiravanje 'formiran u medijima'</h1>
      <address>
        <time datetime="2019-11-06T19:35:03+00:00">06 Nov 2019, 19:35</time>
      </address>
      <p><b>Advokatica Zora Dobričanin, zastupnica Milutina Jeličića Jutke, okrivljenog za polno uznemiravanje Marije Lukić, ocenila je danas da je taj proces "formiran u medijima", ali da se nada da će presuda biti doneta na osnovu činjenica, a ne "na osnovu pisanja novinara".</b><br/><br/>"Svedoci koje je predložila oštećena Lukić, daju iskaze u medijima, oštećena daje iskaze u medjima, zastupnik oštećene daje izjave medijima i postupak se vodi u medijima", izjavila je Dobričanin nakon ročišta sudjenja koje je danas nastavljeno u Osnovnom sudu u Kruševcu.<br/><br/>Ona je ocenila da je taj proces "politički zanimljiv" jer je advokat Borivoje Borović potpredsednik Narodne stranke, a Marija Lukić aktivna članica te stranke.<br/><br/>"Na današnjem ročištu je svih deset predloženih svedoka odbrane moglo da bude saslušano, a saslušana su samo tri. To je zbog toga što je Borović predložio izuzeće predsednika veća, a to nije zakonski dozvoljeno", rekla je ona.<br/><br/>Dobričanin je kazala da bi bilo bolje da su kamere medija bile u sudnici kako bi mogli da čuju na koji način se advokat Marije Lukić obraća svedocima i sam odgovara na svoja pitanja.<br/><br/>"Nije mi jasno zašto ovaj predmet dobija ovoliku medijsku pažnju kada ima mnogo većih procesa od ovog", ocenila je ona.</p>
    </article>
  </body>
</html>