<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/roma/2019/11/06/news/roma_fonseca_chi_lavora_qui_pensa_sempre_a_vincere_-240422657/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T19:21:00+00:00"/>
    <meta property="og:title" content="Roma, Fonseca: &quot;Chi lavora qui pensa sempre a vincere&quot;"/>
    <meta property="og:description" content="Alla vigilia della delicata trasferta di Europa League con il Gladbach, il tecnico giallorosso carica i suoi: &quot;Per loro è decisiva, per noi"/>
  </head>
  <body>
    <article>
      <h1>Roma, Fonseca: "Chi lavora qui pensa sempre a vincere"</h1>
      <h2>Alla vigilia della delicata trasferta di Europa League con il Gladbach, il tecnico giallorosso carica i suoi: "Per loro è decisiva, per noi importante: non penso all'arbitro dell'andata ma a lottare tutti insieme per la vittoria. Mi ridurrei l'ingaggio per vedere un calendario meno fitto"</h2>
      <address>
        <time datetime="2019-11-06T19:21:00+00:00">06 Nov 2019, 19:21</time>
      </address>
      <p><b>MÖNCHENGLADBACH</b> - "Chi lavora nella Roma deve sempre pensare a vincere". Con la forza dei risultati e di un gioco sempre più solido, Paulo Fonseca suona la carica anche in Europa. La Roma vola in Germania per la <a href="https://www.repubblica.it/sport/calcio/coppe/2019/10/24/news/roma-borussia_moenchengladbach_1-1_zaniolo_non_basta_collum_beffa_i_giallorossi-239411220/">sfida con il Gladbach</a>, che può rappresentare uno snodo decisivo per l'Europa League giallorossa: "Giocheremo contro una grande squadra e dobbiamo pensare a vincere, sarà una partita decisiva per loro e importante per noi. Non voglio pensare all'arbitro, soltanto alla partita e a lottare tutti insieme per vincere". Fonseca risponde in maniera originale a una domanda sui tanti impegni: "Io sarei disposto anche a perdere del denaro per avere uno spettacolo migliore. Se fosse necessario ridursi gli ingaggi per diminuire le partite, perché no? Si giocano troppe partite e da un punto di vista fisico questo comporta dei problemi, che impediscono alle squadre di avere a disposizione i migliori giocatori".</p>
      <h3>"Non posso fare turnover"</h3>
      <p>Le tante assenze costringono il tecnico lusitano a scegliere tra pochi giocatori disponibili: "Penso che con molte partite se si riesce a cambiare dei calciatori è positivo, ma in questo momento da noi non è possibile. La verità è che se domani si potesse cambierei, ma ora non è possibile". Tra le possibili armi in più c'è Alessandro Florenzi, finito un po' ai margini nelle ultime uscite: "Non parlo dei miei colloqui con i calciatori - risponde in merito a un possibile utilizzo in posizione avanzata - ma Alessandro può giocare in diverse posizioni, vedremo se lo farà domani oppure no. Dzeko? Sta giocando senza la maschera ed è un segnale che sta bene, può giocare al 100%. Edin è molto importante per noi".</p>
      <h3>Pau Lopez: "Stiamo crescendo"</h3>
      <p>Dopo Paulo Fonseca è la volta di Pau Lopez, che sta difendendo con ottimi risultati i pali giallorossi: "Siamo una squadra che sta crescendo, nelle prime partite abbiamo incassato molti gol ma nei prossimi due-tre mesi continueremo a migliorare. Ci sono tanti giocatori nuovi, un allenatore nuovo, è una questione di tempo. Vogliamo vincere giocando bene e stiamo crescendo di partita in partita, è la strada da seguire. L'Europa League mi piace molto, l'ho giocata lo scorso anno con il Betis. Dobbiamo pensare partita per partita, senza fissarci obiettivi: alla fine vedremo cosa potremo vincere".</p>
    </article>
  </body>
</html>