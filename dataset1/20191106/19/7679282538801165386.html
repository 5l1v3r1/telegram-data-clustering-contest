<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-whatsapp-snooping-case-parliamentary-committee-headed-by-shashi-tharoor-will-look-into-the-matter-2835984.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T19:44:21+00:00"/>
    <meta property="og:title" content="व्हाट्सएप जासूसी केस: शशि थरूर की अध्यक्षता वाली संसदीय समिति देखेगी मामला"/>
    <meta property="og:description" content="कांग्रेस नेता शशि थरूर की अध्यक्षता वाली संसद की स्थायी समिति 20 नवंबर को अपनी बैठक में व्हाट्सएप जासूसी मामले पर चर्चा करेगी। शशि थरूर सूचना एवं प्रौद्योगिकी संबंधी स्थायी समिति के अध्यक्ष हैं।..."/>
  </head>
  <body>
    <article>
      <h1>व्हाट्सएप जासूसी केस: शशि थरूर की अध्यक्षता वाली संसदीय समिति देखेगी मामला</h1>
      <address><time datetime="2019-11-06T19:44:21+00:00">06 Nov 2019, 19:44</time> by <a rel="author">एजेंसी।,नई दिल्ली।</a></address>
      <p>कांग्रेस नेता शशि थरूर की अध्यक्षता वाली संसद की स्थायी समिति 20 नवंबर को अपनी बैठक में व्हाट्सएप जासूसी मामले पर चर्चा करेगी। शशि थरूर सूचना एवं प्रौद्योगिकी संबंधी स्थायी समिति के अध्यक्ष हैं। उन्होंने समिति के सदस्यों को भेजे पत्र में कहा है कि भारतीय नागरिकों की जासूसी के लिए प्रौद्योगिकी का कथित इस्तेमाल गंभीर चिंता का विषय है और 20 नवंबर को समिति की अगली बैठक में इस पर चर्चा की जाएगी। फेसबुक के स्वामित्व वाले व्हाट्सएप ने 31 अक्तूबर को भारत सरकार को सूचना दी थी।</p>
      <p><b>Read Also:</b> <b><a href="https://www.livehindustan.com/national/story-bjp-it-cell-head-amit-malviya-rejects-congress-claim-of-spying-priyanka-gandhi-whatsapp-2829909.html">प्रियंका की जासूसी करने के कांग्रेस के दावे पर BJP ने दिया ये जवाब</a></b></p>
      <p>व्हाट्सएप के मुताबिक भारतीय पत्रकारों और मानवाधिकार कार्यकर्ताओं सहित कई भारतीय उपयोगकर्ताओं की इजराइली स्पाईवेयर 'पेगासस' द्वारा जासूसी की गई। लेकिन सूचना एवं प्रौद्योगिकी (आईटी) मंत्रालय ने दलील दी है कि उपलब्ध कराई गई सूचना अपर्याप्त है। सूत्रों ने बताया कि पत्र में थरूर ने समिति के सदस्यों से अपील की है कि एक प्रजातांत्रिक गणतंत्र होने के नाते हमें पर्याप्त सुरक्षा उपाय सुनिश्चित करने होंगे, ताकि किसी अनधिकृत तरीके या बाहरी उद्देश्य के लिए कार्यकापालिका की शक्तियों का दुरुपयोग न किया जा सके।</p>
      <p>
        <b>Read Also: <a href="https://www.livehindustan.com/national/story-congress-alleges-says-priyanka-gandhi-vadra-phone-was-also-hacked-2830723.html">कांग्रेस का बड़ा आरोप- प्रियंका गांधी वाड्रा का फोन भी हैक हुआ था</a></b>
      </p>
      <p>उच्चतम न्यायायलय द्वारा निजता के मौलिक अधिकार को स्पष्ट रूप से मान्यता दिए जाने को रेखांकित करते हुए थरूर ने कहा कि इस अधिकार का उल्लंघन करने वाली किसी भी कार्रवाई की वैधता, यथार्थता और आवश्यकता का विश्लेषण करने की आवश्यकता है। उन्होंने कहा कि स्थायी समिति में सत्तारूढ़ पार्टी और विपक्ष दोनों के सदस्य नागरिकों की निजता के मौलिक अधिकार की रक्षा के लिए मिलकर काम करें। सूचना प्रौद्योगिकी संबंधी संसद की स्थायी समिति के अलावा गृह मामलों की समिति भी अपनी अगली बैठक में जासूसी के मामले को उठाएगी।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>