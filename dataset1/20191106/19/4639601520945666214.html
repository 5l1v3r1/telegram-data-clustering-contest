<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/finance/ypourgeio-ergasias-sxediazetai-i-epanafora-tou-systimatos-ton-klaseon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T19:12:07+00:00"/>
    <meta property="og:title" content="Υπουργείο Εργασίας : Σχεδιάζεται η επαναφορά του συστήματος των κλάσεων"/>
    <meta property="og:description" content="Ο Νότης Μηταράκης εξήγησε ότι θα στηρίζεται στην ελεύθερη επιλογή του κάθε ελεύθερου επαγγελματία να επιλέξει το πακέτο που καλύπτει τις ανάγκες του"/>
  </head>
  <body>
    <article>
      <h1>Υπουργείο Εργασίας : Σχεδιάζεται η επαναφορά του συστήματος των κλάσεων</h1>
      <h2>Ο Νότης Μηταράκης εξήγησε ότι θα στηρίζεται στην ελεύθερη επιλογή του κάθε ελεύθερου επαγγελματία να επιλέξει το πακέτο που καλύπτει τις ανάγκες του</h2>
      <address><time datetime="2019-11-06T19:12:07+00:00">06 Nov 2019, 19:12</time> by <a rel="author">ΤοΒΗΜΑ Team</a></address>
      <p>Για τους ελεύθερους επαγγελματίες, τις εισφορές, αλλά και το σύστημα των κλάσεων, που εξετάζει να επαναφέρει η ηγεσία του υπουργείου Εργασίας, μίλησε ο υφυπουργός Εργασίας, αρμόδιος για θέματα Κοινωνικής Ασφάλισης, Νότης Μηταράκης, στο ραδιόφωνο του Alpha 98.9.</p>
      <h3>Επαναφορά του συστήματος των κλάσεων</h3>
      <p>Αναφορικά με το σύστημα των κλάσεων, που συζητάει η ηγεσία του υπουργείου να επαναφέρει για τους ελεύθερους επαγγελματίες, ο κ. Μηταράκης ανέφερε:</p>
      <p>
        <a href="https://www.in.gr/2019/11/06/economy/oikonomikes-eidiseis/ilektronikes-apodeikseis-o-kryfos-foros-kai-oi-pagides-tou-neou-forologikou/">Διαβάστε ακόμη: Ηλεκτρονικές αποδείξεις : Ο κρυφός φόρος και οι παγίδες του νέου φορολογικού</a>
      </p>
      <p>«Εξετάζουμε να επαναφέρουμε το σύστημα με τις κλάσεις, αλλά με έναν τρόπο πολύ πιο φιλελεύθερο, που θα εξασφαλίζει πολλά περισσότερα δικαιώματα επιλογών στους ασφαλισμένους.</p>
      <p>Θα είναι ένα σύστημα το οποίο δεν θα στηρίζεται ούτε στο εισόδημα, ούτε στην ηλικία, αλλά στην ελεύθερη επιλογή του κάθε ελεύθερου επαγγελματία να επιλέξει το ασφαλιστικό εκείνο πακέτο που καλύπτει τις δικές του ανάγκες. Θα είναι ένα πρωτοποριακό σύστημα για τα ελληνικά δεδομένα».</p>
      <h4>«Θα υπάρξουν αυξήσεις σε κύριες και επικουρικές συντάξεις – Ιδιαίτερα ευνοημένοι οι ελεύθεροι επαγγελματίες»</h4>
      <p>Μεταξύ άλλων, ο υφυπουργός Εργασίας σημείωσε: «Δύο από τα θέματα τα οποία είχε αναφέρει ήδη προεκλογικά ο πρωθυπουργός, ήταν εκείνο των χαμηλών ποσοστών αναπλήρωσης στους ασφαλισμένους, οι οποίοι είχαν εργαστεί από 35 χρόνια και πάνω, καθώς και το πλαφόν που μπήκε αυθαίρετα στις επικουρικές συντάξεις. Ουσιαστικά, ο ΣΥΡΙΖΑ τιμωρούσε την Ελλάδα που δουλεύει. Την Ελλάδα που προσπαθεί. Την Ελλάδα που παράγει. Αυτό ήταν μία ιδεοληψία του νόμου Κατρούγκαλου».</p>
      <p>Συμπλήρωσε: «Αυτές τις αδικίες τώρα θα έρθουμε να τις αντιμετωπίσουμε και με τις αλλαγές που θα φέρουμε, πράγματι θα υπάρξουν αυξήσεις σε κάποιες κύριες και επικουρικές συντάξεις. Αυτό που έχω τονίσει ξανά στο παρελθόν, είναι πως καμία σύνταξη δεν πρόκειται να μειωθεί ως αποτέλεσμα του νέου νόμου. Δεν θα υπάρχει κανένας χαμένος από τη μεταρρύθμιση.</p>
      <p>Ιδιαίτερα ευνοημένοι θα είναι οι ελεύθεροι επαγγελματίες, οι οποίοι θα δουν μία σημαντική μείωση των εισφορών, κάτι το οποίο θα αποτελέσει κίνητρο για αύξηση της παραγωγικότητας. Με την ολοκλήρωση των απαραίτητων αναλογιστικών μελετών, θα ολοκληρώσουμε το νέο ασφαλιστικό νομοσχέδιο, το οποίο θα έχει αναδρομική ισχύ από τις 4 Οκτωβρίου 2019, προκειμένου να μην υπάρξει ζήτημα νέων προσφυγών και αναδρομικών».</p>
      <h4>Τι είπε για το νέο επικουρικό που θα ισχύσει από το 2021</h4>
      <p>Ερωτηθείς για την ασφάλεια του νέου επικουρικού κεφαλαιοποιητικού συστήματος, που θα ισχύσει για τους νεοεισερχόμενους και πρωτοασφαλισμένους στην αγορά εργασίας από την 1 Ιανουαρίου 2021, ο κ. Μηταράκης απάντησε: «Το θεσμικό πλαίσιο στην Ευρώπη αναφορικά με τη λειτουργία του χρηματοπιστωτικού συστήματος έχει εξελιχθεί πάρα πολύ σε σχέση με αυτό που υπήρχε, πριν από 10 ή 20 χρόνια.</p>
      <p>Επιπλέον, την εύρυθμη λειτουργία του μηχανισμού θα επιβλέπουν αυστηρά και η Επιτροπή Κεφαλαιαγοράς, αλλά και η Τράπεζα της Ελλάδος. Πλέον είναι πολύ πιο ασφαλής και πολύ πιο εμπεριστατωμένη η εποπτεία που θα ασκείται πάνω στα επενδυτικά προϊόντα. Σε κάθε περίπτωση, τον βαθμό κινδύνου των επενδυτικών προϊόντων θα τον επιλέγει ο ίδιος ο ασφαλισμένος, βάσει των ατομικών του αναγκών».</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/06/science/sos-gia-tin-klimatiki-allagi-11-200-epistimones-proeidopoioun-gia-aneipota-anthropina-vasana/">SOS για την κλιματική αλλαγή: 11.200 επιστήμονες προειδοποιούν για «ανείπωτα ανθρώπινα βάσανα»</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/01/finance/oi-mesoi-misthoi-plirous-kai-merikis-apasxolisis-stis-koines-epixeiriseis/"/>
        <a href="https://www.tovima.gr/2019/10/29/society/syntakseis-poioi-tis-kleidonoun-prin-ta-60-poioi-ofelountai-dipla-apo-tis-ayksiseis/"/>
        <a href="https://www.tovima.gr/2019/10/28/finance/pos-oi-anergoi-mporoun-na-vgoun-sti-syntaksi/"/>
        <a href="https://www.tovima.gr/2019/10/08/finance/oles-oi-apofaseis-tou-ste/"/>
        <a href="https://www.tovima.gr/2019/10/07/finance/to-asfalistiko-mesa-apo-10-erotiseis-apantiseis-ti-simainoun-oi-apofaseis-tou-ste/"/>
        <a href="https://www.tovima.gr/2019/10/06/politics/mitarakis-i-kyvernisi-tis-nd-exei-idi-ylopoiisei-mia-seira-tolmiron-metarrythmiseon/"/>
        <a href="https://www.tovima.gr/2019/09/29/finance/syntakseis-ta-dyo-senaria-gia-tin-anaplirosi-tous/"/>
        <a href="https://www.tovima.gr/2019/09/09/society/eopyy-paremvaseis-gia-tin-veltiosi-tis-farmakeytikis-perithalpsis/"/>
        <a href="https://www.tovima.gr/2019/09/04/finance/syntakseis-ekspres-gia-50-000-asfalismenous-paradeigmata/"/>
      </related>
    </article>
  </body>
</html>