<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545326.html/%D8%A2%D8%B0%D8%B1%DB%8C-%D8%AC%D9%87%D8%B1%D9%85%DB%8C-%D8%A8%D9%87-%D9%82%D8%A7%D9%86%D9%88%D9%86-%D9%BE%D8%A7%DB%8C%D8%A8%D9%86%D8%AF-%D9%86%DB%8C%D8%B3%D8%AA--%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D9%85%D8%B3%D8%AA%D9%82%DB%8C%D9%85%D8%A7-%D9%85%D8%B3%DB%8C%D8%B1-%D8%BA%DB%8C%D8%B1%D9%82%D8%A7%D9%86%D9%88%D9%86%DB%8C-%D8%B1%D8%A7-%D8%A7%D9%86%D8%AA%D8%AE%D8%A7%D8%A8-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-06T19:49:00+00:00"/>
    <meta property="og:title" content="آذری جهرمی به قانون پایبند نیست/ وزیر ارتباطات مستقیما مسیر غیرقانونی را انتخاب کرده است"/>
    <meta property="og:description" content="نصرالله پژمان‌فر با اشاره به استفاده آذری جهرمی از شبکه‌های مجازی غیرمجاز گفت: درصورتی که وزیر ارتباطات خود، اعتقادی به رعایت قانون نداشته باشد، نمی‌توان از آحاد جامعه، این انتظار را داشت."/>
  </head>
  <body>
    <article>
      <h1>آذری جهرمی به قانون پایبند نیست/ وزیر ارتباطات مستقیما مسیر غیرقانونی را انتخاب کرده است</h1>
      <h2>عضو کمیسیون فرهنگی مجلس:</h2>
      <address>
        <time datetime="2019-11-06T19:49:00+00:00">06 Nov 2019, 19:49</time>
      </address>
      <p>نصرالله پژمان‌فر با اشاره به استفاده آذری جهرمی از شبکه‌های مجازی غیرمجاز گفت: درصورتی که وزیر ارتباطات خود، اعتقادی به رعایت قانون نداشته باشد، نمی‌توان از آحاد جامعه، این انتظار را داشت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ نصرالله پژمان‌فر رئیس کمیته فضای مجازی کمیسیون فرهنگی مجلس در گفت‌وگو با فارس، توضیحاتی درباره تذکر اخیر خود به محمدجواد آذری جهرمی وزیر ارتباطات در صحن علنی مجلس شورای اسلامی ارائه کرد.</p>
      <p>عضو فراکسیون ولایی مجلس ادامه داد: در هر نظامی قوانین باید از طرف مردم و مسئولان توامان مورد توجه قرار گیرد در غیر این صورت شیرازه اجتماع به هم می‌پاشد و اولویت تکمین از قانون با مسئولان است.</p>
      <p>پژمانفر با بیان اینکه رعایت قانون باید جزء خط قرمزهای زندگی مردم و به مراتب مسئولان با تاکید بیشتری باشد، افزود: ورود به فضای مجازی در ایران با توجه به قوانین مربوطه نیازمند استفاده از فیلترشکن است، لذا درصورتی که وزیر ارتباطات خود اعتقادی به رعایت قانون ندارد و این مهم را رعایت نمی‌کند نمی‌توان از مردم و آحاد جامعه انتظار رعایت قانون را داشت.</p>
      <p>نماینده مردم مشهد و کلات در مجلس شورای اسلامی گفت: وزیر ارتباطات در صورت غلط دانستن قانون و مخالف بودن با فیلتر، می‌تواند نسبت به برداشتن فیلتر یک پیام‌رسان مدنظرش اقدام کند تا فیلتر برداشته شود اما وی مسئله را از راه قانونی طی نمی‌کند و مستقیما مسیر غیرقانونی را انتخاب کرده است که این اقدام تذکر من را به وی در صحن علنی به دنبال داشت.</p>
      <p>به گزارش فارس، عضو فراکسیون ولایی مجلس اضافه کرد: تذکر فوق را به وزاری دیگر نیز داده‌ام البته وزیر امور خارجه توضیح داد؛ استفاده از برخی از پیام‌رسان‌های غیرمجاز به دلیل آن است که مخاطبان وی جهانی هستند و پیام‌ها را به کشورهای دیگر به زبان لاتین می‌نویسد، لذا شاید بتوان این توجیه آقای ظریف را قبول کرد اما استفاده از این فضا برای ارتباط با داخل در حالی که راه های قانونی دیگری وجود دارد قابل پذیرش نیست.</p>
      <p>عضو کمیسیون فرهنگی مجلس بیان کرد: استفاده از یک شبکه اجتماعی که حاکمیت خود آن را فیلتر کرده توسط مسئولان همین نظام، معنای خوشایندی ندارد و به اصطلاح حرمت امامزاده را متولی نگه نداشته است در این شرایط جامعه نیز خود را ملزم به رعایت قانون نخواهد کرد.</p>
      <p>انتهای پیام/</p>
      <p> </p>
    </article>
  </body>
</html>