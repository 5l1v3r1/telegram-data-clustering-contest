<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/blgarski-poshchi-shche-puskat-novi-uslugi-406058.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-06T19:38:38+00:00"/>
    <meta property="og:title" content="Български пощи ще пускат нови услуги"/>
    <meta property="og:description" content="Целта е да се привличат повече приходи"/>
  </head>
  <body>
    <article>
      <h1>Български пощи ще пускат нови услуги</h1>
      <address><time datetime="2019-11-06T19:38:38+00:00">06 Nov 2019, 19:38</time> by <a rel="author">Редактори, сн. БГНЕС</a></address>
      <p>Планира се разширяване на спектъра от услуги на „Български пощи“ в малките населени места. Целта е да се привличат повече приходи. Това заяви по време на изслушване пред депутати транспортният министър Росен Желязков.</p>
      <p>Състоянието на „Български пощи“ не е добро от доста време. След либерализацията на пазара, компанията не е конкурентоспособна на частните оператори. От две години обаче се наблюдава тенденция за стабилизиране. В тази връзка очаква се в края на годината дефицитът в бюджета на компанията да е около 2 млн. лева, съобщи министърът.</p>
      <p>Най-големи са разходите за персонал. Сумата ще набъбне още през следващата година след увеличението на минималната работна заплата.</p>
      <p>Желязков съобщи, че с мениджмънта на пощите се разработват и други услуги, които ще залегнат в портфолиото на компанията. „Така, че вместо да се свиваме, трябва да се увеличаваме приходите“, отговори Желязков и по този начин отговори на депутатите дали се планира закриване на малки пощенски клонове.</p>
      <p>През втората половина на януари догодина “Български пощи” влизат в разпространението на вестници и други печатни издания, стана ясно в началото на този месец.</p>
      <p>Пресата ще бъде разпространявана по 18 национални маршрута, 115 регионални и 110 нощни. Това са 3500 доставки на 400 пакета на ден</p>
      <p>Наред с политиката за пощите министърът информира депутатите, че за следващата година в централния бюджет са предвидени 70 млн. лева за вътрешноградски и селски превози – друга важна услуга за малките селища и труднодостъпни райони. Сумата се увеличава спрямо тазгодишния бюджет.</p>
    </article>
  </body>
</html>