<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/118967-savet-evrope-kritikovao-ministarstvo-odbrane-srbije-zbog-knjige-o-ratu-u-bih?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-06T19:20:03+00:00"/>
    <meta property="og:title" content="Savet Evrope kritikovao Ministarstvo odbrane Srbije zbog knjige o ratu u BiH"/>
    <meta property="og:description" content="Komesarka Saveta Evrope za ljudska prava, Dunja Mijatović, kritikovala je danas Ministarstvo odbrane Srbije zbog organizovanja promocije knjige &quot;Tuzlanska kapija režirana tragedija&quot; u kojoj se, kako je ukazala, &quot;falsifikuju činjenice o zločinu&quot; koji se 1995. dogodio u BiH, saopštio je danas Savet Evrope.&quot;Nažalost srpsko Ministarstvo odbrane je organizovalo promociju knjige u kojoj se falsifikuju činjenice o ratnom zločinu u vezi sa 71 osobom nastradalom na Tuzlanskoj kapiji u BiH u maju 1995.&quot;, rekla je Mijatović.Upozorila je da je &quot;širenje neistina i dezinformacija u posleratnom kontekstu opasno&quot; i da potkopava napore ka pomirenju.Mijatović je poručila da politički lideri i predstavnici Vlade u Srbiji treba da se usredsrede na borbu protiv nekažnjivosti ratnih zločina, na obezbedjivanje odšteta za žrtve i da podržavaju pomirenje u regionu, umesto da podržavaju širenje stavova koji negiraju ratne zločine.&quot;Iskrena ocena prošlosti je od suštinskog značaja za pomirenje i konstruktivnu interakciju različitih zajednica.…"/>
  </head>
  <body>
    <article>
      <h1>Savet Evrope kritikovao Ministarstvo odbrane Srbije zbog knjige o ratu u BiH</h1>
      <address>
        <time datetime="2019-11-06T19:20:03+00:00">06 Nov 2019, 19:20</time>
      </address>
      <p>Komesarka Saveta Evrope za ljudska prava, Dunja Mijatović, kritikovala je danas Ministarstvo odbrane Srbije zbog organizovanja promocije knjige "Tuzlanska kapija režirana tragedija" u kojoj se, kako je ukazala, "falsifikuju činjenice o zločinu" koji se 1995. dogodio u BiH, saopštio je danas Savet Evrope.<br/><br/>"Nažalost srpsko Ministarstvo odbrane je organizovalo promociju knjige u kojoj se falsifikuju činjenice o ratnom zločinu u vezi sa 71 osobom nastradalom na Tuzlanskoj kapiji u BiH u maju 1995.", rekla je Mijatović.<br/><br/>Upozorila je da je "širenje neistina i dezinformacija u posleratnom kontekstu opasno" i da potkopava napore ka pomirenju.<br/><br/>Mijatović je poručila da politički lideri i predstavnici Vlade u Srbiji treba da se usredsrede na borbu protiv nekažnjivosti ratnih zločina, na obezbedjivanje odšteta za žrtve i da podržavaju pomirenje u regionu, umesto da podržavaju širenje stavova koji negiraju ratne zločine.<br/><br/>"Iskrena ocena prošlosti je od suštinskog značaja za pomirenje i konstruktivnu interakciju različitih zajednica. Verujem da mlade generacije u regionu zaslužuju da budu vaspitane u duhu mira, tolerancije i medjusobnog poštovanja", navodi se u saopštenju.<br/><br/>Lokalne grupe za ljudska prava i bošnjački zvaničnici takodje su kritikovali Ministarstvo odbrane Srbije zbog sinoćne promocije knjige Ilije Brankovića "Tuzlanska kapija režirana tragedija" u Domu Vojske Srbije.<br/><br/>Mediji u BiH navode da se u toj knjizi osporava presuda Suda BiH kojom je Novak Djukić osudjen na 20 godina zatvora.<br/>Novinska agencija AP navodi da je Ministarstvo odbrane Srbije ranije objavljivalo knjige bivših oficira osudjenih za ratne zločine u jugoslovenskim ratovima.</p>
    </article>
  </body>
</html>