<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/jakno-in-hlace-iz-briljantine-kupil-za-363-000-evrov-241969"/>
    <meta property="og:site_name" content="Slovenske novice"/>
    <meta property="article:published_time" content="2019-11-06T19:15:00+00:00"/>
    <meta property="og:title" content="Jakno in hlače iz Briljantine kupil za 363.000 evrov"/>
    <meta property="og:description" content="Oblačila iz ikoničnih filmov gredo vedno za med, tako niso razočarale niti črne oprijete hlače in usnjena jakna, ki jih je nosila zapeljiva Sandy v znamenitem filmu Briljantina. V seksi opravi je..."/>
  </head>
  <body>
    <article>
      <h1>Jakno in hlače iz Briljantine kupil za 363.000 evrov</h1>
      <h2>Neznanega kupca ne moti, da je zadrga pokvarjena. Olivia Newton-John bo denar namenila centru za zdravljenje raka.</h2>
      <address><time datetime="2019-11-06T19:15:00+00:00">06 Nov 2019, 19:15</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/24/1567419.jpg"/>
          <figcaption>Jakna in hlače so prepričale anonimnega kupca.</figcaption>
        </figure>
        <figure>
          <img src="https://www.slovenskenovice.si/images/slike/2019/10/24/1567420.jpg"/>
          <figcaption>Največ pozornosti so na dražbi pritegnili spominki iz znamenitega glasbenega filma.</figcaption>
        </figure>
      </slideshow>
      <p>Oblačila iz ikoničnih filmov gredo vedno za med, tako niso razočarale niti črne oprijete hlače in usnjena jakna, ki jih je nosila zapeljiva Sandy v znamenitem filmu Briljantina. V seksi opravi je junakinja <b>Olivie Newton-John </b>povsem sezula Dannyja, v katerega se je preobrazil <b>John Travolta</b>, zdaj pa znova osupnila javnost z izkupičkom kar 363.000 evrov.</p>
      <h3>Okvarjena zadrga, a nič ne de</h3>
      <p>Jakna in hlače iz glasbenega spektakla iz 1978., ki je postregel tudi z večno uspešnico You're the One That I Want, so kar dvakrat prekosile predvideno ceno, sicer pa je bajne vsote iztržilo vseh 500 predmetov, ki jih je zvezdnica ponudila na dražbi na Beverly Hillsu. Kdo je odštel dragocene tisočake za ikonična oblačila, ni znano, je pa Olivia zaupala, da novega lastnika očitno ne moti napaka na hlačah – te imajo namreč okvarjeno zadrgo, in kot je pojasnila zvezdnica, so jo morali med snemanjem legendarnega plesno-pevskega prizora kar zašiti okoli pasu, da ji hlače ne bi zdrknile z bokov.</p>
      <figure>
        <img src="https://www.slovenskenovice.si/images/slike/2019/10/24/1567420.jpg"/>
        <figcaption>Največ pozornosti so na dražbi pritegnili spominki iz znamenitega glasbenega filma.</figcaption>
      </figure>
      <p>Na dražbi so prodali številne druge filmske spominke slovite igralke, tudi izvirni scenarij za filmsko uprizoritev broadwayske predstave Briljantina in bele kavbojske škornje iz romantične glasbene drame Xanadu, skupno pa so iztržili kar 2,1 milijona evrov. Newton-Johnova bo sredstva namenila avstralskemu centru za zdravljenje raka Olivia Newton-John Cancer Wellness and Research Centre, s hudo boleznijo pa se že dolgo spopada tudi zvezdnica sama. Že tretjič je zbolela za rakom dojke, kot je sporočila na začetku letošnjega leta, zaupala pa je tudi, da je velika zagovornica uporabe konoplje za medicinske namene, s konopljinim oljem si tudi ona blaži bolečine, sploh odkar se ji je rak razširil na kosti. </p>
    </article>
  </body>
</html>