<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_07/corea-nord-pescatori-tentano-fuga-ma-poi-si-consegnano-pyongyang-a6bf085c-0166-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Corea del Nord, tre pescatori in fuga uccidono 16 persone: catturati da Seul e consegnati a Pyongyang"/>
    <meta property="og:description" content="I fuggitivi hanno ucciso 16 loro compagni e - fatto raro - sono stati riconsegnati alle autorità del loro Paese"/>
  </head>
  <body>
    <article>
      <h1>Corea del Nord, tre pescatori in fuga uccidono 16 persone: catturati da Seul e consegnati a Pyongyang</h1>
      <h2>I fuggitivi hanno ucciso 16 loro compagni e - fatto raro - sono stati riconsegnati alle autorità del loro Paese</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Guido Olimpio</a></address>
      <p>In questi anni sono molti nord coreani sono scappati usando barche da pesca con i quali hanno raggiunto il Sud e le coste giapponesi</p>
      <p><b>Ma l’ultimo episodio ha avuto risvolti crudi: </b>i fuggitivi hanno ucciso 16 loro compagni e - fatto raro - sono stati riconsegnati alle autorità del loro paese.</p>
      <p><b>Drammatica la ricostruzione dell’episodio fatta dalle fonti ufficiali</b>. In estate un peschereccio del Nord lascia il porto di Kimchaek, nella parte orientale, per dirigersi verso le acque russe. A bordo 19 membri d’equipaggio. Durante la «battuta» tre marinai si ribellano al capitano accusandolo di maltrattamenti. L’ufficiale è ucciso, stesso sorte per 15 pescatori, eliminati – ipotizza la stampa di Seul – per coprire l’eccidio. A questo punto il terzetto rientra nello scalo di partenza, forse spera di trovare una via di fuga. Soluzione complicata vista la morte di così tante persone. Infatti la polizia cattura uno degli assassini mentre gli altri due, sempre a bordo del medesimo battello, riprendono la navigazione facendo rotta verso la Corea del Sud.</p>
      <p><b>Durante il fine settimana attraversano la linea di confine marittimo</b>, qui sono intercettati da una motovedetta. Tentano di scappare ancora e si consegnano solo dopo che l’unità ha sparato colpi di avvertimento. Secondo il Ministero dell’Unificazione i due chiedono di essere accolti come profughi, affermano di volersi trasferire nel Sud. Il loro piano salta in quanto gli inquirenti locali – probabilmente informati dal Nord - scoprono le circostanze della loro azione. E così il passo successivo è un’estradizione rapida. In patria li attende una punizione durissima, probabilmente la pena capitale. Sentenze non di rado riservate a coloro che fuggono, in questo caso poi si sono macchiati di un massacro.</p>
      <p><b>Il regime, da tempo, ha lanciato una grande mobilitazione per la pesca</b>, impiegando militari e civili, spesso costretti a salpare su mezzi inadeguati, senza strumentazione e con motori non troppo efficienti. Alcuni dei battelli hanno compiuto incursioni in zone russe scontrandosi con la Guardia costiera: sono stati arrestati. E non pochi invece hanno usato questa attività come schermo, una volta al largo hanno tentato di arrivare fino in Giappone. Diversi barconi sono stati rinvenuti sulle spiagge, spinti dalla corrente, dal caso e dalla disperazione. C’è chi è riuscito, chi ha perso la vita e chi ancora ha chiesto di tornare a casa.</p>
    </article>
  </body>
</html>