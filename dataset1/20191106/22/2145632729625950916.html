<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18547595-probleme-si-la-avionul-boeing-787-dreamliner-pasagerii-ar-putea-ramane-fara-oxigen-in-timpul-zborului"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Probleme şi la avionul Boeing 787 Dreamliner. Pasagerii ar putea rămâne fără oxigen în timpul zborului"/>
    <meta property="og:description" content="Un fost angajat al Boeing a tras un semnal de alarmă în privinţa modelului 787 Dreamliner, afirmând că pasagerii ar putea să rămână fără oxigen dacă cabina avionului ar suferi o decompresie spontană."/>
  </head>
  <body>
    <article>
      <h1>Probleme şi la avionul Boeing 787 Dreamliner. Pasagerii ar putea rămâne fără oxigen în timpul zborului</h1>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18547595/1/avion-boeing-787-youtube-descopera.jpg"/>
      </figure>
      <p>Un fost angajat al Boeing a tras un semnal de alarmă în privinţa modelului 787 Dreamliner, afirmând că pasagerii ar putea să rămână fără oxigen dacă cabina avionului ar suferi o decompresie spontană.</p>
      <p>John Barnett, fost inginer de calitate la Boeing, care a lucrat în companie timp de 32 de ani, spune că există teste care arată că până la un sfert din sistemele de oxigen de pe modelul 787 Dreamliner ar putea să aibă defecţiuni şi să nu funcţioneze în caz de nevoie, potrivit Mediafax.</p>
      <p>El mai afirmă că părţi neconforme, cu defecte de fabricaţie, au fost montate intenţionat la o linie de producţie a Boeing, acuzaţii respinse de constructor, care a precizat în răspuns că toate aeronavele sale sunt "construite după cele mai înalte standarde de siguranţă şi calitate".</p>
      <p>Barnett s-a pensionat în 2017 pe motive de sănătate. Din 2010, el a lucrat la fabrica Boeing din Charleston, Carolina de Sud, una din cele două linii de producţie implicate în construcţia modelului 787 Dreamliner.</p>
      <p>Acuzaţiile grave vin după ce două aeronave 737 MAX 8, pe care Boeing se bazează pentru dominaţia industriei şi înlocuirea modelelor de generaţie anterioară, s-au prăbuşit anul acesta şi au ucis 346 de persoane.</p>
      <p>Barnett spune că în 2016 a descoperit probleme cu sistemele de oxigen de pe modelul 787 Dreamliner care sunt menite să asigure alimentarea pasagerilor în cazul unei pierderi a presiunii în timpul zborului. El spune că anumite recipiente nu eliberau oxigenul şi a derulat un test având ca scenariu o decompresie subită care a demonstrat că 75 din 300 de sistemele respective nu funcţionau, o rată de eşec de 25%.</p>
      <h3>Managerii Boeing au blocat continuarea inspecţiei</h3>
      <p>Potrivit acestuia, încercările sale de a continua inspecţia problemei au fost blocate de managerii Boeing. În 2017 el a trimis o scrisoare oficială reglementatorului aviatic din Statele Unite prin care arăta că nicio acţiune nu a fost întreprinsă de Boeing pentru a rezolva problema. Reglementatorul american nu ar fi putut verifica cele spuse de Barnett pentru că Boeing a indicat atunci că lucrează la rezolvarea problemei.</p>
      <p>Boeing respinge de altfel acuzaţiile lui Barnett deşi a recunoscut în 2017 că a "identificat anumite recipiente de oxigen de la furnizor care nu funcţionau corespunzător" şi că le-a eliminat din procesul de producţie.</p>
      <p>Barnett mai acuză că anumiţi angajaţi aflaţi sub presiune au montat piese sub-standard pe aeronavele de pe linia de producţie, în cel puţin un caz, cu concursul superiorilor. El spune că practica este acceptată pentru eficienţă deoarece "fabrica Boeing din Carolina de Sud este condusă strict pe considerente de calendar şi costuri".</p>
      <p>Acesta a acţionat în judecată gigantul aerian pe care-l acuză că i-a defăimat caracterul şi scurtat cariera din cauza problemelor descoperite el. Acestea au dus practic la pensionarea pe motive de sănătate, spune Barnett.</p>
      <related>
        <a href="https://www.descopera.ro/dnews/18542880-boeing-a-testat-taxiul-spatial-starliner-iar-una-dintre-cele-trei-parasute-nu-s-a-deschis"/>
      </related>
      <related>
        <a href="https://www.descopera.ro/dnews/18519583-boeing-acuzata-ca-fabrica-sicrie-zburatoare"/>
      </related>
      <related>
        <a href="https://www.descopera.ro/dnews/18489125-avioanele-boeing-737-max-au-in-continuare-interdictie-sa-zboare-in-europa"/>
      </related>
      <related>
        <a href="https://www.descopera.ro/dnews/18454764-boeing-vrea-sa-lanseze-un-vehicul-electric-zburator-impreuna-cu-porsche"/>
      </related>
      <related>
        <a href="https://www.descopera.ro/lumea-digitala/18263942-boeing-vrea-sa-rezolve-problema-software-care-a-prabusit-doua-avioane-737-max-cu-instalarea-unui-computer-in-plus"/>
      </related>
      <related>
        <a href="https://www.descopera.ro/lumea-digitala/18245332-boeing-confirma-pericolul-folosirii-telefoanelor-mobile-la-bordul-unora-dintre-avioane"/>
      </related>
      <related>
        <h4>Citeşte şi</h4>
        <a href="https://www.descopera.ro/dnews/18454516-protest-extrem-impotriva-schimbarilor-climatice-un-barbat-cu-probleme-de-vedere-s-a-urcat-pe-un-avion"/>
        <a href="https://www.descopera.ro/dnews/18444906-un-avion-militar-f-16-al-statelor-unite-s-a-prabusit-in-germania"/>
        <a href="https://www.descopera.ro/stiinta/18414173-un-avion-spatial-hipersonic-ar-putea-reduce-considerabil-timpul-petrecut-in-zbor"/>
        <a href="https://www.descopera.ro/lumea-digitala/18265341-dupa-masini-autonome-avem-si-primul-avion-capabil-sa-aterizeze-in-mod-complet-autonom-fara-interventia-unui-controlor-de-trafic"/>
      </related>
    </article>
  </body>
</html>