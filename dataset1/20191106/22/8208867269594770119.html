<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/06/news/conte_vertice_governo_ex_ilva_arcelormittal-240439554/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T22:32:00+00:00"/>
    <meta property="og:title" content="Conte dopo il Cdm: &quot;Noi disponibili su immunità penale, ma ArcelorMittal chiede 5mila esuberi. Inaccettabile&quot;"/>
    <meta property="og:description" content="Il premier: &quot;Non è lo scudo il tema, lo abbiamo proposto ed è stato rifiutato. Il gruppo ritiene insostenibili gli investimenti per gli"/>
  </head>
  <body>
    <article>
      <h1>Conte dopo il Cdm: "Noi disponibili su immunità penale, ma ArcelorMittal chiede 5mila esuberi. Inaccettabile"</h1>
      <h2>Il premier: "Non è lo scudo il tema, lo abbiamo proposto ed è stato rifiutato. Il gruppo ritiene insostenibili gli investimenti per gli attuali livelli di produzione e di non poter assicurare quelli occupazionali. E' scattato l'allarme rosso. Il governo si è reso disponibile ad aprire una finestra negoziale, 24 ore su 24. Domani abbiamo convocato i sindacati"</h2>
      <address>
        <time datetime="2019-11-06T22:32:00+00:00">06 Nov 2019, 22:32</time>
      </address>
      <p> "E' una vertenza che sta particolarmente a cuore al governo, riteniamo quel polo industriale di interesse strategico per il Paese. Per il governo rilanciare l'Ilva e Taranto è una priorità". Inizia così la conferenza stampa del premier Giuseppe Conte al termine del Cdm dedicato alla situazione dello stabilimento pugliese e alla necessità dell'esecutivo di arginare la <a href="https://www.repubblica.it/economia/2019/11/06/news/ex_ilva_oggi_il_vertice_a_palazzo_chigi_con_arcelormittal_la_linea_del_governo_si_tutele_niente_esuberi-240354219/?ref=RHPPLF-BH-I240339964-C8-P1-S1.8-T2">volontà di disimpegno del gruppo ArcelorMittal</a>.<br/><br/>"Non riteniamo giustificate le preoccupazioni di ArcelorMittal e il governo ha dichiarato, per sgombrare il campo, la sua disponibilità all'immunità". "Il governo si è dimostrato disponibile a introdurre lo scudo penale, che è stato rifiutato - ha spiegato il premier -. Dopo un po' è emerso nella discussione che non era questa la vera causa del disimpegno dell'azienda. Lo scudo penale non è il tema, il tema è che l'azienda ritiene che con i livelli di produzioni non siano sostenibili gli investimenti e di non poter assicurare gli attuali livelli di occupazione. Per assicurare la continuità aziendale ci viene rappresentato l'esubero di 5mila lavoratori. Per noi è inaccettabile".<br/><br/>"Qui non è una qualsiasi crisi aziendale. E' una vertenza che in questo momento prospetta un disimpegno da impegni contrattuali specificamente assunti a seguito da una gara. Se ci sono criticità non giustificano affatto la riconsegna dell'intero impianto, per noi - ha sottolineato Conte - è scattato un allarme rosso. Ci siamo resi disponibili ad aprire una finestra negoziale, ventiquattro ore su ventiquattro".<br/><br/>"Ribadisco - ha aggiunto Conte - la disponibilità a valutare elementi di accompagnamento alla situazione di mercato contingente, alle guerre commerciali in corso, alla previsione dei dazi. Ma per loro la riduzione della produzione è strutturale. E questo per noi non è accettabile".<br/><br/>"La produzione è scesa a 4mila tonnellate - ha argomentato ancora il premier -. Benissimo. A chi spetta il rischio impresa? Chi è che viola il contratto? Vogliamo dire che il Governo non rispetta il contratto? Nessuna responsabilità sulla decisione dell'azienda può essere attribuita al governo - ha evidenziato ancora Conte -. Nessuno ha costretto ArcelorMittal a partecipare a una gara con regole chiare e trasparenti. Chiediamo il rispetto del piano industriale e ambientale. Questa è un'altra preoccupazione: che non garantendo la continuità produttiva non si continui con il risanamento ambientale. L'azienda rimedi alle sue iniziative. Abbiamo invitato il presidente Mittal a prendersi un paio di giorni e valutare la situazione per altre soluzioni. Ma al momento - ha poi chiarito Conte - non c'è nessuna soluzione, nessuna richiesta nostra è stata accettata".<br/><br/>"Non lasceremo soli gli operai e le comunità locali. Domani convocheremo i sindacati - ha annunciato il presidente del Consiglio -. C'è l'assoluta determinazione di rilanciare Ilva e Taranto. Non è questione di minoranza o maggioranza, è l'intero Paese che deve reggere l'urto di questa sfida, sono assolutamente inutili le polemiche".<br/><br/>Con il premier, in conferenza stampa anche il ministro dello Sviluppo Economico Stefano Patuanelli, per ribadire un punto in particolare. "ArcelorMittal non è in grado di rispettare il suo piano industriale e non possono essere i lavoratori e Taranto a pagare - le parole del ministro, che ha ricordato come, "a prescindere da ogni altra condizione, la società oggi dice che non riesce a produrre più di 4 mln di tonnellate e che queste non sono sufficienti a remunerare l'investimento. Ma Mittal ha vinto la gara per Ilva promettendo 6 mln di tonnellate e 8 mln dal 2024".</p>
    </article>
  </body>
</html>