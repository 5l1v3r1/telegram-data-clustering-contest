<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/guvernul-pnl-incepe-sa-stranga-surubul-cheltuielilor-bugetare-dupa-ce-a-constatat-un-gol-de-incasari-de-11-miliarde-de-lei-18549715"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-06T22:07:00+00:00"/>
    <meta property="og:title" content="Guvernul PNL începe să „strângă şurubul“ cheltuielilor bugetare după ce a constatat un gol de încasări de 11 miliarde de lei"/>
    <meta property="og:description" content="Premierul Ludovic Orban a anunţat că „strânge şurubul“ cheltuielilor bugetare după ce a constatat că la veniturile bugetului consolidat există o diferenţă de 11 mld. lei (2,3 mld. euro) între planul de colectare bugetară şi colectarea reală. Conferinţa de presă de miercuri de instalare a ministrului finanţelor Florin Cîţu nu a anunţat vremuri tocmai luminoase. Premierul Ludovic Orban şi ministrul finanţelor Florin Cîţu au spus că noul guvern se vede constrâns să taie din cheltuielile „inutile“ după cum le-au numit, după ce, din primele date pe care le-a primit noul guvern, ar fi reieşit că deficitul bugetar se apropie cu repeziciune de limita de 3% din PIB, iar diferenţa dintre planul de încasări şi încasările reale este de 11 mld. lei."/>
  </head>
  <body>
    <article>
      <h1>Guvernul PNL începe să „strângă şurubul“ cheltuielilor bugetare după ce a constatat un gol de încasări de 11 miliarde de lei</h1>
      <address><time datetime="2019-11-06T22:07:00+00:00">06 Nov 2019, 22:07</time> by <a rel="author" href="https://www.zf.ro/autor/iulian-anghel" target="_blank">Iulian Anghel</a></address>
      <p>Premierul Ludovic Orban a anunţat că „strânge şurubul“ cheltuielilor bugetare după ce a constatat că la veniturile bugetului consolidat există o diferenţă de 11 mld. lei (2,3 mld. euro) între planul de colectare bugetară şi colectarea reală. Conferinţa de presă de miercuri de instalare a ministrului finanţelor Florin Cîţu nu a anunţat vremuri tocmai luminoase. Premierul Ludovic Orban şi ministrul finanţelor Florin Cîţu au spus că noul guvern se vede constrâns să taie din cheltuielile „inutile“ după cum le-au numit, după ce, din primele date pe care le-a primit noul guvern, ar fi reieşit că deficitul bugetar se apropie cu repeziciune de limita de 3% din PIB, iar diferenţa dintre planul de încasări şi încasările reale este de 11 mld. lei.</p>
      <p>„Trebuie strâns şurubul la maximum şi evitată orice cheltuială inutilă şi, de asemenea, cât se mai poate, evident, în ultimele nici două luni, să vedem dacă putem recupera în ceea ce priveşte planul de încasare“, a arătat premierul Ludovic Orban.</p>
      <p>Aşadar, aceste două ultime luni din an vor urmări mai degrabă păstrarea unui deficit cât mai aproape de 3% di PIB şi asta nu poate fi făcut fără restrângeri de cheltuieli.</p>
      <p>Peste această îngrijorare legată de nivelul deficitului fiscal, FMI a venit ieri cu două previzuni care privesc direct România. Economia României va creşte cu 4% în acest an, cred oficialii Fondului. Însă, deşi economia Europei este robustă, este posibil ca Germania – principalul partener comercial al României - să fi intrat în recesiune tehnică.</p>
    </article>
  </body>
</html>