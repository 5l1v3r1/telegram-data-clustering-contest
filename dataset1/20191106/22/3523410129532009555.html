<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638568/%D8%A8%D9%88%D8%B1%D8%B3-%D8%AD%D8%A8%D8%A7%D8%A8-%D9%86%D8%AF%D8%A7%D8%B1%D8%AF-%D9%87%D9%86%D9%88%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%AF%D8%A7%D8%B1%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T22:48:00+00:00"/>
    <meta property="og:title" content="بورس حباب ندارد/ هنوز افزایش قیمت داریم"/>
    <meta property="og:description" content="در بررسی بازار بورس طی مدت اخیر، اعلام شد که این بازار حباب قیمت ندارد و همچنین هنوز ارز این بازار از نظر دلاری به سال ۱۳۹۲ که معادل ۱۵۰ میلیارد ...."/>
  </head>
  <body>
    <article>
      <h1>
        <a href="https://www.bultannews.com/fa/news/638568/%D8%A8%D9%88%D8%B1%D8%B3-%D8%AD%D8%A8%D8%A7%D8%A8-%D9%86%D8%AF%D8%A7%D8%B1%D8%AF-%D9%87%D9%86%D9%88%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%AF%D8%A7%D8%B1%DB%8C%D9%85">بورس حباب ندارد/ هنوز افزایش قیمت داریم</a>
      </h1>
      <h2>در بررسی بازار بورس طی مدت اخیر، اعلام شد که این بازار حباب قیمت ندارد و همچنین هنوز ارز این بازار از نظر دلاری به سال ۱۳۹۲ که معادل ۱۵۰ میلیارد ....</h2>
      <address><time datetime="2019-11-06T22:48:00+00:00">06 Nov 2019, 22:48</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، موضوع «فراز و فرودهای<b> بازار بورس</b> در چند ماه اخیر» با حضور حسن نژاد، عضو کمیسیون اقتصادی مجلس شب گذشته در برنامه پایش بررسی شد.</p>
      <p>وی در خصوص ورود سرمایه‌های خرد مردم به بورس تصریح کرد: بازار سرمایه ما کوچک است. البته در حال حاضر پول جدیدی به بورس نیامده است. همه بازارهای موازی بورس چند برابر شده اما بازار بورس همانند آنها رشدی نداسته است. اگر به دلاری محاسبه کنیم، هنوز بازار بورس به ارزش سال ۹۱ خود نرسیده است. پس بازار بورس حباب ندارد.</p>
      <p>حسن نژاد ادامه داد: حضور مردم در بازار بورس امری مبارک است. ضریب نفوذ بازار سرمایه بالا رفته است. حضور در بازار بورس باعث کمک به شفافیت و رونق تولید است.</p>
      <p>او با بیان اینکه بازارهای بورس دنیا حد نوسان ندارد، گفت: به عنوان مثال بازار بورس دانمارک که حد نوسان سه درصدی دارد، تورم کشورش یک است. در این صورت بازار بورس ایران نیز باید نوسان ۱۲۰ درصدی داشته باشد. طبق آمار بانک مرکزی در حال حاضر تورم ۴۰ درصد است اما مسئولان بر اساس منافع گاهی اوقات تورم نقطه به نقطه را اعلام می کنند که عدد کمتری است.</p>
      <p>این نماینده مجلس افزود: بازار سرمایه یک بازار تخصصی است. در دنیا افراد مستقیم وارد بورس نمی‌شوند و صندوق‌هایی اقدام به سبدگردانی با سرمایه‌های مردم می‌کنند. بورس بازاری پر ریسک است و ممکن بازدهی بالا یا پایین داشته باشد.</p>
      <p>این مقام مسئول ادامه داد: بورس جای سرمایه مازاد است، قرار نیست همیشه بازار بورس مثبت باشد. البته در بازار پایه حق با مردم است. البته بازار پایه حجم کمی در بازار بورس و فرابورس دارد. در بازار پایه بی تدبیری در اعمال قوانین اتفاق افتاد.</p>
      <p>حسن نژاد تاکید کرد: در چند ماه اخیر بازار بورس رشد خوبی داشته است و نمی توان منفی‌های اخیر را جزو ریزش حساب کرد و آن هم جزئی از بازار است. ما به عنوان مجلس به بازار پایه ورود کردیم اما نمی‌توانیم در مثبت یا منفی بورس دخالت کنیم.</p>
      <p>وی گفت: در ریزش بازار پایه ۴۰۰ کد را بررسی کردیم. در این قضیه هیچ رانت اطلاعاتی وجود نداشت. قوانین بازار پایه اصلاح شده است و فقط مشکل حد نوسان دارد.</p>
      <p>این نماینده مجلس ادامه داد: افزایش ساعت کار بازار بورس هیچ تاثیری در بازار بورس ندارد. بازار بورس در حال حاضر حباب ندارد و هر بالا رفتنی حباب نیست. در سال ۱۳۹۲ ارزش بازار ۱۵۰ میلیارد دلار بود ولی در حال حاضر ارزش بازار ۱۱۵ میلیارد دلار است. پس با این همه رشد قیمت ها بازار بورس هنوز جای رشد زیادی دارد. پس در این بازار نمی توان گفت حبابی وجود دارد.</p>
      <p>وی در پایان تصریح کرد: بازار بورس ما در مقایسه با کشورهای همسایه موفق‌تر است اما در مقایسه با کشورهای پیشرفته عقب مانده هستیم. بازار بورس بازار پر استرسی است ولی هنوز جای رشد زیادی دارد، در عین اینکه سخت نیز است.</p>
      <p>به اعتقاد حسن‌نژاد، بورس نسبت بازارهای دیگر بازار موفقی است اما باید در ورود به آن همه جوانب را باید رعایت کرد.</p>
    </article>
  </body>
</html>