<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_07/roma-assalto-scozzesi-prati-caccia-teppisti-condomini-3102159c-01ab-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Roma, assalto agli scozzesi a Prati Caccia ai teppisti nei condomini"/>
    <meta property="og:description" content="Ponte Risorgimento, nove giovani incappucciati, forse laziali, inseguiti dalla polizia: avevano cercato il contatto con quelli del Celtic a fine partita fra Prati e Parioli. Lanciati oggetti e fumogeni, poi l’intervento degli agenti: scovati nei cortili dei palazzi"/>
  </head>
  <body>
    <article>
      <h1>Roma, assalto agli scozzesi a Prati Caccia ai teppisti nei condomini</h1>
      <h2>Ponte Risorgimento, nove giovani incappucciati, forse laziali, inseguiti dalla polizia: avevano cercato il contatto con quelli del Celtic a fine partita fra Prati e Parioli. Lanciati oggetti e fumogeni, poi l’intervento degli agenti: scovati nei cortili dei palazzi</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Rinaldo Frignani</a></address>
      <p>Ci avevano già provato nella notte di mercoledì, quando in quasi 80, incappucciati e armati di bastoni, vicino a corso Vittorio, avevano cercato di assalire un gruppetto di tifosi del Celtic. Ci hanno riprovato ieri sera a Ponte Risorgimento, al termine della partita persa dai biancocelesti all’Olimpico: alcuni giovani a volto coperto, probabilmente appartenenti alle frange estreme del tifo laziale, hanno assalito alcuni scozzesi che a piedi si dirigevano verso Prati. Solo l’intervento della polizia, che ne seguiva gli spostamenti, ha evitato il contatto: solo lanci di oggetti e fumogeni che non hanno ferito nessuno, poi la fuga nei cortili dei palazzi vicini, dove gli agenti alla fine hanno bloccato nove persone. Sono state portate in Questura, rischiano l’arresto.</p>
      <slideshow>
        <figure>
          <img src="https://images2-roma.corriereobjects.it/methode_image/2019/11/07/Roma/Foto%20Gallery%20-%20Trattate/14074680_ori_crop_MASTER__noscale__MGTHUMB-INTERNA.jpg"/>
          <figcaption>Cori per il Papa e fiumi di birra</figcaption>
        </figure>
        <figure>
          <img src="https://images2-roma.corriereobjects.it/methode_image/2019/11/07/Roma/Foto%20Gallery/14074694_MGTHUMB-INTERNA.jpg"/>
          <figcaption>Cori per il Papa e fiumi di birra</figcaption>
        </figure>
        <figure>
          <img src="https://images2-roma.corriereobjects.it/methode_image/2019/11/07/Roma/Foto%20Gallery/14074692_MGTHUMB-INTERNA.jpg"/>
          <figcaption>Cori per il Papa e fiumi di birra</figcaption>
        </figure>
        <figure>
          <img src="https://images2-roma.corriereobjects.it/methode_image/2019/11/07/Roma/Foto%20Gallery/14074690_MGTHUMB-INTERNA.jpg"/>
          <figcaption>Cori per il Papa e fiumi di birra</figcaption>
        </figure>
        <figure>
          <img src="https://images2-roma.corriereobjects.it/methode_image/2019/11/07/Roma/Foto%20Gallery/14074682_MGTHUMB-INTERNA.jpg"/>
          <figcaption>Cori per il Papa e fiumi di birra</figcaption>
        </figure>
        <figcaption>Cori per il Papa e fiumi di birra</figcaption>
      </slideshow>
      <h4>Sette denunciati fra gli scozzesi</h4>
      <p>L’epilogo di 24 ore ad alta tensione, con gli scozzesi del Celtic Glasgow che hanno intonato cori per la squadra, ma anche per Papa Francesco e l’Ira. E sventolato le loro bandiere insieme con quelle irlandesi. Fiumi di birra - nonostante i divieti -, bustoni con bottiglie e lattine comprate nei mini market del centro. E poi, nella notte di ieri, la festa nei pub per la vittoria sulla Lazio. Sono le fotografie della trasferta di 9mila scozzesi conclusa con una decina di denuncie: dall’aggressione a uno steward, che due ragazzi hanno tentato di corrompere affinché li facesse entrare all’Olimpico senza biglietto, agli insulti ai poliziotti, dal possesso di petardi alla resistenza a pubblico ufficiale. Di giorno gli ultrà della Green Brigade hanno preso possesso dei bar dal Pantheon a piazzale Flaminio, dove sono rimasti fino a quando una trentina di bus Atac, scortati dalla polizia, li hanno portati da Villa Borghese all’Olimpico. Poi in serata, fino a piazza della Repubblica, dove sono cominciati i festeggiamenti nei pub.</p>
      <h4>In nottata tre accoltellati, assalto al ristorante</h4>
      <p>Appuntamento preceduto da ciò che è successo mercoledì notte quando in tre - due scozzesi e un tedesco - sono stati accoltellati in circostanze ancora poco chiare nella zona di via Nazionale. I sospetti di chi indaga sono concentrati sulle frange estreme del tifo laziale, almeno due personaggi incappucciati. Dei feriti, non gravi, uno è stato aggredito al Teatro dell’Opera, gli altri due all’Irish Pub. Altri 5 laziali sono stati denunciati dalla polizia: in auto avevano spranghe e coltelli nei pressi del centro sociale Intifada, a Casal Bruciato, dove un migliaio di scozzesi partecipavano a un concerto. Gli stessi ultrà hanno marciato fino alla stazione Tiburtina. Momenti di paura anche a Trastevere, con i clienti di un ristorante in via della Lungaretta barricati dietro le serrande per sfuggire a un altro assalto dei teppisti, ora da identificare.</p>
    </article>
  </body>
</html>