<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638560/%D8%A8%D9%86%D8%A7%D8%AF%D8%B1-%D8%A7%DB%8C%D8%B1%D8%A7%D9%86-%D8%AF%D8%B1-%D8%B4%D8%B1%D8%A7%DB%8C%D8%B7-%D8%BA%DB%8C%D8%B1%D8%B9%D8%A7%D8%AF%DB%8C-%D8%BA%D8%A7%D9%81%D9%84%DA%AF%DB%8C%D8%B1-%D9%86%D9%85%DB%8C%E2%80%8C%D8%B4%D9%88%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T22:34:00+00:00"/>
    <meta property="og:title" content="بنادر ایران در شرایط غیرعادی غافلگیر نمی‌شوند"/>
    <meta property="og:description" content="مدیرعامل سازمان بنادر و دریانوردی تاکید کرد: در شرایط اضطرار دیگر محدود به یک موقعیت جغرافیایی نیستیم."/>
  </head>
  <body>
    <article>
      <h1>
        <a href="https://www.bultannews.com/fa/news/638560/%D8%A8%D9%86%D8%A7%D8%AF%D8%B1-%D8%A7%DB%8C%D8%B1%D8%A7%D9%86-%D8%AF%D8%B1-%D8%B4%D8%B1%D8%A7%DB%8C%D8%B7-%D8%BA%DB%8C%D8%B1%D8%B9%D8%A7%D8%AF%DB%8C-%D8%BA%D8%A7%D9%81%D9%84%DA%AF%DB%8C%D8%B1-%D9%86%D9%85%DB%8C%E2%80%8C%D8%B4%D9%88%D9%86%D8%AF">بنادر ایران در شرایط غیرعادی غافلگیر نمی‌شوند</a>
      </h1>
      <h2>مدیرعامل سازمان بنادر و دریانوردی تاکید کرد: در شرایط اضطرار دیگر محدود به یک موقعیت جغرافیایی نیستیم.</h2>
      <address><time datetime="2019-11-06T22:34:00+00:00">06 Nov 2019, 22:34</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمد راستاد در خصوص <b>پدافند غیرعامل</b> در زیرساخت‌های بنادر کشور اظهار داشت: سازمان <b>بنادر و دریانوردی</b> به‌ واسطه زیرساخت‌های بندری از نظر طبقه‌بندی پدافند غیرعامل جزو زیرساخت‌های حیاتی و حساس به‌حساب می‌آید.</p>
      <p>معاون وزیر راه و شهرسازی افزود: در این خصوص اقدامات گسترده‌ای برای آماده‌سازی زیرساخت‌ها در شرایط پدافند غیرعامل انجام‌شده که از جمله آن‌ها طرح‌های مصوب اجرایی در این حوزه است. این طرح‌ها در حوزه پدافند غیرعامل در همه بنادر کشور تدوین و تصویب‌شده که قابل‌ اجرا هستند و متناسب با طرح‌های اقتضایی تمهیداتی در بنادر انجام می‌شود.</p>
      <p>وی ادامه داد: به‌این‌ترتیب در شرایط غیرمعمول و غیرمتعارف بنادر ایران غافلگیر نمی‌شوند و به‌ طور متناسب با شرایط ایجاد شده بر اساس طرح‌های اقتضایی اقدامات مناسب را انجام می‌دهند.</p>
      <p>مدیرعامل سازمان بنادر و دریانوردی تصریح کرد:‌ خوشبختانه در خصوص زیرساخت‌های بندری تمام ظرفیت‌ها در طول سواحل عمده کشور توزیع شده که شامل ظرفیت زیرساختی و تجهیزات است. به‌ این‌ترتیب در تمام بنادر کشور این امکان وجود دارد که انواع ترافیک‌ها را پذیرا باشیم.</p>
      <p>معاون وزیر راه و شهرسازی ادامه داد: این یک توانمندی قابل‌توجه است که در شرایط اضطرار دیگر محدود به یک موقعیت جغرافیایی نیستیم. بنابراین سازمان بنادر و دریانوردی در شرایط لازم می‌تواند در هر وضعیتی نیاز حمل‌ونقل و کشور را با توجه به ظرفیت‌هایی که دارد، تأمین کند.</p>
    </article>
  </body>
</html>