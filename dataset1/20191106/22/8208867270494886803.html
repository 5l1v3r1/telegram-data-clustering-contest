<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/scuola/2019/11/07/news/le_scuole_top_ecco_le_superiori_che_preparano_al_futuro_a_milano_e_roma_rivincita_dei_licei_storici-240441411/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T22:57:00+00:00"/>
    <meta property="og:title" content="Le scuole top. Ecco le superiori che preparano al futuro: a Milano e Roma rivincita dei licei storici"/>
    <meta property="og:description" content="La sesta edizione della classifica &quot;Eduscopio&quot; della Fondazione Agnelli valuta anche gli sbocchi professionali"/>
  </head>
  <body>
    <article>
      <h1>Le scuole top. Ecco le superiori che preparano al futuro: a Milano e Roma rivincita dei licei storici</h1>
      <h2>La sesta edizione della classifica "Eduscopio" della Fondazione Agnelli valuta anche gli sbocchi professionali</h2>
      <address><time datetime="2019-11-06T22:57:00+00:00">06 Nov 2019, 22:57</time> by <a rel="author">ILARIA VENTURI</a></address>
      <p>Nelle città i licei storici. Al Nord, in particolare in Lombardia, le paritarie. Poi la riscossa degli istituti in provincia. Ma anche i tecnici e i professionali si prendono la loro rivincita: rispetto al passato danno più chance di trovare lavoro. È la fotografia scattata dalla sesta edizione di <a href="http://www.eduscopio.it/">Eduscopio</a>, la classifica stilata dalla Fondazione Agnelli <a href="https://rep.repubblica.it/pwa/longform/2019/11/06/news/scuole_migliori_d_italia_rapporto_eduscopio_fondazione_agnelli-240424686/">sulle superiori che meglio preparano all'università</a> e al mondo del lavoro.<br/><br/><b>Da Milano a Palermo ecco le scuole top città per città:</b><br/><br/>A fine mese le scuole apriranno le porte per gli open day e un esercito di oltre 560mila alunni ora in terza media, con genitori al seguito, dovrà orientarsi. È il tempo della grande scelta, quella che più agita le famiglie: sarà la scuola giusta? "Eduscopio aiuta chi non si accontenta del passaparola e soprattutto le famiglie che non possono contare su reti sociali e culturali forti", spiega il direttore Andrea Gavosto.<br/><br/>Ad essere monitorati sono stati un milione e 255mila diplomati dal 2013-14 al 2015-16: sono valutate le performance al primo anno di università (voti e crediti) e nell'occupazione, calcolata su un lavoro di almeno sei mesi a due anni dal diploma, per chi è uscito da tecnici e professionali e non ha continuato gli studi. Un altro indice viene preso in considerazione: quanti studenti sono arrivati alla Maturità in 5 anni, una regolarità che racconta la capacità di una scuola di essere inclusiva, non di selezionare i migliori per essere la migliore. I risultati smontano il luogo comune di una formazione che, per essere di qualità, deve bocciare. "La severità non è un criterio, soprattutto se si accompagna a una didattica vecchia che punta al nozionismo e non alla capacità di ragionare: si può preparare bene gli studenti senza essere feroci nei criteri di giudizio", avverte Gavosto. A <b>Milano</b>, per esempio, tra gli scientifici, il Volta che è primo in graduatoria è meno severo del Da Vinci (secondo) o dell'Einstein (sesto). A <b>Napoli</b>, tra i linguistici, il Quinto Orazio Flacco (primo) è di gran lunga il più inclusivo.<br/><br/>Altro dato che emerge è la stabilità: più o meno le scuole confermano le proprie posizioni. Il derby tra i classici di <b>Bologna</b> è vinto per il terzo anno consecutivo dal Minghetti sul Galvani, dove hanno studiato Pasolini e Casini. A <b>Palermo</b> lo scientifico Cannizzaro è saldo al primo posto, a Firenze e Genova il podio è pressoché confermato con gli stessi istituti del 2018. A <b>Roma </b>il classico Tasso rimane in vetta, ma è la risalita del Visconti dai piani bassi del 2018 a sorprendere: quest'anno il liceo dell'élite borghese è secondo. Il motivo? Un'annata eccezionale di diplomati nel 2016 che hanno mietuto successi da matricole. Rimonta anche a Napoli dello scientifico Convitto Vittorio Emanuele II: da decimo a primo. In <b>Lombardia</b> le paritarie spiccano: nei classici a Milano sono tra i primi 4 licei, con il blasonato Berchet, unico pubblico sul podio, che sale dal terzo al secondo posto.<br/><br/>In <b>Piemonte</b> è la provincia ad affermarsi: lo scientifico Ancina di Fossano, nel Cuneese, raggiunge il punteggio stratosferico di 96.31. Tutti i dettagli da oggi sono online su <a href="http://www.eduscopio.it/">www.eduscopio.it</a>. Significativo il dato sull'occupabilità, al Nord più al Sud dove gli istituti scontano un contesto economico difficile. Non sono ancora i figli dell'alternanza scuola-lavoro quelli presi in esame, ma l'indice di occupazione dei diplomati dei professionali industriali cresce dal 51 al 57% e dal 58 al 68% quello dei servizi nel Nordest. Il tecnico Meucci di Cittadella, a <b>Padova</b>, e il Buzzi di <b>Prato</b> hanno un'occupazione all'87%, ma anche il tecnico economico Besta di Ragusa si difende: 62%. Non sarà l'unico criterio per orientarsi, ma un punto di partenza.</p>
    </article>
  </body>
</html>