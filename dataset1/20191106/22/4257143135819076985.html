<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/06/meghalt-csehszlovakia-utolso-kormanyfoje"/>
    <meta property="og:site_name" content="infostart"/>
    <meta property="article:published_time" content="2019-11-06T22:19:00+00:00"/>
    <meta property="og:title" content="Meghalt Csehszlovákia utolsó kormányfője"/>
    <meta property="og:description" content="Jan Strásky 78 évesen hunyt el Prágában."/>
  </head>
  <body>
    <article>
      <h1>Meghalt Csehszlovákia utolsó kormányfője</h1>
      <address><time datetime="2019-11-06T22:19:00+00:00">06 Nov 2019, 22:19</time> by <a rel="author">Infostart / MTI</a></address>
      <h3>Jan Strásky 78 évesen hunyt el Prágában.</h3>
      <p>Jan Strásky az 1989-es rendszerváltásig a csehszlovák állami bank hivatalnokaként dolgozott, és a szintén a pénzügyben dolgozó Václav Klaus baráti köréhez tartozott. Václav Klaus a rendszerváltás után cseh kormányfő lett, és javaslatára Strásky 1991 májusában a cseh kormány gazdasági reformokért felelős alelnöke lett.</p>
      <p>Az 1992 júniusi csehszlovákiai parlamenti választások után, amikor nyilvánvalóvá vált, hogy a szövetségi állam rövidesen szétesik, és létrejön az önálló cseh és szlovák állam, Strásky elfogadta a csehszlovák kormányfői posztot. Václav Havel államfő lemondása után fél évig formálisan ő látta el a csehszlovák köztársasági elnök teendőit is. Később erre az időre, mint élete "legnehezebb, legfelelősebb" szakaszára emlékezett.</p>
      <p>Az 1993-ban megalakult önálló Csehországban Václav Klaus kormányaiban néhány évig közlekedési, illetve egészségügyi miniszter volt, majd felhagyott az aktív politikával és haláláig nagy szenvedélyének, a turizmusnak élt.</p>
    </article>
  </body>
</html>