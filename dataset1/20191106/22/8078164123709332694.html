<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/animali/bonnie-e-co/notizie/affettivita-che-nasce-gatti-li-fa-sembrare-umani-2d3db154-017f-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="L’affettività che nasce tra i gatti e li fa sembrare umani"/>
    <meta property="og:description" content="C’è un senso di divertita complicità nell’osservare i nostri amici felini, i loro sguardi e atteggiamenti, che fa quasi invidia: proprio come accade quando vediamo due persone conoscersi, andare d’accordo, e poi scoprirsi indispensabili"/>
  </head>
  <body>
    <article>
      <h1>L’affettività che nasce tra i gatti e li fa sembrare umani</h1>
      <h2>C’è un senso di divertita complicità nell’osservare i nostri amici felini, i loro sguardi e atteggiamenti, che fa quasi invidia: proprio come accade quando vediamo due persone conoscersi, andare d’accordo, e poi scoprirsi indispensabili</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Fabrizio Rondolino</a></address>
      <p>Più osservo Sergio e Laura,<a href="https://www.corriere.it/animali/bonnie-e-co/notizie/se-decidete-prendere-gattino-prendetene-due-cosi-ricchezza-esperienze-si-moltiplica-cc8397d6-7d60-11e9-bf38-280379b6a560.shtml"> i micetti venuti a vivere con noi qualche mese fa</a> diventati nel frattempo due giovani adulti ciccioni, e più aumenta la meraviglia. Ho trascorso con i gatti buona parte della mia infanzia e tutta la mia vita adulta, e tuttavia ogni volta mi sembra di scoprire qualcosa di nuovo, di cogliere una sfumatura che non avevo mai notato, di scoprire un tratto particolare del carattere o del comportamento. La personalità del gatto, come è noto, è estremamente complessa, e ciascun individuo somma una gran varietà di tratti acquisiti – alcuni selvatici, molti domestici – all’esperienza e all’intelligenza personali, formandosi così un carattere inconfondibile e unico: ed è per questo che ogni gatto è una meraviglia a sé, nonché una fonte inesauribile di informazioni sulla felinità. Oggi voglio parlarvi della straordinaria amicizia che si è venuta stringendo fra Jefferson, il Maine Coon che fino all’<a href="https://www.corriere.it/animali/bonnie-e-co/notizie/gatto-jefferson-dichiarazione-indipendenza-felina-rondolino-61327654-2b18-11e9-8bb3-2eff97dced46.shtml">arrivo dei cuccioli viveva praticamente in clandestinità</a>, e il giovane Sergio. Da ormai un paio di mesi sia Sergio sia Laura sono diventati <a href="https://www.corriere.it/animali/bonnie-e-co/notizie/come-ha-fatto-gatto-domestico-diventare-animale-relativamente-sociale-56b5cc3e-ca2e-11e9-a6d2-4a38334bea0d.shtml">compagni di giochi e di dormite di Jefferson</a>, ma nelle ultime due settimane il rapporto a tre si è trasformato in un sempre più solido rapporto di coppia. Laura fa ancora parte del gruppo, e spesso i tre si ritrovano insieme: ma per la maggior parte del tempo, sono Jefferson e Sergio a fare comunella.</p>
      <h4>Il legame con gli adulti</h4>
      <p>Non ho trovato studi specifici sul senso di paternità dei gatti (i lupi, per esempio, l’hanno molto spiccato), ma il rapporto fra i due mici somiglia davvero a quello di un padre col figlio, o di un mentore col suo allievo prediletto. Per un cucciolo o un giovane gatto è normale legarsi ad un adulto, che è percepito come un sostituto della mamma e che può diventare un solido riferimento: del resto, è proprio grazie a questo meccanismo etologico che i gatti si legano a noi. Più raro è invece il movimento contrario, cioè la disponibilità di un gatto adulto a costruire un rapporto duraturo con un suo simile. Il gatto selvatico, antenato del micio di casa, è un animale solitario e non conosce nessuna struttura sociale: tutta la socialità dei gatti contemporanei è frutto della domesticazione, molto più breve di quella del cane e dunque, per dir così, incompiuta. Jefferson, invece, si sta dimostrando un padre, o un mentore, modello: ogni volta che Sergio gli si avvicina – e questo accade diverse volte al giorno – lo accoglie accanto a sé e quasi lo avvolge, a volte lo lecca, e infine si addormentano insieme. Mangiano sempre dalla stessa ciotola, e per primi. Se Sergio ha voglia di giocare, Jefferson accetta l’invito o, a seconda delle situazioni, rimane a guardarlo mentre scorrazza con Laura sui divani e per il salone.</p>
      <h4>La vita sentimentale ed emotiva</h4>
      <p>Ogni volta che Sergio rientra in casa dalle sue esplorazioni in guardino (Jefferson dopo due anni di vita in campagna ancora non si è deciso a uscire) corre subito dall’amico e gli si strofina addosso per salutarlo e forse, chissà, anche per raccontargli che cosa ha fatto trasmettendogli gli odori della gita. E una sera che un incauto pipistrello è entrato in casa, Jefferson dopo averlo catturato lo ha portato a Sergio per consentirgli di perfezionare le sua qualità di cacciatore. L’affettività fra gli animali è ormai un dato scientifico, e sono innumerevoli le ricerche che dimostrano come i mammiferi e gli uccelli – le due classi che allevano i propri cuccioli – abbiano una vita emotiva e sentimentale molto ricca e complessa, che si costruisce a partire dalle cure parentali e che si sviluppa poi nel corso dell’esistenza. E tuttavia una cosa è leggere un libro, e un’altra è osservare Sergio e Jefferson insieme. C’è un senso di divertita complicità, nei loro sguardi e nei loro atteggiamenti, che fa quasi invidia: proprio come accade quando vediamo due persone conoscersi, andare d’accordo, e poi scoprirsi indispensabili.</p>
    </article>
  </body>
</html>