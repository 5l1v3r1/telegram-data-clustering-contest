<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/world/deutsche-welle-i-polonia-xanei-alli-mia-dikastiki-maxi-me-tin-ee/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T22:04:37+00:00"/>
    <meta property="og:title" content="Deutsche Welle: Η Πολωνία χάνει άλλη μια δικαστική μάχη με την ΕΕ"/>
    <meta property="og:description" content="Η καταδικαστική απόφαση του Ευρωπαϊκού Δικαστηρίου που κρίνει ως παράνομες τις μεταρρυθμίσεις της Πολωνίας στη δικαιοσύνη και αναφορές για το προσφυγικό στην Ελλάδα στο επίκεντρο της επισκόπησης Τύπου."/>
  </head>
  <body>
    <article>
      <h1>Deutsche Welle: Η Πολωνία χάνει άλλη μια δικαστική μάχη με την ΕΕ</h1>
      <h2>Η καταδικαστική απόφαση του Ευρωπαϊκού Δικαστηρίου που κρίνει ως παράνομες τις μεταρρυθμίσεις της Πολωνίας στη δικαιοσύνη και αναφορές για το προσφυγικό στην Ελλάδα στο επίκεντρο της επισκόπησης Τύπου.</h2>
      <address><time datetime="2019-11-06T22:04:37+00:00">06 Nov 2019, 22:04</time> by <a rel="author">ΤοΒΗΜΑ Team</a></address>
      <figure>
        <img src="https://www.tovima.gr/wp-content/uploads/2019/11/06/DW-L-RGB_whitebg-1-450x36.jpg"/>
      </figure>
      <p>Η συντηρητική κυβέρνηση στην Πολωνία έχασε άλλη μια μάχη στην αντιπαράθεσή της με την Κομισιόν όσον αφορά στις μεταρρυθμίσεις στο χώρο της δικαιοσύνης. Το Ευρωπαϊκό Δικαστήριο αποφάσισε πως οι μεταρρυθμίσεις που αποφάσισε η Πολωνία τo 2017 δεν συνάδουν με το ευρωπαϊκό δίκαιο. Με το θέμα ασχολείται η Süddeutsche Zeitung, η οποία επιγράφει το σχόλιό της «Το κράτος δικαίου πάνω σε ερείπια».</p>
      <p>Η εφημερίδα σημειώνει πως η πολωνική κυβέρνηση παρά τις διάφορες καταδικαστικές αποφάσεις δεν συμμορφώνεται και συνεχίζει να τοποθετεί σε κομβικές θέσεις νομικούς που ελέγχει. Και η SZ καταλήγει: «Η κυβέρνηση στη Βαρσοβία με τις κινήσεις της δείχνει πόσο λίγο την ενδιαφέρουν οι αποφάσεις του Ευρωπαϊκού Δικαστηρίου. Και όσο η ΕΕ δεν χρησιμοποιεί το βαρύ πυροβολικό της, δηλαδή το πάγωμα ή τη διαγραφή των επιδοτήσεων, ο Καζίνσκι θα συνεχίζει να αποδομεί το κράτος δικαίου».</p>
      <p>
        <a href="https://www.in.gr/2019/11/07/economy/bloomberg-mati-stous-ependytes-kleinei-kyvernisi/">Bloomberg : Το μάτι στους επενδυτές κλείνει η κυβέρνηση</a>
      </p>
      <p>Για το ίδιο θέμα η Frankfurter Allgemeine Zeitung σχολιάζει: «Η απόφαση του Ευρωπαϊκού Δικαστηρίου δεν θα πονέσει και πολύ την κυβέρνηση στη Βαρσοβία. Από τη μια πλευρά ο νόμος που αφορά στην πρόωρη συνταξιοδότηση των δικαστών άλλαξε ήδη πέρυσι και προσαρμόστηκε στο πνεύμα της ΕΕ. Και από την άλλη πλευρά οι επιπτώσεις από τις μεταρρυθμίσεις στο χώρο της δικαιοσύνης από το 2016 είναι ήδη εμφανείς…Η Κομισιόν κέρδισε μόνο pro forma. Η απόφαση πολύ λίγο θα συμβάλλει στη διατήρηση του κράτους δικαίου στην Πολωνία».</p>
      <h3>Πρόσφυγες και μετανάστες μεταφέρονται σε όλη την Ελλάδα</h3>
      <p>Αναφορές για τη μεταφορά προσφύγων από τα νησιά στην ενδοχώρα στο γερμανικό Τύπο. Η TAZ του Βερολίνου επιγράφει το άρθρο της «Η ελληνική αστυνομία ανακάλυψε 41 ανθρώπους σε φορτηγό-ψυγείο».</p>
      <p>Η εφημερίδα σημειώνει: «Οι άνθρωποι εντοπίστηκαν στη βόρεια Ελλάδα λίγα μόνο χιλιόμετρα από τα σύνορα με την Τουρκία. Από τότε που υπεγράφη η συμφωνία ΕΕ-Τουρκίας το 2016 και ενισχύθηκαν οι θαλάσσιες περιπολίες στο Αιγαίο η περιοχή είναι ιδιαίτερα προσφιλής στους διακινητές. Το περιστατικό συμβαίνει σε μια περίοδο, κατά την οποία το σύστημα χορήγησης ασύλου στην Ελλάδα βρίσκεται υπό μεγάλη πίεση. Στα νησιά του ανατολικού Αιγαίου βρίσκονται αυτή τη στιγμή σχεδόν 35.000 πρόσφυγες. Πρόκειται για τον υψηλότερο αριθμό από τότε που υπεγράφη η συμφωνία για το προσφυγικό το 2016. Δυνατότητες υπάρχουν μόνο για 7.000 και οι πρόσφυγες διαβιούν κάτω από αναξιοπρεπείς για τους ανθρώπους συνθήκες».</p>
      <p>Στο θέμα αναφέρεται και ο τηλεοπτικός σταθμός NTV, ο οποίος σημειώνει πως «τις προηγούμενες τρεις μέρες η κυβέρνηση στην Αθήνα μετέφερε περίπου 1.000 μετανάστες στην ενδοχώρα. Παράλληλα όμως τις προηγούμενες τέσσερεις ημέρες πάνω από 1.000 μετανάστες πέρασαν από την Τουρκία σε αυτά τα νησιά.</p>
      <p>Σύμφωνα με πληροφορίες της κυβέρνησης μέχρι το τέλος του χρόνου θα μεταφερθούν πάνω από 20.000 μετανάστες στην ηπειρωτική Ελλάδα και θα κατανεμηθούν σε όλη τη χώρα σε κατοικίες και εγκαταλελειμμένα στρατόπεδα».</p>
      <p>
        <a href="https://www.dw.com/el/%CE%B7-%CF%80%CE%BF%CE%BB%CF%89%CE%BD%CE%AF%CE%B1-%CF%87%CE%AC%CE%BD%CE%B5%CE%B9-%CE%AC%CE%BB%CE%BB%CE%B7-%CE%BC%CE%B9%CE%B1-%CE%B4%CE%B9%CE%BA%CE%B1%CF%83%CF%84%CE%B9%CE%BA%CE%AE-%CE%BC%CE%AC%CF%87%CE%B7-%CE%BC%CE%B5-%CF%84%CE%B7%CE%BD-%CE%B5%CE%B5/a-51126324">
          <i>
            <b>Μαρία Ρηγούτσου</b>
          </i>
        </a>
      </p>
      <p>
        <a href="https://www.tovima.gr/2019/11/07/finance/ti-allazei-sti-dei-pos-tha-idiotikopoiithei-i-depa/">Τι αλλάζει στη ΔΕΗ – Πώς θα ιδιωτικοποιηθεί η ΔΕΠΑ – Ολο το νομοσχέδιο</a>
      </p>
    </article>
  </body>
</html>