<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/kerala/news/kidney-transplantation-treatment-karunya-chennithala"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-06T22:07:00+00:00"/>
    <meta property="og:title" content="കിഡ്നി മാറി വച്ചവരോട് സര്‍ക്കാര്‍ കാരുണ്യം കാട്ടണം; തുടര്‍ ചികിത്സയ്ക്ക് മരുന്ന്‍ ഉറപ്പ് വരുത്തണം: ചെന്നിത്തല"/>
    <meta property="og:description" content="തിരുവനന്തപുരം: കാരുണ്യപദ്ധതിക്ക് പകരമായി കേന്ദ്ര-സംസ്ഥാന സർക്കാരുകള്‍ സംയുക്ത സഹായത്തോടെ നടപ്പാക്കുന്ന പുതിയ ഇൻഷുറൻസ് പദ്ധതി നിലവില്‍ വന്നതോടെ പല രോഗികൾക്കും ആനുകൂല്യങ്ങൾ നിഷേധിച്ചതായി പ്രതിപക്ഷ നേതാവ് രമേശ്‌ ചെന്നിത്തല. കിഡ്നി മാറി വച്ചവരോട് സര്‍ക്കാര്‍..."/>
  </head>
  <body>
    <article>
      <h1>കിഡ്നി മാറി വച്ചവരോട് സര്‍ക്കാര്‍ കാരുണ്യം കാട്ടണം; തുടര്‍ ചികിത്സയ്ക്ക് മരുന്ന്‍ ഉറപ്പ് വരുത്തണം: ചെന്നിത്തല</h1>
      <address><time datetime="2019-11-06T22:07:00+00:00">06 Nov 2019, 22:07</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>തിരുവനന്തപുരം: കാരുണ്യപദ്ധതിക്ക് പകരമായി കേന്ദ്ര-സംസ്ഥാന സർക്കാരുകള്‍ സംയുക്ത സഹായത്തോടെ നടപ്പാക്കുന്ന പുതിയ ഇൻഷുറൻസ് പദ്ധതി നിലവില്‍ വന്നതോടെ പല രോഗികൾക്കും ആനുകൂല്യങ്ങൾ നിഷേധിച്ചതായി പ്രതിപക്ഷ നേതാവ് രമേശ്‌ ചെന്നിത്തല. കിഡ്നി മാറി വച്ചവരോട് സര്‍ക്കാര്‍ കാരുണ്യം കാട്ടണമെന്നും തുടര്‍ ചികിത്സയ്ക്ക് മരുന്ന്‍ ഉറപ്പ് വരുത്തണമെന്നും ചെന്നിത്തല ആവശ്യപ്പെട്ടു.</p>
      <p>ആദിവാസികൾ ഉൾപ്പെടെ കേരളത്തിലെ നിരവധി വൃക്കരോഗികൾക്കും ഹീമോഫീലിയ, കാൻസർ പോലെയുള്ള രോഗം കൊണ്ട് വലയുന്നവർക്കും ആശ്വാസമായിരുന്നു കാരുണ്യ ബെനവലന്റ് ഫണ്ട്. സാമ്പത്തികമായി പിന്നോക്കം നിൽക്കുന്ന കുടുംബങ്ങൾക്ക് കാരുണ്യ പദ്ധതി വഴി ലഭിച്ചിരുന്ന സഹായം വിലമതിക്കാനാവാത്ത ഒന്നായിരുന്നു. വൃക്കമാറ്റിവയ്ക്കൽ ശസ്ത്രക്രിയയ്ക്ക് സർക്കാർ ആശുപത്രികളിൽ മാത്രം ലഭിച്ചിരുന്ന ആനുകൂല്യം സർക്കാർ അംഗീകരിച്ച സ്വകാര്യ ആശുപത്രികളിൽ കൂടി കാരുണ്യ വഴി നൽകിയിരുന്നു. ഇതോടെ രോഗികൾക്ക് മികച്ച ചികിത്സാ സൗകര്യവും ലഭിച്ചു തുടങ്ങി.</p>
      <p>കാരുണ്യപദ്ധതി ഇല്ലാതായതോടെ ഈ സൗകര്യവും മുറിച്ചുമാറ്റപ്പെട്ടു. കേന്ദ്ര-സംസ്ഥാന സർക്കാരുകളുടെ സംയുക്ത സഹായത്തോടെ നടപ്പാക്കുന്ന പുതിയ ഇൻഷുറൻസ് പദ്ധതിയിൽ ഈ ആനുകൂല്യങ്ങൾ നിഷേധിച്ചത് രോഗികൾക്ക് ഇരുട്ടടിയായി മാറിയിരിക്കുകയാണ്. ഹീമോഫീലിയ രോഗികൾക്ക് മരുന്ന് വിതരണം മുടങ്ങില്ലെന്ന് മന്ത്രി ഉറപ്പ് നൽകുമ്പോഴും പലയിടത്തും മുടങ്ങിയതായാണ് വിവരം.</p>
      <p>അവയവമാറ്റ ശസ്ത്രക്രിയക്ക് വിധേയരായവർ ജീവിതകാലം മുഴുവൻ മരുന്ന് കഴിക്കേണ്ടവരാണ്. തുടർചികിത്സ പ്രകാരമുള്ള മരുന്ന് വിതരണം പലയിടങ്ങളിലും മുടങ്ങിയിരിക്കുകയാണെന്ന് കിഡ്‌നി മാറ്റിവച്ചവരുടെ സംഘടനയായ പോർഫ ഭാരവാഹികൾ കഴിഞ്ഞ ദിവസം നേരിൽ കണ്ടു വിഷമം അറിയിച്ചിരുന്നു.</p>
      <p>അവയവങ്ങൾ പകുത്തു നൽകുന്ന മഹാമനസ്കരായ വ്യക്തികൾക്ക് നൽകുന്ന ഒരു ലക്ഷം രൂപയും നിർത്തലാക്കി. കാരുണ്യ ലോട്ടറിയിൽ നിന്നും ലഭിക്കുന്ന വരുമാനം മുഴുവനായും സംസ്ഥാനത്തെ ജനങ്ങളുടെ ആരോഗ്യ സംരക്ഷണത്തിനായി മാറ്റിവച്ച പദ്ധതിയായിരുന്നു കാരുണ്യ ബനവലന്റ് ഫണ്ട്.</p>
      <p>കാരുണ്യാ ലോട്ടറി ഇപ്പോഴും തുടരുന്നുണ്ടെങ്കിലും പാവപ്പെട്ട രോഗികൾ വഴിയാധാരമായിരിക്കുകയാണ്. തുടർ ചികിത്സയ്ക്ക് ഒരു സംവിധാനവും പുതിയ ഇൻഷുറൻസ് പദ്ധതിയിൽ കാണുന്നില്ല.</p>
      <p>ഈ പ്രശ്‌നം പരിഹരിക്കാനുള്ള അടിയന്തര നടപടികൾ സർക്കാർ ഉടൻ കൈക്കൊള്ളണം. ഓരോ ദിവസവും തള്ളിനീക്കാൻ ബുദ്ധിമുട്ടുന്ന ഈ രോഗികളെ സർക്കാർ കൂടുതൽ ദുരിതത്തിലാഴ്ത്തരുതെന്ന് അദ്ദേഹം ആവശ്യപ്പെട്ടു.</p>
    </article>
  </body>
</html>