<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638569/%D8%A7%D8%B3%D8%AA%D9%82%D8%A8%D8%A7%D9%84-%D8%AF%D8%A8%DB%8C%D8%B1%DA%A9%D9%84-%D8%A7%D9%88%D9%BE%DA%A9-%D8%A7%D8%B2-%D8%B9%D8%B6%D9%88%DB%8C%D8%AA-%D8%AA%D9%88%D9%84%DB%8C%D8%AF%DA%A9%D9%86%D9%86%D8%AF%D9%87-%D9%85%D9%87%D9%85-%D8%AC%D8%AF%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-06T22:50:00+00:00"/>
    <meta property="og:title" content="استقبال دبیرکل اوپک از عضویت تولیدکننده مهم جدید"/>
    <meta property="og:description" content="دبیرکل اوپک اعلام کرد از عضویت برزیل در اوپک استقبال می شود اما این گروه هنوز درخواست رسمی از این کشور آمریکای جنوبی دریافت نکرده است."/>
  </head>
  <body>
    <article>
      <h1>
        <a href="https://www.bultannews.com/fa/news/638569/%D8%A7%D8%B3%D8%AA%D9%82%D8%A8%D8%A7%D9%84-%D8%AF%D8%A8%DB%8C%D8%B1%DA%A9%D9%84-%D8%A7%D9%88%D9%BE%DA%A9-%D8%A7%D8%B2-%D8%B9%D8%B6%D9%88%DB%8C%D8%AA-%D8%AA%D9%88%D9%84%DB%8C%D8%AF%DA%A9%D9%86%D9%86%D8%AF%D9%87-%D9%85%D9%87%D9%85-%D8%AC%D8%AF%DB%8C%D8%AF">استقبال دبیرکل اوپک از عضویت تولیدکننده مهم جدید</a>
      </h1>
      <h2>دبیرکل اوپک اعلام کرد از عضویت برزیل در اوپک استقبال می شود اما این گروه هنوز درخواست رسمی از این کشور آمریکای جنوبی دریافت نکرده است.</h2>
      <address><time datetime="2019-11-06T22:50:00+00:00">06 Nov 2019, 22:50</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمد بارکیندو، دبیرکل اوپک پس از انتشار گزارش "دورنمای انرژی جهان ۲۰۱۹" اوپک در وین به خبرنگاران گفت: برزیل به دلیل اهمیتش به عنوان یک <b>تولیدکننده و صادرکننده</b> کلیدی، شایسته داشتن یک کرسی در اوپک است.</p>
      <p>ژاییر بولسونارو، رییس جمهور برزیل ماه میلادی گذشته اظهار کرد مایل است کشورش به اوپک ملحق شود. چنین اقدامی یکی از تولیدکنندگان مهم جدید را به این گروه صادرکننده نفت اضافه می‌کند اما از سوی صنعت انرژی برزیل با بدبینی روبرو شده است.</p>
      <p>بنتو آلبرکرکه، وزیر معادن و انرژی برزیل اظهار کرده که دولت سرگرم برنامه ریزی برای برگزاری نشستی در هفته جاری به منظور بحث درباره پیوستن به اوپک است.</p>
      <p>برزیل مدتها روابط تجاری با کشورهای خاورمیانه داشته است و پیش از این ایران در زمان دولت لولا دا سیلوا، رییس جمهور پیشین برزیل از این کشور برای پیوستن به اوپک دعوت کرده بود با این حال گفت و گوها هرگز پیشرفت نکرد و در همان مراحل مقدماتی باقی ماند. اما برزیل در مذاکرات تولید آزاد اوپک شرکت کرده و حتی هیاتی را برای حضور در نشست الجزایر در اوت سال ۲۰۱۶ اعزام کرد.</p>
      <p>تولید نفت در برزیل به دلیل راه اندازی هفت واحد جدید از سال گذشته، به سرعت رو به رشد بوده است.</p>
      <p>طبق آمار آژانس بین المللی انرژی، تولید نفت برزیل در اوت به ۳.۰۵ میلیون بشکه در روز رسید که بالاتر از میانگین تولید ۲.۷۱ میلیون بشکه در روز در سال ۲۰۱۸ بود و این آژانس انتظار دارد تولید برزیل در سال ۲۰۱۹ به ۳.۲۲ میلیون بشکه در روز افزایش پیدا کند.</p>
      <p>پیوستن احتمالی برزیل به اوپک نگرانیهایی را نسبت به تاثیر محدودیتهای تولید آینده یا سهمیه تولید این کشور روی استقبال از مناقصه‌های آینده برانگیخته است.</p>
      <p>بر اساس گزارش پلاتس، آژانس ملی نفت برزیل قرار است از طریق مناقصه حقوق بهره برداری از ذخایر کشف شده از سوی شرکت دولتی پتروبراس به میزان معادل ۵.۲ تا ۱۵.۱ میلیارد بشکه نفت را بفروشد.</p>
    </article>
  </body>
</html>