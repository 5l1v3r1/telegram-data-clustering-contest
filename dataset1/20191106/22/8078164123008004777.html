<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_07/adele-haenel-choc-francia-a-12-anni-sono-stata-molestata-set-f20db8f4-0138-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Adèle Haenel, choc in Francia: «A 12 anni sono stata molestata sul set»"/>
    <meta property="og:description" content="L’attrice ha rivelato di aver subito aggressioni sessuali da parte di Christophe Ruggia , il regista che l’ha scelta per il suo primo film al cinema. Aperta un’indagine a Parigi"/>
  </head>
  <body>
    <article>
      <h1>Adèle Haenel, choc in Francia: «A 12 anni sono stata molestata sul set»</h1>
      <h2>L’attrice ha rivelato di aver subito aggressioni sessuali da parte di Christophe Ruggia , il regista che l’ha scelta per il suo primo film al cinema. Aperta un’indagine a Parigi</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Chiara Maffioletti</a></address>
      <p>Dopo che l’attrice Adèle Haenel ha accusato il regista Christophe Ruggia di averla molestata quando aveva solo 12 anni, la procura di Parigi ha aperto un’indagine preliminare per «aggressioni sessuali su persona minore». In Francia è scoppiato un grande dibattito, dopo la rivelazione di un caso che ha scioccato l’opinione pubblica. L’attrice, oggi trentenne e con 25 film all’attivo, ha rivelato nei giorni scorsi di aver subito molestie e palpeggiamenti dal regista che le diede il suo primo ruolo in «Les Diables», uscito nel 2002, in cui interpretava un’orfana. Il cineasta, che oggi ha 54 anni, ha negato ogni forma di aggressione, riconoscendo però un suo «errore» se anni prima ha dedicato attenzioni inappropriate per la sua interprete, per cui adesso chiede perdono. Fino ad ora, Haenel non ha sporto denuncia.</p>
      <h4>Il sostegno delle colleghe</h4>
      <p>L’attrice ha raccontato lo strano rapporto che si era instaurato tra lei e il regista che per primo l’ha voluta sul set. Ruggia, secondo le dichiarazioni dell’attrice, avrebbe impostato molto presto un legame troppo esclusivo con lei, non sano. E durante la promozione del film, quando lei era ancora una bambina, l’aveva anche invitata a casa sua, dove aveva poi tentato di baciarla e toccarla. Molte college di Haenel le hanno espresso sostegno e solidarietà in questi giorni, compresa Marion Cotillard, che ha ammesso di ammirare molto il suo coraggio.</p>
    </article>
  </body>
</html>