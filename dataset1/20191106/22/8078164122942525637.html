<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_07/01-interni-t29corriere-web-sezioni-9ad211fe-019f-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Ecco come (può) cambiare il mare a Genova"/>
    <meta property="og:description" content="Sino a fine mese si vita per la presidenza dello Yacht Club italiano. Tronchetti Provera e Francesco De Angelis spingono Carlo Croce"/>
  </head>
  <body>
    <article>
      <h1>Ecco come (può) cambiare il mare a Genova</h1>
      <h2>Sino a fine mese si vita per la presidenza dello Yacht Club italiano. Tronchetti Provera e Francesco De Angelis spingono Carlo Croce</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Gaia Piccardi</a></address>
      <p>Con i suoi 140 anni di storia, l’espressione corrucciata di chi si protegge gli occhi dalla luce del sole all’orizzonte e la facciata del colore della fügassa appena sfornata, lo Yacht Club italiano ha sempre guardato con regale accondiscendenza noialtri con quella faccia un po’ così e quell’espressione un po’ così che abbiamo prima di andare a Genova.</p>
      <h4>La storia</h4>
      <p>Da qui, dal porticciolo Duca degli Abruzzi, lato Nord-Est dell’avamporto, dall’8 agosto 1880 (regata inaugurale dopo la fondazione da parte di Vittorio Augusto Vecchi detto Jack la Bolina con l’adesione di Sua Maestà re Umberto I) passano gli esperimenti del socio Guglielmo Marconi a bordo di Elettra, le partecipazioni alla Coppa America, i palmares alle Olimpiadi, le collaborazioni con la Marina Militare, eventi diventati un classico della vela (dalla Giraglia al Trofeo Bombola d’oro, dalle Millevele al Campionato italiano delle classi olimpiche) e la scuola di mare Beppe Croce, nata nel 2000, avviamento alla professione per centinaia di marinai italiani. Da qui, con votazioni sino a fine mese e proclamazione il 6 dicembre, passa la formazione della nuova classe dirigente dello YCI, il più antico del Paese, sotto il cui guidone navigano 252 yacht.</p>
      <h4>Il presente</h4>
      <p>All’ombra di un presidente dimissionario, Nicolò Reggio, sono due (più una indipendente) le liste che si contendono la direzione generale che esprimerà il commodoro chiamato a timonare lo Yacht Club italiano dentro il vento del cambiamento e della rinascita di una città che nel 2020 vorrebbe dotarsi del ponte che rimpiazzerà il disgraziato Morandi, nel 2022 ospiterà la tappa finale della Ocean Race, il giro del mondo in equipaggio, nel 2024 sarà capitale europea dello sport, senza trascurare le ambizioni di un salone nautico che sogna di tornare ai fasti di un tempo. L’attuale vicepresidente, Matteo Berlingieri, guida la cordata della restaurazione che dovrà guardarsi dall’arrembaggio della nave pirata di Carlo Croce, il più lupo dei lupi di mare, figlio di Beppe Croce — amatissimo presidente del club per 28 anni e unico numero uno non anglosassone a reggere per 17 anni il timone dell’Isaf (federvela internazionale) —, lui stesso per vent’anni alla guida del circolo, ritrovatosi in minoranza nel 2017, da quando cioè lo YCI è sembrato puntare la prua verso un piccolo cabotaggio fatto di eventi sociali, molta attenzione al territorio e un po’ meno al mare.</p>
      <h4>Il manifesto</h4>
      <p>«Vorrei riaprire le finestre sulla vera natura del club, recuperare il rapporto con il Mediterraneo, partecipare al clima di crescente fiducia di cui lo YCI deve far parte» è il manifesto elettorale di Croce che guida la lista «I colori di sempre» e nell’equipaggio può contare su marinai prestigiosi: Marco Tronchetti Provera, Ceo di Pirelli e skipper dei Kauris, partner di Patrizio Bertelli sull’attuale Luna Rossa e nella campagna del 2007 con il guidone bianco e rosso del circolo di Genova, socio da più di tre decenni e fin qui mai candidato («Condivido la passione di questo gruppo di persone che nella vela ha fatto cose straordinarie e dei giovani che rappresentano il futuro e una visione più dinamica»), e Francesco De Angelis, indimenticato nocchiere della Luna trionfatrice nel 2000 a Auckland nella Vuitton Cup, potenziale direttore tecnico di una scuola di qualità («La salute di un circolo sono le persone; 1.100 ragazzini gravitavano ogni anno sullo YCI con Croce, insegneremo loro anche l’inglese velico: il mare è scuola di vita e maestro di valori»). Una lista agile (11 su 15 alla prima candidatura), giovane (7 sotto i 45 anni), con Paolo Zegna come sigillo di garanzia e nomi qualificati in grado di attirare sponsor e investimenti. «Lo Yacht Club italiano deve tornare il punto di riferimento nel panorama velico internazionale senza dimenticare i valori del territorio — dice Croce —, saremo parte di un gioco che coinvolge tutta la città. Una città che vuole rinascere». Il sindaco Marco Bucci, non a caso, è un figlio della scuola vela.</p>
      <p>© RIPRODUZIONE RISERVATA</p>
    </article>
  </body>
</html>