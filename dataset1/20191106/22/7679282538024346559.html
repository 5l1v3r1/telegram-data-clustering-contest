<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-hd-deve-gowda-said-there-is-no-permanent-friend-or-foe-in-politics-2836165.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-06T22:50:24+00:00"/>
    <meta property="og:title" content="एचडी देवेगौड़ा बोले- राजनीति में कोई स्थाई दोस्त या दुश्मन नहीं होता"/>
    <meta property="og:description" content="पूर्व प्रधानमंत्री और जेडीएस प्रमुख एचडी देवेगौड़ा ने बुधवार को कहा कि राजनीति में कोई स्थाई दोस्त या दुश्मन नहीं होता। हालात के हिसाब से दोस्त और दुश्मन बदलते रहते हैं। उनका यह बयान कर्नाटक में बीएस..."/>
  </head>
  <body>
    <article>
      <h1>एचडी देवेगौड़ा बोले- राजनीति में कोई स्थाई दोस्त या दुश्मन नहीं होता</h1>
      <address><time datetime="2019-11-06T22:50:24+00:00">06 Nov 2019, 22:50</time> by <a rel="author">एजेंसी।,बेंगलुरु।</a></address>
      <p>पूर्व प्रधानमंत्री और जेडीएस प्रमुख एचडी देवेगौड़ा ने बुधवार को कहा कि राजनीति में कोई स्थाई दोस्त या दुश्मन नहीं होता। हालात के हिसाब से दोस्त और दुश्मन बदलते रहते हैं। उनका यह बयान कर्नाटक में बीएस येदियुरप्पा के नेतृत्व वाली भाजपा सरकार के कार्यकाल पूरा करने की इच्छा जताने के एक दिन बाद आया है। पत्रकारों से बातचीत में देवेगौड़ा ने कहा, ‘क्या येदियुरप्पा दुश्मन हैं? सिद्धरमैया और मैंने पहले एक-दूसरे के खिलाफ चुनाव लड़ा था लेकिन हाल ही में शिमोगा और बेल्लारी में मंच भी साझा किया। कोई नहीं कह सकता कि कब क्या होगा? राजनीति में कोई स्थाई दोस्त या दुश्मन नहीं होता। हालात के हिसाब से ये बदलते रहते हैं।’</p>
      <p>
        <b>Read Also: <a href="https://www.livehindustan.com/national/story-priyanka-gandhi-says-that-showing-everything-alright-in-other-countries-may-not-change-condition-2835503.html">प्रियंका गांधी बोलीं- विदेश जाकर कहना 'सब कुछ ठीक है से हालात ठीक नहीं होंगे</a></b>
      </p>
      <p>जब देवेगौड़ा से भाजपा के प्रति जेडीएस के नरम रुख के बारे में पूछा गया था तो उन्होंने कहा था कि वह मध्यावधि चुनाव नहीं चाहते। उनकी इच्छा है कि सरकार अपना कार्यकाल पूरा करे, ताकि उस अवधि में वह अपनी पार्टी को मजबूत कर सकें। देवेगौड़ा के बेटे और पूर्व मुख्यमंत्री एचडी कुमारस्वामी ने भी कहा था कि उनकी पार्टी राज्य की भाजपा सरकार को अस्थिर करने की कोशिश नहीं करेगी, जैसा कि अमित शाह के नेतृत्व में भाजपा ने कांग्रेस-जेडीएस की गठबंधन सरकार के साथ किया क्योंकि वह मध्यावधि चुनाव नहीं चाहते। </p>
      <p>
        <b>Read Also: <a href="https://www.livehindustan.com/national/story-whatsapp-snooping-case-parliamentary-committee-headed-by-shashi-tharoor-will-look-into-the-matter-2835984.html">व्हाट्सएप जासूसी केस: शशि थरूर की अध्यक्षता वाली संसदीय समिति देखेगी मामला</a></b>
      </p>
      <p>देवेगौड़ा और कुमारस्वामी के बयान ऐसे समय आए हैं, जब भाजपा को सत्ता में बने रहने के लिए पांच दिसंबर को 15 सीटों के लिए होने वाले उपचुनाव में कम से कम छह सीटों पर सीट दर्ज करनी होगी। कयास लगाए जा रहे हैं कि यदि भाजपा उपचुनाव में जरूरी सीटें जीतने में असफल होती है तो जेडीएस उसे समर्थन दे सकती है। ऐसी खबरें भी आई थीं कि देवेगौड़ा ने येदियुरप्पा को फोन कर समर्थन का भरोसा दिया है। हालांकि, येदियुरप्पा ने बुधवार को पूर्व प्रधानमंत्री के साथ फोन पर बातचीत की खबर को खारिज कर दिया।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>