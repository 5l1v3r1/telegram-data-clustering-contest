<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/politics/mixaloliakos-oute-ixnos-ntropis-apo-ton-ametanoito-fyrer-proklitikos-o-arxigos-tis-xrysis-aygis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-06T22:10:43+00:00"/>
    <meta property="og:title" content="Μιχαλολιάκος : Ούτε ίχνος ντροπής από τον αμετανόητο «Φύρερ»"/>
    <meta property="og:description" content="Προκλητικός ο αρχηγός της Χρυσής Αυγής - Αρνήθηκε τα πάντα για να σωθεί - Αντιρατσιστικό συλλαλητήριο την ίδια ώρα"/>
  </head>
  <body>
    <article>
      <h1>Μιχαλολιάκος : Ούτε ίχνος ντροπής από τον αμετανόητο «Φύρερ»</h1>
      <h2>Προκλητικός ο αρχηγός της Χρυσής Αυγής – Αρνήθηκε τα πάντα για να σωθεί – Αντιρατσιστικό συλλαλητήριο την ίδια ώρα</h2>
      <address><time datetime="2019-11-06T22:10:43+00:00">06 Nov 2019, 22:10</time> by <a rel="author">ΤοΒΗΜΑ Team</a></address>
      <p>Χωρίς την ιδιότητα του βουλευτή, πρακτικά χωρίς οργάνωση και με τον αποχωρήσαντα ευρωβουλευτή του Γιάννη Λαγό να του έχει κλείσει τις «εξόδους διαφυγής», ο Νίκος Μιχαλολιάκος παρουσιάστηκε μπροστά στο Τριμελές Εφετείο Κακουργημάτων για ένα από τα τελευταία επεισόδια του δράματος.</p>
      <p>Η δίκη της Χρυσής Αυγής φτάνει σιγά σιγά στο τέλος της και αυτή ήταν η πρώτη φορά που ο «Φύρερ» της Χρυσής Αυγής εμφανίστηκε στο δικαστήριο. Σ’ αυτό το δικαστήριο, γιατί στο παρελθόν έχει βρεθεί ξανά κατηγορούμενος.</p>
      <p>
        <a href="https://www.in.gr/2019/11/06/economy/oikonomikes-eidiseis/ilektronikes-apodeikseis-o-kryfos-foros-kai-oi-pagides-tou-neou-forologikou/">Διαβάστε ακόμη: Ηλεκτρονικές αποδείξεις : Ο κρυφός φόρος και οι παγίδες του νέου φορολογικού</a>
      </p>
      <p>Οπως αναμενόταν, ο αρχηγός του νεοναζιστικού μορφώματος της Χρυσής Αυγής αρνήθηκε τα πάντα. Αρνήθηκε τα πάντα για να σώσει τον εαυτό του. Συνεπής δηλαδή στο δόγμα «ο σώζων εαυτόν σωθήτω», το οποίο υιοθέτησαν στελέχη και πρώην βουλευτές που απολογήθηκαν τις προηγούμενες εβδομάδες.</p>
      <p>Ψυχρός, κυνικός, αμετανόητος και σε μέγιστο βαθμό προκλητικός για πολλοστή φορά επιχείρησε να αποκρούσει όλες τις κατηγορίες που αποδίδονται στον ίδιο και τη Χρυσή Αυγή. Από τα τάγματα εφόδου και τις εμπρηστικές ομιλίες του ναζιστικού περιεχομένου μέχρι τη δολοφονία του Παύλου Φύσσα και το… ελληνικό χρώμα που έδωσε στο ναζιστικό χαιρετισμό.</p>
      <p>Ωστόσο, στον καταιγισμό των ερωτήσεων από την πλευρά της προέδρου του δικαστηρίου έπεσε σε αντιφάσεις, ενώ «αναγκάστηκε» να καταρρίψει προηγούμενες απολογίες στελεχών του με στόχο, προφανώς, να γλιτώσει ο ίδιος από τις βαριές ευθύνες που τον βαραίνουν, καθώς κατηγορείται για διεύθυνση εγκληματικής οργάνωσης.</p>
      <figure>
        <img src="https://www.in.gr/wp-content/uploads/2019/11/1-219-600x400.jpg"/>
      </figure>
      <h3>«Αναψαν τα αίματα» εντός κι εκτός δικαστηρίου</h3>
      <p>Εντός του δικαστηρίου το κλίμα, όπως αναμενόταν, ήταν ιδιαίτερα τεταμένο. Τόσο κατά την έναρξη της απολογίας του αρχηγού της Χρυσής Αυγής όσο και κατά την αποχώρησή του δεν έλειψε η ένταση μεταξύ στους αμετανόητους υποστηρικτές του Νίκου Μιχαλολιάκου και τους αλληλέγγυους που είχαν από νωρίς κατακλύσει την αίθουσα του Εφετείου Αθηνών.</p>
      <p>«Αίμα, τιμή, Χρυσή Αυγή» φώναζαν οι οπαδοί της Χρυσής Αυγής, ενώ «Δολοφόνοι» και «Ο Παύλος ζει, τσακίστε τους Ναζί» φώναζαν οι αλληλέγγυοι, με τα μέτρα ασφαλείας να είναι δρακόντεια προκειμένου να αποφευχθούν τα επεισόδια.</p>
      <figure>
        <img src="https://www.in.gr/wp-content/uploads/2019/11/1-227-600x400.jpg"/>
      </figure>
      <p>Τα βλέμματα όλων μπορεί να είχαν πέσει πάνω στον ηγέτη του νεοναζιστικού μορφώματος, ωστόσο η αίθουσα επισκιάστηκε από την παρουσία της μητέρας του Παύλου Φύσσα. Μόλις ο Νίκος Μιχαλολιάκος εισήλθε στην αίθουσα, οι συγγενείς και οι φίλοι του Παύλου Φύσσα τον υποδέχθηκαν φωνάζοντας «ου», ενώ η Μάγδα Φύσσα τον αποκάλεσε «σκυλί».</p>
      <p>Παράλληλα, συγγενείς και φίλοι σήκωσαν ταμπελίτσες με τον αριθμό «6»#ΣΙΓΑΜΗΦΟΒΗΘΩ».</p>
      <p>Την ίδια ώρα, από νωρίς είχε συγκεντρωθεί έξω από το Εφετείο πλήθος κόσμου. Αντιφασίστες, ΠΑΜΕ, ΚΕΕΡΦΑ, μετανάστες κι άλλες οργανώσεις ήταν όλοι εκεί δίνοντας βροντερό παρών.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkatja.lihtenvalner%2Fvideos%2F10156865348496158%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <h3>Μίλησε για πολιτική σκευωρία</h3>
      <p>Ο Νίκος Μιχαλολιάκος μπήκε στην αίθουσα λίγο μετά τις 10. Κατά την έναρξη της απολογίας του δήλωσε αθώος για τις κατηγορίες που του αποδίδονται και υποστήριξε ότι πρόκειται για πολιτική σκευωρία και στόχευση εδώ και 25 χρόνια.</p>
      <p>Στη συνέχεια επιδόθηκε σε μία… αόριστη κριτική για τον τρόπο με τον οποίο ασκείται η δικαιοσύνη στην Ελλάδα, σημειώνοντας ότι «η ηγεσία της δεν θα έπρεπε να διορίζεται». «Για πρώτη φορά στην ιστορία της Ελλάδας, από συστάσεως του ελληνικού κράτους, κάθεται στο εδώλιο πολιτικός αρχηγός για πράξεις οπαδού του κόμματος» υποστήριξε ο Νίκος Μιχαλολιάκος.</p>
      <figure>
        <img src="https://www.in.gr/wp-content/uploads/2019/11/1-220-600x400.jpg"/>
      </figure>
      <p>Έκανε ξεχωριστή αναφορά στον Τάκη Μπαλτάκο και στο περίφημο βίντεο του Κασιδιάρη αναφέροντας ότι «τον γνώριζα από το 1973, όταν ήμασταν μαζί σε διάφορες οργανώσεις, στη συνέχεια είχα πολλές επαφές μαζί του, έτσι είχα το θάρρος κάποιων συνομιλιών. Μου τα είπε κι εμένα ο Μπαλτάκος (σσ.αυτα που έχουν βγει στο βίντεο Κασιδιάρη εννοεί). Μου προκαλεί εντύπωση που η δικαιοσύνη, αυτοί που χειρίστηκαν την υπόθεση, δεν τον κάλεσαν να καταθέσει, ενώ ο εισαγγελέας είχε ζητήσει να γίνει έρευνα. Αλλά πώς να κάνει κανείς έρευνα στον γγ των κυβερνήσεων Σαμαρά επί των ημερών Σαμαρά».</p>
      <p>Στη συνέχεια, φρόντισε να προαναγγείλει σε τι μήκος κύματος θα κινηθεί, μιλώντας με ιδιαίτερα υποτιμητικό τόνο για τους άλλοτε βουλευτές του κόμματός του, λέγοντας: «Πώς είναι δυνατόν να κάνω εγκληματική οργάνωση με έναν που πουλούσε τυρόπιτες στο Περιστέρι και έναν που έβοσκε μοσχάρια αλλού».</p>
      <h3>Για το καταστατικό του κόμματος</h3>
      <p>«Το καταστατικό είναι ένα έγγραφο κατασκευασμένο. Είναι γραμμένο με γραφομηχανή. Στις εκατοντάδες έρευνες που έγιναν σε σπίτια μας δεν βρέθηκε ούτε ένα έγγραφο γραμμένο με γραφομηχανή. Το ποσό ανερμάτιστο είναι δεν μπορώ να περιγράψω».</p>
      <p><b>Πρόεδρος:</b> Το πρώτο έγγραφο που αποκαλείτε καταστατικό ποτέ γράφτηκε;</p>
      <p><b>Μιχαλολιάκος:</b> Το 1992.</p>
      <p><b>Πρόεδρος:</b> Το αρχικό κείμενο πριν τις τροποποιήσεις υπάρχει; Ως αρχηγός του κόμματος πρέπει να το έχετε.</p>
      <p><b>Μιχαλολιάκος:</b> Ό,τι βρήκατε στα κομπιούτερ.</p>
      <p>(σ.σ.: γέλια στο ακροατήριο)</p>
      <figure>
        <img src="https://www.in.gr/wp-content/uploads/2019/11/1-221-600x400.jpg"/>
      </figure>
      <h3>Για τις Θερμοπύλες</h3>
      <p>Μάλιστα, ο Νίκος Μιχαλολιάκος μίλησε για τη συγκέντρωση στις Θερμοπύλες τον Αύγουστο του 2012 όπου -όπως είπε- «κατηγορήθηκα για προτροπή σε βία, έχω να πω ότι είναι ντροπή να γίνεται τέτοια συρραφή λεγόμενων».</p>
      <h3>Για τα τάγματα εφόδου</h3>
      <p>«Ποια τάγματα εφόδου; Οι Χρυσαυγίτες με τις ελληνικές σημαίες ήταν τα τάγματα; Δεν υπήρχαν. Μας αποδίδονται έκνομες πράξεις γιατί παγκοσμίως κυνηγούν τις εθνικιστικές ομάδες. Ο μάρτυρας υπεράσπισης Σπίνος που είχε αναφέρει ότι το 1992 είχε λάβει το καταστατικό γιατί το μοίραζαν σε όλους, λέει ψέματα. Πιθανώς για να δείξει ότι ξέρει πολλά».</p>
      <h3>Διαψεύδει Σπίνο για τη δολοφονία Φύσσα</h3>
      <p>Αναφορικά με το βράδυ της δολοφονίας του Παύλου Φύσσα, ο Νίκος Μιχαλολιάκος επέμεινε ότι έμαθε για το περιστατικό το πρωί της επόμενης ημέρας, ενώ βρισκόταν στο σπίτι του.</p>
      <p>Διέψευσε, ουσιαστικά, τον μάρτυρα υπεράσπισής του, Σπίνο, ο οποίος είχε πει ότι ήταν όλη τη νύχτα ξύπνιος και ενήμερος. Ο Ν. Μιχαλολιάκος ισχυρίζεται ότι ο Σπίνος ψεύδεται.</p>
      <figure>
        <img src="https://www.in.gr/wp-content/uploads/2019/11/1-223-600x400.jpg"/>
      </figure>
      <p>Η πρόεδρος της έδρας, πάντως, επέμεινε λέγοντας «ένας λόγος παραπάνω να έπρεπε να είχατε ενημερωθεί» και του θύμισε την επικοινωνία του Λαγού με τον Πατέλη, όταν ο Λαγός είπε στον πυρηνάρχη Νίκαιας «Γιώργο μένεις». Στο σημείο εκείνο ο Νίκος Μιχαλολιάκος «φωτογράφισε» την ευθύνη του περιφερειάρχη Πειραιά λέγοντας «Μπορεί να ήταν φίλος του ο Πατέλης».</p>
      <p>Συνεχίζοντας ο Μιχαλολιάκος, ουσιαστικά, χρεώνει στον Γιάννη Λαγό την επικοινωνία με τον Δεβελέκο εκείνο το βράδυ και διαφοροποιείται από τις καταθέσεις και των δύο.</p>
      <p>Ο γγ της Χρυσής Αυγής παραδέχθηκε ότι πιθανώς ήταν παρών, όταν ο Λαγός μίλησε από τα κεντρικά της Μεσογείων και λέει στον Δεβελέκο να πως εάν κληθεί στη ΓΑΔΑ να κάνει ότι δεν ξέρει τον Ρουπακιά, αλλά λέει ότι δική του εντολή ήταν να μην αποκρύψει κανείς τίποτα.</p>
      <h3>Για τους αλιεργάτες</h3>
      <p>«Κάναμε πολιτικό αγώνα. Τι όφελος θα είχε η Χρυσή Αυγή να χτυπήσει κάποιους Αιγύπτιους αλιεργάτες; Δεν είμαι ανόητος».</p>
      <h3>Για το περιστατικό με το ΠΑΜΕ</h3>
      <p>«Πληροφορήθηκα ότι ήταν μια τυχαία συνάντηση και συμπλοκή. Με τραυματισμούς και από τις δυο πλευρές. Όλα αυτά που έλεγαν διάφοροι στις ομιλίες τους για καραμπίνες και τέτοια εγώ ήμουν αντίθετος. Πώς θα κάνεις έτσι πολιτικό αγώνα;»</p>
      <figure>
        <img src="https://www.in.gr/wp-content/uploads/2019/11/1-224-600x400.jpg"/>
      </figure>
      <p><b>Πρόεδρος:</b> Για τον χαιρετισμό;</p>
      <p><b>Μιχαλολιάκος</b>: Δεν ήταν ο επίσημος χαιρετισμός της Χρυσής Αυγής. Ήταν ελληνικός όχι ναζιστικός. Ήταν ο χαιρετισμός του μεσοπολέμου. Χαιρέτησα εγώ μερικές φορές και το έκανα προκλητικά επειδή με αποκάλεσαν φασίστα. Ήταν ο χαιρετισμός της 4ης Αυγούστου. Μάλιστα, ο Ντογιάκος αναφέρει ότι είναι ποινικά αδιάφορος ο χαιρετισμός, αλλά πως χρησιμοποιούσαμε βίαιες μεθόδους για να χαιρετούν με αυτό τον τρόπο.</p>
      <p><b>Πρόεδρος:</b> Ολες αυτές οι ενέργειες που έγιναν (πχ. ΠΑΜΕ) δεν σας οδήγησαν να λάβετε κάποια μέτρα;</p>
      <p><b>Μιχαλολιάκος:</b> Ο τρόπος που θέτετε την ερώτηση υποκρύπτει κάτι… Δεν το ανέχομαι αυτό το πράγμα. Έφυγε κόσμος από τα γραφεία. Προσπάθησα να επιβάλω την τάξη. Ευθύνεται η Γεννηματά που κατηγορήθηκε ο Τσουκάτος; Εγώ θα έπρεπε να το κάνω; Και με τί μέσα;  Η δικαιοσύνη γιατί δεν με κάλεσε για αυτά; Με κάλεσε μόνο όταν ο Δένδιας αναρμοδίως πήρε 32 υποθέσεις και έκανε μία!</p>
      <h3>Για την υπόθεση της δολοφονίας Λουκμάν – Σαχζάτ</h3>
      <p>«Έχω διαβάσει για το θέμα. Ήθελαν να εμπλέξουν τη Χρυσή Αυγή».</p>
      <figure>
        <img src="https://www.in.gr/wp-content/uploads/2019/11/1-225-600x400.jpg"/>
      </figure>
      <h3>«Αδειασμα» σε συγκατηγορουμένους του</h3>
      <p>Κατά την τοποθέτησή του για το βράδυ της δολοφονίας Φύσσα ο Νίκος Μιχαλολιάκος προέβη σε δήλωση που καταρρίπτει τον βασικό ισχυρισμό όλων των κατηγορουμένων από την τοπική Νίκαιας.</p>
      <p>Σημειώνεται πως οι κατηγορούμενοι ανέφεραν ότι εκείνο το βράδυ είχαν βγει στους δρόμους για να πετάξουν τρικάκια για επικείμενη ομιλία του Νίκου Μιχαλολιάκου.</p>
      <figure>
        <img src="https://www.in.gr/wp-content/uploads/2019/11/1-226-600x400.jpg"/>
      </figure>
      <p>Ο ίδιος ο πυρηνάρχης Νίκαιας, Γιώργος Πατέλης, στην κατάθεσή του, είχε κάνει λόγο για δύο παράλληλα γεγονότα: τη δολοφονία του Φύσσα και το ότι η τοπική οργάνωση Νίκαιας μοίραζε τρικάκια επειδή θα πήγαινε ο Μιχαλολιάκος για ομιλία.</p>
      <p>Ο αρχηγός της οργάνωσης, όμως, σήμερα κατέθεσε ότι δεν είχε αποφασίσει αν θα πάει στη Νίκαια για ομιλία και δεν υπήρχε καμία συνεννόηση για να μοιράσουν τα μέλη της Χρυσής Αυγής τρικάκια.</p>
      <h3>Την Πέμπτη η συνέχεια</h3>
      <p>Το δικαστήριο διέκοψε λίγο μετά τη μία για να συνεδριάσει εκ νέου αύριο, Πέμπτη.</p>
      <p>
        <a href="https://www.tovima.gr/2019/11/06/science/sos-gia-tin-klimatiki-allagi-11-200-epistimones-proeidopoioun-gia-aneipota-anthropina-vasana/">SOS για την κλιματική αλλαγή: 11.200 επιστήμονες προειδοποιούν για «ανείπωτα ανθρώπινα βάσανα»</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/06/politics/mixaloliakos-apo-tin-piso-porta-sto-efeteio/"/>
        <a href="https://www.tovima.gr/2019/11/06/society/diki-xrysis-aygis-nazistikoi-xairetismoi-sto-efeteio/"/>
        <a href="https://www.tovima.gr/2019/11/06/society/diki-x-a-proklitikos-kai-ametanoitos-mixaloliakos-dilonei-athoos-kai-mila-gia-politiki-skeyoria/"/>
        <a href="https://www.tovima.gr/2019/11/06/society/live-apologeitai-o-mixaloliakos-politiki-skeyoria/"/>
        <a href="https://www.tovima.gr/2019/11/06/society/dikis-xrysis-aygis-i-ora-tis-logodosias-gia-mixaloliako/"/>
        <a href="https://www.tovima.gr/2019/11/05/politics/diki-xrysis-aygis-apologeitai-tin-tetarti-o-mixaloliakos/"/>
        <a href="https://www.tovima.gr/2019/10/18/society/diki-x-a-apokalyptikos-mixos-o-mixaloliakos-iksere-gia-ti-dolofonia-fyssa/"/>
        <a href="https://www.tovima.gr/2019/10/07/society/germenis-dyo-parees-tsakonontan-kai-enas-ilithios-ekane-ayto-pou-den-eprepe/"/>
        <a href="https://www.tovima.gr/2019/10/07/society/diki-xrysis-aygis-o-aleksopoulos-den-kserei-den-eide-kai-einai-athoos/"/>
        <a href="https://www.tovima.gr/2019/10/03/society/diki-xrysis-aygis-apologountai-oi-proin-vouleytes/"/>
        <a href="https://www.tovima.gr/2019/09/27/society/diki-xrysis-aygis-den-eimaste-oloi-enoxoi-gia-ti-dolofonia-fyssa/"/>
        <a href="https://www.tovima.gr/2019/09/22/world/guardian-o-ilios-tis-xrysis-aygis-dyei/"/>
        <a href="https://www.tovima.gr/2019/09/18/society/eksi-xronia-meta-ti-dolofonia-fyssa-to-agrio-egklima-tis-xrysis-aygis-to-xroniko/"/>
      </related>
    </article>
  </body>
</html>