<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/basket/2019/11/06/news/basket_eurocup_bologna_vince_in_volata_brescia_ko_champions_brindisi_domina_il_besiktas-240441401/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T22:56:00+00:00"/>
    <meta property="og:title" content="Basket, EuroCup: Bologna vince in volata, Brescia ko. Champions, Brindisi domina il Besiktas"/>
    <meta property="og:description" content="La Virtus batte Ulm al fotofinish, mentre la Leonessa cade a Kazan, sempre più primo nel girone. Nella massima competizione Fiba successo dell'Happy"/>
  </head>
  <body>
    <article>
      <h1>Basket, EuroCup: Bologna vince in volata, Brescia ko. Champions, Brindisi domina il Besiktas</h1>
      <h2>La Virtus batte Ulm al fotofinish, mentre la Leonessa cade a Kazan, sempre più primo nel girone. Nella massima competizione Fiba successo dell'Happy Casa che stacca i turchi in classifica</h2>
      <address>
        <time datetime="2019-11-06T22:56:00+00:00">06 Nov 2019, 22:56</time>
      </address>
      <p><b>ROMA</b> - Le italiane non riescono a ripetere <a href="https://www.repubblica.it/sport/basket/2019/11/05/news/basket_eurocup_colpi_esterni_di_venezia_e_trento_in_champions_sassari_passa_in_polonia-240333222/">il tris di vittorie di martedì sera</a>. In EuroCup la Virtus Bologna piega in volata Ulm, ma Brescia esce sconfitta dalla complicata trasferta di Kazan. In Champions League importante successo di Brindisi sul Besiktas.</p>
      <h3>Bologna piega Ulm</h3>
      <p>La Virtus Bologna soffre, ma riesce ad avere ragione 92-91 di Ulm, tenendo il passo della capolista del gruppo A Patras. Protagonista assoluto è ancora una volta il cervello della squadra Teodosic, autore di 15 punti e ben 8 assist. Le V nere faticano nel primo periodo, nel quale si vedono sempre costrette a inseguire fino al -8 finale (18-26). Nella seconda frazione la squadra di Djordjevic gioca alla pari con i tedeschi, senza però rosicchiare neppure un punto (42-50). La musica cambia al rientro in campo, quando la Segafredo alza il ritmo e impatta sul 52 pari, prima del nuovo mini-allungo di Ulm che chiude la frazione sul 61-64. L'ultimo quarto si apre con un nuovo break degli ospiti, capaci di scappare sul +10 (67-77), ma la Virtus non ha alcuna intenzione di mollare e rimette in equilibrio il match a due minuti dalla sirena con il canestro di Markovic (82-82). Nella volata finale i padroni di casa si dimostrano più lucidi e chiudono la gara con i liberi di Teodosic, che regalano una vittoria pesantissima.<br/><b>Segafredo Bologna-Ratiopharm Ulm 92-91</b><br/><i>(18-26, 42-50, 61-64)</i><br/><b>Virtus Bologna: </b>Gaines 11, Pajola 4, Baldi Rossi 2, Markovic 12, Ricci 6, Delìa 8, Cournooh 2, Hunter 14, Weems 16, Nikolic ne, Teodosic 15, Gamble 2. All. Djordjevic.<br/><b>Ulm: </b>Hayes 13, Guenther 7, Philipps 4, Jerrett 20, Obst 13, Hinrichs 4, Ugrai N.E., Heckmann 12, Schilling 2, Willis 11, Krause 5. All. Lakovic.</p>
      <h3>Brescia ko a Kazan</h3>
      <p>Niente da fare per Brescia nella difficile trasferta di Kazan. La Leonessa non riesce a bissare il successo di Nanterre della scorsa settimana e cade 77-63 contro l'Unics, che rafforza così il primato nel gruppo C. Kazan parte forte e cerca subito lo strappo, ma la Germani è brava a rimanere a contatto nel primo periodo (20-19). L'equilibrio prosegue anche nel secondo con un serrato botta e risposta, che vede i padroni di casa andare all'intervallo lungo avanti di tre lunghezze (37-34). Al rientro sul parquet, dopo cinque minuti ancora alla pari, l'Unics accelera e sfiora la doppia cifra di vantaggio (59-51). Agli uomini di Esposito servirebbe un ultimo quarto di pura energia, invece Brescia ha le polveri bagnate e segna con il contagocce. I russi così chiudono i conti, approfittando della loro migliore media realizzativa da tre (41.7% contro 33.3%) e dei più frequenti viaggi in lunetta. La Leonessa porta in doppia cifra soltanto due uomini (Vitali e Moss).<br/><b>Unics Kazan-Germani Brescia 77-63</b><br/><i>(20-19, 37-34, 59-51)</i><br/><b>Kazan</b>: Sergeev ne, Morgan 6, McCollum 20, Tyus 14, Likhodei 7, Klimenko 6, Smith 19, Mantzaris 2, Palsson 3, Anoshin, Kolesnikov, Wilson. All. Priftis.<br/><b>Brescia</b>: Zerini 6, Warner 4, Cain 2, Vitali 14, Laquintana, Lansdowne 8, Naoni ne, Guariglia 2, Horton 9, Moss 11, Sacchetti 7. All. Esposito.</p>
      <h3>Champions, Brindisi stende il Besiktas</h3>
      <p>Brindisi riscatta la sconfitta di Dijon, imponendosi tra le mura amiche del PalaPentassuglia 84-72 ai danni del Besiktas e staccandolo in classifica. L'Happy Casa mette in mostra un'ottima circolazione di palla (sono 18 gli assist complessivi contro gli appena 4 dei turchi) e grande aggressività in fase di non possesso, che alla fine si rivelano le armi vincenti dei pugliesi. Brindisi preme subito sull'acceleratore e, dopo il +6 costruito nel primo quarto (19-13), allunga ancora a inizio secondo periodo spingendosi fino al 36-21. I turchi, però, reagiscono e all'intervallo lungo riportano lo svantaggio a sei lunghezze (41-35). Alla ripresa del gioco l'Happy Casa torna ad alzare l'intensità difensiva e concede al Besiktas soltanto 15 punti, portando il divario in doppia cifra al termine della terza frazione (61-50). La progressione degli uomini di Vitucci continua nell'ultimo quarto, che si apre con un break di 8-0. I turchi provano a replicare, ma Brindisi è brava a tenerli sempre a debita distanza.<br/><b>Happy Casa Brindisi-Besiktas 84-72</b><br/><i>(19-13, 41-35, 61-50)</i><br/><b>Brindisi</b>: Banks 9, Brown 10, Martin 8, Radosavljevic 9, Zanelli 3, Innalzi, Gaspardo 4, Campogrande 16, Thompson 11, Cattapan ne, Stone 14, Ikangi. All. Vitucci.<br/><b>Besiktas: </b>Gotcher 22, Gondur ne, Al, Akpinar 2, McKissic 22, Geyik, Turgut 0, McAdoo 5, Yildizli 4, Savas, Theodore 6, Djurisic 11. All. Dusko Ivanovic.<br/> </p>
    </article>
  </body>
</html>