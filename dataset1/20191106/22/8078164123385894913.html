<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sette/attualita/19_novembre_07/su-7-trentenni-oggi-marco-mengoni-altri-419fe164-00c9-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Su 7 I trentenni di oggiMarco Mengoni e gli altri"/>
    <meta property="og:description" content="Sul magazine domani in edicola, il cantante riflette su di sé e i suoi coetanei: «Siamo meglio di chi ci ha preceduto: più aperti, più fluidi». Con lui si raccontano 6 ragazzi dell’89. Il reportage dalla terra dei fuochi palestinesi, l’intervista alla scrittrice Ernaux"/>
  </head>
  <body>
    <article>
      <h1>Su 7 I trentenni di oggi<br/>Marco Mengoni e gli altri</h1>
      <h2>Sul magazine domani in edicola, il cantante riflette su di sé e i suoi coetanei: «Siamo meglio di chi ci ha preceduto: più aperti, più fluidi». Con lui si raccontano 6 ragazzi dell’89. Il reportage dalla terra dei fuochi palestinesi, l’intervista alla scrittrice Ernaux</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Micol Sarfatti</a></address>
      <p>Chi sono i trentenni oggi? Precari, europei, liberi. Oppure choosy, bamboccioni, neet (quelli che non studiano e non lavorano). Hanno vissuto un’infanzia tra le grandi speranze degli Anni 90 e sono entrati nell’età adulta con il brusco risveglio dei 2000, tra crisi economica e terrorismo internazionale. Si parla tanto di loro, poco con loro. Nel numero di <b>7</b>, in edicola e su digital edition domani con il Corriere, vengono raccontati oltre i numeri — sconfortanti — sull’occupazione e le definizioni claustrofobiche. Maria Luisa Agnese intervista Marco Mengoni, fotografato da Douglas Kirkland. Il cantante classe 1988, lanciato da XFactor 2009 e consacrato dalla vittoria al Festival di Sanremo 2013, riflette sui suoi coetanei. Ne condivide insicurezze e fragilità. Sa di essere fortunato, ma non vuole dirsi «privilegiato. Ho fatto la gavetta, ho lavorato come fonico in uno studio registrando pubblicità e come barista in un pub a Frascati. Sono stati anni di fatica, ma lì ho imparato ad arrivare a fine mese». E aggiunge: «Noi 30enni siamo messi meglio di chi ci ha preceduto. La mia generazione è fluida, più aperta in tutti i sensi. Io non contemplo paletti e muri, non mi accorgo della tonalità della carnagione o della scelta di amare un uomo o una donna».</p>
      <h4>Federica e Andrea</h4>
      <p>Marco, ma anche Federica e Andrea. Sei ragazzi che portano i due nomi più diffusi nel loro anno di nascita: il 1989. Li abbiamo incontrati negli uffici in cui lavorano, nei bar, nelle biblioteche in cui hanno studiato. Sono professionisti, ricercatori, cuochi o disoccupati. Sempre pronti a rimettersi in gioco. Single, fidanzati (anche a distanza), già genitori o non ancora pronti a diventarlo, al punto da valutare il congelamento degli ovuli. Sono diversi per provenienza, formazione e ambizioni, ma in qualcosa di fondamentale si somigliano: l’attenzione all’ambiente, i diritti civili, la passione per i viaggi e le serie tv, il tempo passato sui social, la disillusione per la politica. Nelle pagine di esteri Davide Frattini svela la Terra dei fuochi palestinese. I villaggi in cui, ogni anno, arrivano da Israele 40mila tonnellate di rifiuti tecnologici. Oltre mille persone, molti poco più che bambini, li smembrano con l’obiettivo di recuperarne i metalli. Un lavoro pagato 20 euro al giorno, che mette a rischio la loro vita. L’aria della zona è inquinata e il terreno impregnato di liquami. La sezione blu, dedicata alle vite private, si apre con un’intervista di Marta Stella ad Annie Ernaux. Lunedì prossimo uscirà in Italia L’evento, libro sull’aborto. Un’esperienza che la scrittrice ha vissuto nel 1963 quando era ancora illegale. Un fatto intimo che diventa collettivo. Nella guida al Tempo Libero, infine, Luca Bergamin esplora il Bhutan, Paese asiatico in cui regnano garbo e gentilezza.</p>
    </article>
  </body>
</html>