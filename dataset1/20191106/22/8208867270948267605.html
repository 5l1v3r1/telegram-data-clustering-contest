<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/2019/11/07/news/gigi_riva_compleanno_75_anni-240438163/"/>
    <meta property="og:site_name" content="Repubblica.it"/>
    <meta property="article:published_time" content="2019-11-06T22:01:00+00:00"/>
    <meta property="og:title" content="Gigi Riva compie 75 anni: ''Questo Cagliari mi emoziona''"/>
    <meta property="og:description" content="Rombo di Tuono spegne le candeline in un momento magico per i sardi, quarti e in zona Champions: ''Ma preferisco vedere le partite sapendo già"/>
  </head>
  <body>
    <article>
      <h1>Gigi Riva compie 75 anni: ''Questo Cagliari mi emoziona''</h1>
      <h2>Rombo di Tuono spegne le candeline in un momento magico per i sardi, quarti e in zona Champions: ''Ma preferisco vedere le partite sapendo già il risultato"</h2>
      <address><time datetime="2019-11-06T22:01:00+00:00">06 Nov 2019, 22:01</time> by <a rel="author">MATTEO PINCI</a></address>
      <p><b>CAGLIARI </b>- Non c'è sardo che non parli di lui, in queste ore. A Cagliari il compleanno di Gigi Riva è da cinquant'anni una sorta di natale laico. Oggi spegne 75 candeline e una città intera ne parla: auguri in diretta nelle trasmissioni dei tifosi, suggerimenti su come sperare di incontrarlo, "anche se ormai è diventato più difficile, non esce spesso", l'attesa del ristoratore Giacomo, al quartiere Marina, dove c'è sempre un tavolo riservato per lui. Chi lo incontra, tra via Dante e piazza Garibaldi a Cagliari, mentre percorre la via della scuola calcio intitolata a lui, ha quasi paura a fermarlo. <br/><b>Gigi Riva, ha visto il Cagliari, quarto?</b><br/>"Devo essere sincero, io guardo le sintesi sulla tv privata, non guardo la diretta. Preferisco vedere le partite sapendo già il risultato, a vederlo in diretta mi emoziono troppo". <br/><b>E non le leva il gusto?</b><br/>"No, anzi. Meglio così, sapendo già se ha vinto". </p>
      <figure>
        <iframe data-src="https://twitter.com/CagliariCalcio/status/1192217113437622272?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>E ultimamente vince spesso.</b><br/>"Vero. Sono molto contento di questa squadra. Sento abbastanza spesso il presidente Giulini, una splendida persona. Sono contento anche per lui". <br/><b>Qual è la partita che le è piaciuta di più? Il successo sull'Atalanta? O magari col Napoli.  </b><br/>"Davvero, tutte. Mi piace tanto questa squadra, mi emoziona e soprattutto inizia ad avere una certa continuità, di uomini e di risultati". <br/><b>Lo sa che quest'anno si festeggiano i 50 anni dello scudetto?</b><br/>"Eh, lo so.. Mi emoziono a pensarci, speriamo che la ricorrenza sia di buon auspicio anche per questi ragazzi".<br/><b>Cade proprio nell'anno dei suoi 75 anni. E' pronto a festeggiare?</b><br/>"Mah, non c'è molto da festeggiare. Cosa farò? Ormai ho un certo feeling con la città, magari farò una passeggiata con qualche amico". <br/><b>Non avete organizzato una festa?</b><br/>"No, non credo, ma faccio decidere ai figli. Al massimo andiamo a mangiar fuori: dal mio amico Giorgio alla Marina, magari potrebbe essere una buona idea".</p>
    </article>
  </body>
</html>