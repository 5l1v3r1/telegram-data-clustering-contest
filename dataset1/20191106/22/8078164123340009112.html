<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/scuola/medie/19_novembre_07/giusy-versace-piu-soldi-gli-studenti-disabili-se-ce-l-ho-fatta-io-possono-farcela-tutti-dc0ad562-013f-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="Giusy Versace: «Più soldi per gli studenti disabili: se ce l’ho fatta io, possono farcela tutti»"/>
    <meta property="og:description" content="La battaglia dell’atleta paralimpica e parlamentare italiana per ottenere più fondi in manovra per il diritto allo studio. Senza le gambe da un incidente avuto a 28 anni, ha trasformato la sua carriera: «Ma le opportunità di partenza fanno la differenza»"/>
  </head>
  <body>
    <article>
      <h1>Giusy Versace: «Più soldi per gli studenti disabili: se ce l’ho fatta io, possono farcela tutti»</h1>
      <h2>La battaglia dell’atleta paralimpica e parlamentare italiana per ottenere più fondi in manovra per il diritto allo studio. Senza le gambe da un incidente avuto a 28 anni, ha trasformato la sua carriera: «Ma le opportunità di partenza fanno la differenza»</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Valentina Santarpia</a></address>
      <p>Più fondi in Finanziaria per avere insegnanti di sostegno specializzati e stabilizzati: è questa la battaglia che si appresta a combattere la deputata Giusy Versace, atleta paralimpica, figlia di Alfredo Versace, cugino dei noti fratelli Donatella, Santo e Gianni Versace. Quarantadue anni, un piglio e un sorriso contagiosi, era lanciatissima nella carriera da manager nel campo della moda, finché, nell’agosto del 2005, a 28 anni, non ebbe un incidente stradale che le cambiò la vita. «Probabilmente sarei diventata una di quelle modello Il diavolo veste Prada- e invece ho perso le gambe. Ma non la testa, il collo, il cuore. Ero una persona adrenalinica, propositiva, generosa. Ho deciso di continuare ad esserlo».</p>
      <figure>
        <img src="https://images2.corriereobjects.it/methode_image/2019/11/07/Cultura/Foto%20Cultura%20-%20Trattate/giusy4-kpZB-U3150627748556tUG-593x443@Corriere-Web-Sezioni.jpg?v=201911071127"/>
        <figcaption>Ph. er Mjriam B.</figcaption>
      </figure>
      <p>Con due protesi in fibra di carbonio, è diventata ballerina e atleta paralimpica, trasformando la sua disabilità in un esempio per centinaia di ragazzi e facendo della ormai amatissima e abusatissima parola «resilienza» un fatto concreto. «Amo andare nelle scuole a parlare coi ragazzi: quello che cerco di spiegare è che disabili a volte si nasce, e a volte si diventai. I ragazzi per fortuna ti chiedono quello che fai, non quello che ti manca. Sono gli adulti che fanno fatica a capire. La fede mi ha aiutato molto, ma la disabilità ha cambiato le mie priorità: e nonostante tutto il dolore, la fatica e l’amarezza, ho capito che non si può tornare indietro e che a volte le cose capitano, e basta». Ma questo non significa rassegnarsi: anzi. Piuttosto, spiega Versace, partire da quello che è capitato per costruire la propria vita. Sa bene, essendo cresciuta in una famiglia economicamente e culturalmente avvantaggiata, quanto le condizioni della disabilità possano cambiare se si hanno le opportunità giuste. Ed è per questo che il suo cruccio è quello di permettere a tutti gli studenti di avere lo stesso accesso allo studio, lo stesso identico diritto di potersi migliorare e crescere per tirare fuori il meglio anche nella condizione di difficoltà di partenza.</p>
      <figure>
        <img src="https://images2.corriereobjects.it/methode_image/2019/11/07/Cultura/Foto%20Cultura%20-%20Trattate/giusy-kpZB-U31506277485565PB-593x443@Corriere-Web-Sezioni.jpg?v=201911071127"/>
      </figure>
      <h4>Le priorità</h4>
      <p>«Gli insegnanti di sostegno devono essere preparati, arrivare in classe a settembre e e seguire per tutto il percorso gli studenti», inizia Versace, che sta elaborando gli emendamenti da presentare alla Camera per avere più fondi per l’inclusione. «E poi ci dovrebbero essere strumenti per permettere a tutti gli studenti disabili di usufruire delle stesse possibilità degli altri: macchine specifiche nei laboratori, percorsi per non vedenti nelle scuole, e non ci devono più essere barriere architettoniche». Punta in alto, la vulcanica Giusy, ma perché sa bene quanto per un disabile possa fare la differenza essere preparato, avere opportunità di lavoro, essere visto non come un difetto o un errore, ma come una risorsa. «Dieci anni fa mi vedevano come una poverina. Oggi mi vedono come un’atleta, una ballerina. Il motivo per cui ho scelto di mettermi in politica è questo: essere un esempio, dimostrare a chi si scoraggia che ce la si può fare. Non mi piace che mi mettano sotto una bandiera politica, sono stata eletta in Forza Italia ma porto avanti le idee che secondo me dovrebbero essere di tutti: rispetto, inclusione, solidarietà. E invece...».</p>
      <figure>
        <img src="https://images2.corriereobjects.it/methode_image/2019/11/07/Cultura/Foto%20Cultura%20-%20Trattate/giusy_3-kpZB-U3150627748556IjD-593x443@Corriere-Web-Sezioni.jpg?v=201911071127"/>
      </figure>
      <h4>La finta solidarietà in Parlamento</h4>
      <p>E invece tra i proclami e la realtà spesso ci passa il mare. «È vero. Nessuno mi fa battute, non si azzardano, almeno davanti agli occhi, ma spesso vedo e sento colleghi che davanti appoggiano quello che dico ma poi votano diversamente: vedono sempre una bandiera su di me. E invece le battaglie che porto avanti sono trasversali, alcuni temi non devono avere colore politico. Io sono in Parlamento solo perché penso che la gente, i ragazzi soprattutto, abbiano bisogno di buoni esempi. Non sono certo l’unica: ho conosciuto un musicista straordinario, che pur avendo la sclerosi multipla ha trovato nella musica uno strumento di inclusione. Questa è la strada: arte e cultura, per aiutare anche chi è in una condizione di partenza non ottimale a trovare la sua strada».</p>
      <figure>
        <img src="https://images2.corriereobjects.it/methode_image/2019/11/07/Cultura/Foto%20Cultura%20-%20Trattate/giusy5-kpZB-U3150627748556NaF-593x443@Corriere-Web-Sezioni.jpg?v=201911071127"/>
      </figure>
      <h4>La felicità? Siamo noi a impostare i canoni</h4>
      <p>Non è sempre facile. Nel clima degenerato dei social media, a volte anche chi ha tanta forza d’animo può vacillare. «Gli haters sono tremendi, me ne dicono di tutti i colori. Sogno un balck out dei social, che faccia tornare l’empatia tra le persone. Ma se non diamo per primi i buoni esempi, a partire dal governo...le faccio un esempio:. Prima hanno smantellato il ministero che includeva Famiglia e Pari opportunità. E pazienza. Almeno hanno messo un sottosegretario alle pari opportunità, Spatafora, che non ha fatto granché, ma almeno aveva un ruolo. Ora il presidente del Consiglio ha preso su di sé la delega, dicendo che era una questione di attenzione. Ma è evidente che, se fa il premier, non può occuparsene: quindi più che di attenzione sembra trattarsi di una disattenzione. Incontrerò Conte al più presto per sollevare le mie perplessità. Devono capire tutti che la disabilità ci riguarda potenzialmente tutti. Anche io, se non avessi avuto un incidente, probabilmente me ne sarei disinteressata. Ma bisogna cambiare la nostra mentalità, e capire che anche se non ti tocca ti riguarda. Perché tutti dobbiamo imparare a dare valore a quello che sappiamo e possiamo fare, non a quello che non riusciamo a fare. Quando leggo le chat delle ragazzine che hanno tutto e cercano modi per uccidersi, mi sento male. La felicità che cercano qual è? Una borsa firmata, il caffè con l’amica, la squadra del cuore che segna?...Siamo noi a impostare i canoni. E quindi possiamo essere tutti felici».</p>
    </article>
  </body>
</html>