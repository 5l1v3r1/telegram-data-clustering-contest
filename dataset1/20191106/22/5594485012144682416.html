<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/lyubopitno/kray-na-muskulestite-batki-eto-kakvi-mzhe-sa-veche-na-moda_news707792.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-06T22:42:00+00:00"/>
    <meta property="og:title" content="Край на мускулестите батки! Ето какви мъже са вече на мода"/>
    <meta property="og:description" content="И всички тези позакръглени пораснали момчета обявяват радостта от новите идеали за красота публично"/>
  </head>
  <body>
    <article>
      <h1>Край на мускулестите батки! Ето какви мъже са вече на мода</h1>
      <h2>И всички тези позакръглени пораснали момчета обявяват радостта от новите идеали за красота публично</h2>
      <address>
        <time datetime="2019-11-06T22:42:00+00:00">06 Nov 2019, 22:42</time>
      </address>
      <p>https://blitz.bg/lyubopitno/kray-na-muskulestite-batki-eto-kakvi-mzhe-sa-veche-na-moda_news707792.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573057624-1.jpg"/>
      </figure>
      <p>
        <b>Джогинг сутрин, още час блъскане с железа във фитнеса вечер, никакви въглехидрати, а вместо бира – протеинови коктейли... На този тегав, скучен и изпълнен с борба за добре изразени коремни мускули живот беше крайно време да се сложи край! На мода вече са мъжете на средна възраст с малко коремче, чийто последен фитнес е бил някъде през 90-те.</b>
      </p>
      <p>Мнозина ликуват. В цял свят мъжете на средна възраст със стабилна фигура празнуват себе си. За техните тела, които някога вероятно са били добре тренирани и всеки мускул е изпъквал, но с годините релефът е изчезнал, а мускулите са станали пухкави, има нов термин: дадбод – dad body – или тяло на татенце.<br/><br/>Не е нужно да си баща, за да изглеждаш така, както изглеждат всъщност повечето мъже на средна възраст, които си имат достатъчно задачи и грижи, за да се концентрират излишно в правенето на бицепси и трицепси. Е, ако изобщо някой от тях някога е страдал поради липсата им, то вече мъката става излишна. Фитнес животните са демоде.</p>
      <p>За да не възникват недоразумения – мъжете с дадбод не са с наднормено тегло. Не става дума за Шиши, маскиран като мутра. Те просто са мъже, поизлезли малко от форма. Като Леонардо ди Каприо, чиито снимки преди време стреснаха мнозина – коремче и паласки, почти никакви мускули – идеалът на лятото. Не само Ди Каприо отговаря на него. Едни от най-сексапилните холивудски красавци изцяло се вписват в изискванията за дадбод. </p>
      <p>Джон Хем, по-известен като Дон Дрейпър от „Добри момчета“, е само една идея по-трениран от Леонардо, но по никакъв начин не нарушава идеалните мерки. С дадбод са благословени също така Винс Воън, Джейсън Сигъл Крисчън Бейл, Алек Болдуин, Адам Сандлър, Ръсел Кроу, Сет Роугън и въобще всеки втори мъж, навършил 40.</p>
      <p>И всички тези позакръглени пораснали момчета обявяват радостта от новите идеали за красота публично. Сред най-честите лафове в социалните мрежи са „подай нутелата!“, „Още само каса бира и съм убавец!“.</p>
      <p>Явно мъжете на 40+ са решили да гледат на нещата от веселата им страна!<br/><br/>Източник: <a href="https://www.mentrend.bg/">mentrend.bg</a></p>
    </article>
  </body>
</html>