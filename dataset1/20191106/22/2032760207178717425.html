<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88885"/>
    <meta property="og:site_name" content="Denník politika"/>
    <meta property="article:published_time" content="2019-11-06T22:35:02+00:00"/>
    <meta property="og:title" content="Bayern Mníchov porazil Olympiakos Pireus, Juventus Turín zvíťazil v Moskve a postup má istý"/>
    <meta property="og:description" content="6.11.2019 (Webnoviny.sk) – Futbalisti bavorského veľkoklubu Bayern Mníchov zvíťazili aj vo svojom štvrtom zápase skupinovej fázy Ligy majstrov 2019/2020."/>
  </head>
  <body>
    <article>
      <h1>Bayern Mníchov porazil Olympiakos Pireus, Juventus Turín zvíťazil v Moskve a postup má istý</h1>
      <address><time datetime="2019-11-06T22:35:02+00:00">06 Nov 2019, 22:35</time> by <a rel="author">Webnoviny</a></address>
      <p>6.11.2019 (Webnoviny.sk) – Futbalisti bavorského veľkoklubu Bayern Mníchov zvíťazili aj vo svojom štvrtom zápase skupinovej fázy Ligy majstrov 2019/2020.</p>
      <h3>Bayern postupuje do vyraďovacej časti</h3>
      <p>Bavori pod vedením dočasného kouča Hansa-Dietera Flicka v domácom súboji B-skupiny zdolali grécky tím Olympiakos Pireus 2:0 (0:0) gólmi topkanoniera Roberta Lewandowského zo 69. minúty a Ivana Perišiča z 89. minúty.</p>
      <p>Poľský útočník za brankára Josého Sá usmernil center Kingsleyho Comana z pravej strany, striedajúci chorvátsky stredopoliar premenil na gól svoj prvý dotyk s loptu. Bayern už má vo vrecku definitívu postupu do vyraďovacej časti.</p>
      <h3>Bez prehry je aj Juventus Turín</h3>
      <p>Bez prehry v aktuálnej edícii Ligy majstrov je aj taliansky Juventus Turín, ktorý v stredu zvíťazil na pôde Lokomotivu Moskva 2:1 (1:1). Tri body pre hostí zariadil gólom v nadstavenom čase druhého polčasu Douglas Costa.</p>
      <p>„Stará dáma“ má v tabuľke D-skupiny na svojom konte desať bodov a je na prvom mieste, bez ohľadu na ďalšie výsledky už má istotu postupu do vyraďovacej časti. Ak večer zvíťazí Atlético Madrid v Nemecku nad domácim Bayerom Leverkusen, tiež bude mať istotu postupu.</p>
      <h3>Výsledky zápasov 4. kola skupinovej fázy futbalovej Ligy majstrov 2019/2020:</h3>
      <p>
        <b>streda 6. november 2019</b>
      </p>
      <h3>B-skupina:</h3>
      <p>Bayern Mníchov (Nem.) – Olympiakos Pireus (Gréc.) 2:0 (0:0)<br/>Góly: 69. Lewandowski, 89. Perišič</p>
      <p>D-skupina:<br/>Lokomotiv Moskva (Rus.) – Juventus Turín (Tal.) 1:2 (1:1)<br/>Góly: 12. Mirančuk – 4. Ramsey, 90.+ Douglas Costa</p>
      <p><b>Zostávajúci program stredajších zápasov 4. kola skupinovej fázy futbalovej Ligy majstrov 2019/2020:</b><br/><b>A-skupina:</b> Real Madrid (Šp.) – Galatasaray Istanbul (Tur.) /21.00/, Paríž St. Germain (Fr.) – FC Bruggy (Belg.) /21.00/<br/><b>B-skupina:</b> Crvena zvezda Belehrad (Srb.) – Tottenham Hotspur (Angl.) /21.00/<br/><b>C-skupina:</b> Dinamo Záhreb (Chor.) – Šachtar Doneck (Ukr.) /21.00/, Atalanta Bergamo (Tal.) – Manchester City (Angl.) /Miláno, 21.00/<br/><b>D-skupina:</b> Bayer Leverkusen (Nem.) – Atlético Madrid (Šp.) /21.00/</p>
      <p>Viac k témam: <a href="https://www.webnoviny.sk/tag/liga-majstrov/"><u>Liga majstrov</u></a><br/>Zdroj: Webnoviny.sk – <a href="https://www.webnoviny.sk/bayern-mnichov-porazil-olympiakos-pireus-juventus-turin-zvitazil-v-moskve-a-postup-ma-isty/"><u>Bayern Mníchov porazil Olympiakos Pireus, Juventus Turín zvíťazil v Moskve a postup má istý</u></a> © SITA Všetky práva vyhradené.</p>
    </article>
  </body>
</html>