<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_07/james-dean-risorge-via-ologramma-un-film-vietnam-9ee5b6e4-017f-11ea-bfaf-9602a8f3f6c1.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-06T22:00:00+00:00"/>
    <meta property="og:title" content="James Dean risorge (via ologramma) in un film sul Vietnam"/>
    <meta property="og:description" content="Si chiama «Finding Jack», la pellicola in cui l’immagine dell’attore scomparso verrà ricreata all’interno di una storia sui cani da guerra abbandonati"/>
  </head>
  <body>
    <article>
      <h1>James Dean risorge (via ologramma) in un film sul Vietnam</h1>
      <h2>Si chiama «Finding Jack», la pellicola in cui l’immagine dell’attore scomparso verrà ricreata all’interno di una storia sui cani da guerra abbandonati</h2>
      <address><time datetime="2019-11-06T22:00:00+00:00">06 Nov 2019, 22:00</time> by <a rel="author">Francesca Angeleri</a></address>
      <p>Bello. Talentuoso. Maledetto. James Dean lasciò il cinema e questo mondo troppo presto. Aveva 24 anni quando si ammazzò in un incidente stradale nel 1955 e consumò una volta per tutte quella «Gioventù bruciata» di cui era diventato simbolo e icona. Ancora oggi il suo sguardo languido e malinconico non ha trovato chi lo abbia sostituito degnamente. Forse River Phoenix pareva destinato ma anche lui è volato via nel pieno della sua freschezza.</p>
      <h4>I miracoli della tecnologia</h4>
      <p>La tanto vituperata tecnologia, però, è in grado anche di compiere miracoli: 64 anni dopo la sua tragica fine James Dean torna a recitare sul grande schermo. L’impossibile diventerà possibile grazie alla Cgi, la Computer Generated Imagery (il processo che già aveva riportato in scena Whitney Houston e Amy Winehouse) che restituirà a Hollywood ciò che è di Hollywood. Dean (il suo ologramma) vestirà la parte di Rogan, un personaggio secondario all’interno di «Finding Jack» la pellicola diretta da Anton Ernst e Tati Golykh e tratto dal romanzo di Gareth Crocker. Dalla produzione fanno sapere che, dopo aver a lungo cercato il volto giusto per quel personaggio, alla fine, non hanno trovato di meglio che optare per il defunto.</p>
      <h4>Cani abbandonati in Vietnam</h4>
      <p>«Finding Jack » narra le vicende degli oltre 10.000 cani da guerra abbandonati in Vietnam a guerra finita. Sembra che gli eredi dell’attore considerino questo come il quarto film da lui (veramente) interpretato. Ha detto all’Hollywood Reporter Anton Ernst, regista e produttore: «Prenderemo ogni precauzione perché venga rispettato il suo lascito artistico. Per la famiglia questo è il film che Dean non ha avuto occasione di girare. Non abbiamo intenzione di deludere i fan». L’immagine di James Dean sarà ricostruita attraverso le sue foto e immagini, sarà invece un doppiatore a prestargli la voce.</p>
    </article>
  </body>
</html>