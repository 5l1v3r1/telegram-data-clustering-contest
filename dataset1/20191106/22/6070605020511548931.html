<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/basquet/Neno-Dimitrijevic-heroi-Badalona_0_2339166313.html"/>
    <meta property="og:site_name" content="Ara.cat"/>
    <meta property="article:published_time" content="2019-11-06T22:14:59+00:00"/>
    <meta property="og:title" content="Neno Dimitrijevic, heroi a Badalona (79-77)"/>
    <meta property="og:description" content="El base de la Penya lidera el triomf contra el Nanterre 92"/>
  </head>
  <body>
    <article>
      <h1>Neno Dimitrijevic, heroi a Badalona (79-77)</h1>
      <h2>El base de la Penya lidera el triomf contra el Nanterre 92</h2>
      <address>
        <time datetime="2019-11-06T22:14:59+00:00">06 Nov 2019, 22:14</time>
      </address>
      <p>El Joventut de Badalona segueix fent patxoca. L’equip verd-i-negre va recuperar ahir un desavantatge de deu punts per superar el Nanterre 92 en un partit molt ajustat de l’Eurocup (79-77). La Penya va saber suplir les baixes de jugadors com Klemen Prepelic i Arturs Zagars. A més, Perrin Buford encara no va poder debutar. Neno Dimitrijevic, que va sumar 23 punts i 5 assistències, es va convertir en l’heroi de la nit. El base de 21 anys va protagonitzar una jugada clau de 2+1 a 4,6 segons del final. “Ha sigut un partit especial i hem aconseguit una victòria molt important. He intentat ajudar l’equip en un dia en què no hi havia Klemen Prepelic i ha sortit bé”, va dir. L’equip francès va intentar forçar la pròrroga en una última acció en què Luke Harangody va desactivar un tir de Devin Oliver amb un tap extraordinari.</p>
      <p>La Penya, que fa unes setmanes que juga amb molta confiança, va saber patir en diferents fases del partit per arribar a la recta final amb opcions de victòria. L’equip entrenat per Carles Duran va oferir una imatge molt fiable contra un rival de gran exigència. “Hem tingut més errades en el tir que altres dies, però hem sabut tirar endavant un partit difícil. Aquest triomf reforça la dinàmica positiva que portem. En atac, no hem estat tan encertats com altres dies, però hem sabut fer una feina de conjunt i oferir una bona defensa”, va argumentar Xabi López-Arostegui.</p>
      <figure>
        <a href="https://www.ara.cat/2019/11/06/imatges/Sergi-Vidal-defensa_2339176341_67187178_1000x731.jpg">
          <img src="https://www.ara.cat/2019/11/06/imatges/Sergi-Vidal-defensa_2339176341_67187178_1000x731.jpg"/>
        </a>
        <figcaption>Sergi Vidal, en defensa / CHAMPIONS LEAGUE BASKETBALL</figcaption>
      </figure>
      <h3>Triomf del Baxi Manresa (80-75)</h3>
      <p>El Baxi Manresa va superar el Turk Telecom turc (80-75) i va sumar la tercera victòria a la Champions League Basketball. L’equip entrenat per Pedro Martínez, que va recuperar un desavantatge de set punts, va fer un tram final de partit molt fiable en una nit en què Frankie Ferrari i Ryan Toolson es van compenetrar molt bé en el perímetre. El conjunt bagenc, que va repartir 24 assistències, va compartir molt bé la pilota contra un rival que encara no coneixia la derrota.</p>
      <figure>
        <a href="https://www.ara.cat/2019/11/06/imatges/Sydney-Wiese-jugadora-del-Cadi_2339176340_67187100_1000x796.jpg">
          <img src="https://www.ara.cat/2019/11/06/imatges/Sydney-Wiese-jugadora-del-Cadi_2339176340_67187100_1000x796.jpg"/>
        </a>
        <figcaption>Sydney Wiese, jugadora del Cadí La Seu / EUROCUP WOMEN</figcaption>
      </figure>
      <h3>Derrota del Cadí La Seu (57-70)</h3>
      <p>El Cadí La Seu va perdre contra el Landes a l’Eurocup (57-70). L’esforç col·lectiu de les jugadores locals no va ser suficient per donar la sorpresa. El partit va estar marcat per la notícia de la mort de Joan Carles Pié, extècnic de l’equip, conjunt amb el qual l’any 2001 va assolir el primer ascens a la màxima categoria. L’any 2017, durant la seva segona etapa al club, la seva malaltia el va obligar a deixar el càrrec a mans de Bernat Canut.</p>
    </article>
  </body>
</html>