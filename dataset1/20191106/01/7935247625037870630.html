<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/otomotivin-buyume-sancilari-ve-yerlilik-meselesi-15534yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-06T01:00:00+00:00"/>
    <meta property="og:title" content="Otomotivin büyüme sancıları ve yerlilik meselesi"/>
    <meta property="og:description" content="Otomotiv, iç pazarın da ihracatın da lokomotif sektörü konumunda.Yılı sonu itibarıyla tabloya baktığımızda otomotiv iç pazarının bu yılı..."/>
  </head>
  <body>
    <article>
      <h1>Otomotivin büyüme sancıları ve yerlilik meselesi</h1>
      <address><time datetime="2019-11-06T01:00:00+00:00">06 Nov 2019, 01:00</time> by <a rel="author">Feridun Eyüpoğlu</a></address>
      <p>Otomotiv, iç pazarın da ihracatın da lokomotif sektörü konumunda.</p>
      <p>Yılı sonu itibarıyla tabloya baktığımızda otomotiv iç pazarının bu yılı ekside kapaması kaçınılmaz görünüyor!</p>
      <p>Çünkü <b>eylül ve ekimdeki baz katkılı toparlanmaya rağmen</b> 2018’in hayli altındaki satış rakamlarıyla devam ediyoruz.</p>
      <p>Otomotiv Distribütörleri Derneği verilerine göre otomobil ve hafif ticari araç pazarı ekimde <b>yüzde 127,5 gibi muazzam bir büyüme</b> kaydetti.</p>
      <p>Ama aylık satış adedi 49 bin 75 seviyesinde kaldı bu yüksek artışa rağmen!</p>
      <p>Ekim ayları itibarıyla 2018’deki 21 bin 571 adetlik dipten sonraki en düşük ikinci rakam bu.</p>
      <p>Ayrıca 2019’un ilk on ayında otomotiv pazarı <b>yüzde 31,88 daralarak</b> 330 bin 384 adede geriledi.</p>
      <p>
        <b>Seköterden gelen canlanma sinyalleri aslında gelecek adına umut vaat etmekte.</b>
      </p>
      <p>Faiz indirimleri yanında baz faktörünün de sağlayacağı avantajla kasım ve aralık aylarında yüksek oranlı satış artışlarıyla karşılaşmamız kaçınılmaz.</p>
      <p>
        <b>Ancak, son iki ayda pazarın büyüme hızı artsa da yıllık kapanış rakamı daralan bir pazarı karşımıza çıkaracak.</b>
      </p>
      <p>Yılın ilk yarısındaki sert küçülmeyi dikkate aldığımızda <b>2019’un</b> <b>yüzde 20 daralmayla kapanması bile başarı </b>sayılmalı!</p>
      <p>Mevcut koşullar <b>gelecek yıl için de büyüyen bir pazara işaret </b>ediyor.</p>
      <p>Ama bu büyüme <b>2019’daki düşük rakamların sadece biraz üstündeki satış adetlerini</b> mümkün kılıyor.</p>
      <p>Çünkü ekonominin geneline yayılan talep yaratacak nitelikte bir gelişim trendi ufukta görünmüyor.</p>
      <p>
        <b>Sınırına yaklaşmış olan faiz indirimleriyle bir yere kadar yol almak mümkün!</b>
      </p>
      <p>Öncelikle vatandaşın gelirinde kayda değer bir artış olmalı.</p>
      <p>Ve piyasalara dönük güven artışı da şart.</p>
      <p>
        <b>Bu sayede uzun vadeli taksite girme opsiyonu yükselir.</b>
      </p>
      <p>Ayrıca bankalardaki <b>döviz birikimlerinin</b> bir bölümü bozdurulur!</p>
      <p>
        <b>Bu paranın bir bölümü de otomotiv sektörüne park eder. </b>
      </p>
      <p>Genel gidişat bu manzaranın ancak 2020’nin sonlarına doğru görülebileceğine işaret ediyor.</p>
      <p>Sektörün 2017’de çok yakalaştığı <b>bir milyonluk sınırına yeniden geldiğini</b> ise 2021’de bile göremeyebiliriz!</p>
      <p> </p>
      <p>
        <b>Sektör yabancıya çalışıyor</b>
      </p>
      <p> </p>
      <p>Aynı manzara otomotivin ihracat tarafı için de geçerli.</p>
      <p>Ekimde sektörün aylık ihracatında <b>yüzde 3,5’lik düşüş </b>kaydedildi.</p>
      <p>
        <b>Ve son 2 aya ait iyimser bir tahminle yılsonunda ancak geçen yılın ihracat rakamına ulaşılacak!</b>
      </p>
      <p>Dolayısıyla otomotivde dış pazarlar adına bir büyümeden bahsetmek pek mümkün değil.  </p>
      <p>Küresel konjonktürün yanında Türkiye’de üretilen araçların model bazında cazibe artışını sağlayamaması nedeniyle <b>2020’in ihracat adına rahat bir yıl olması</b> beklenmemeli.</p>
      <p> Ancak, Türkiye’nin otomotiv sektöründe hem içeride hem de dışarıda yaşadığı temel sorun sadace pazar daralması değil!</p>
      <p>
        <b>Sektörün bir başka derdi de yerlilik.</b>
      </p>
      <p>2019’un ilk 10 ayında iç pazarda satılan 330 bin 384 aracın <b>188 bin 626’sı</b> ithaldi.</p>
      <p>
        <b>Yani dövizdeki yüksek seyre rağmen pazarın yüzde 57’sini ithal araçlar oluşturdu.</b>
      </p>
      <p>Ayrıca yerli üretim olarak tanımladığımız araçlardaki <b>ithal parça oranını</b> dikkate aldığımızda sektördeki yabancı yükünün hayli fazla olduğu ortaya çıkmakta.</p>
      <p><b>Sanayi ve Teknoloji Bakanlığı</b>’nın 2019 yılına ait otomotivde yerlilik raporu Türkiye’de üretilen otomobillerde yerlilik oranının yüzde 20 - 65 aralığından yüzde 18 - 63 bandına gerilediğini gösteriyor!</p>
      <p>
        <b>Yani ‘en yerli’ araçta bile yüzde 27 oranında ithal parça mevcut.</b>
      </p>
      <p>Dolayısıyla ihracat adına kaydedilen gelirlerdeki ithal payı da unutulmamalı.</p>
      <p>
        <b>Sözün özü; otomotivde pazar büyümesi bizim kadar yabancıları sevindirmekte! </b>
      </p>
    </article>
  </body>
</html>