<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/kerchenskiy-konflikt-na-zahoplenih-rf-korablyah-velisya-remontni-roboti-novini-ukrajini-50051832.html"/>
    <meta property="og:site_name" content="НВ"/>
    <meta property="article:published_time" content="2019-11-06T01:04:00+00:00"/>
    <meta property="og:title" content="На захоплених РФ кораблях велися ремонтні роботи — адвокат Полозов"/>
    <meta property="og:description" content="Російська влада зацікавлена в тому, щоб повернути Україні захоплені в районі Керченської протоки в листопаді 2018 року військові кораблі, питання лише у технічному стані суден."/>
  </head>
  <body>
    <article>
      <h1>На захоплених РФ кораблях велися ремонтні роботи — адвокат Полозов</h1>
      <h2>Російська влада зацікавлена в тому, щоб повернути Україні захоплені в районі Керченської протоки в листопаді 2018 року військові кораблі, питання лише у технічному стані суден.</h2>
      <address>
        <time datetime="2019-11-06T01:04:00+00:00">06 Nov 2019, 01:04</time>
      </address>
      <p>Таку думку висловив адвокат звільнених українських моряків Микола Полозов в ефірі <a href="https://radiosvoboda.org/a/news-rosija-zatsikavlena-povernuty-korabli-polozov/30254646.html">Радіо Свобода</a>.</p>
      <p>«За моєю інформацією, принципова домовленість про це була досягнута, питання було в технічній частині, оскільки кораблі не експлуатувалися кілька місяців. Крім того, катер Бердянськ постраждав унаслідок обстрілу, і в техніків прикордонної служби були питання щодо плавучості цих суден, вони боялися, що просто не зможуть їх фізично передати», — розповів адвокат.</p>
      <p>Читайте також:<br/><a href="https://nv.ua/ukr/ukraine/politics/ukrajina-ochikuye-povernennya-zahoplenih-rf-korabliv-do-kincya-roku-polozov-novini-ukrajini-50050102.html">&amp;nbspУкраїна очікує повернення захоплених РФ кораблів до кінця року — Полозов</a></p>
      <p>Полозов додав, що, наскільки йому відомо, на захоплених кораблях здійснювався певний комплекс ремонтних робіт.</p>
      <p>«Я думаю, що тільки-но буде досягнутий задовільний стан їхньої плавучості, щоб їх можна було передати — їх, швидше за все, передадуть», — зазначив Полозов.</p>
      <p>За його словами, з українського боку за питання повернення захоплених кораблів відповідає Андрій Єрмак, помічник Президента Володимира Зеленського, з російського — віцепрем'єр Дмитро Козак.</p>
      <p>Раніше повідомлялося, що <a href="https://nv.ua/ukr/world/geopolitics/kerchenskiy-konflikt-rosiya-proignoruvala-vsi-vimogi-povernuti-korabli-novini-ukrajini-50051529.html">Росія проігнорувала всі вимоги України повернути захоплені кораблі ВМС</a>.</p>
      <p>4 листопада <a href="https://nv.ua/ukr/world/geopolitics/krechenska-kriza-ukrajina-napravila-rf-notu-z-vimogoyu-viddati-zahopleni-korabli-novini-ukrajini-50051450.html">Україна направила РФ ноту з вимогою віддати кораблі</a> Військово-морських сил ЗСУ, що були захоплені в районі Керченської протоки в 2018 році.</p>
      <p>25 листопада 2018 року РФ захопила в Керченській протоці український буксир Яни Капу і малі броньовані артилерійські катери Бердянськ і Нікополь, які прямували з Одеси до Маріуполя. На борту кораблів було 22 військові моряки та двоє співробітників СБУ.</p>
      <p>25 травня 2019 року Міжнародний трибунал ООН з морського права постановив, що Росія має звільнити українських моряків і передати Україні захоплені українські судна.</p>
      <p>7 вересня 2019 року українські моряки і працівники СБУ повернулися в Україну в межах взаємного звільнення утримуваних осіб.</p>
    </article>
  </body>
</html>