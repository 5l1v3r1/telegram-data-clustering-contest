<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/ryaboshapka-zvinuvativ-gorbatyuka-u-neefektivnosti-ta-konfliktnosti-328628_.html"/>
    <meta property="og:site_name" content="DT.ua"/>
    <meta property="article:published_time" content="2019-11-06T01:37:00+00:00"/>
    <meta property="og:title" content="Рябошапка звинуватив Горбатюка у неефективності та конфліктності"/>
    <meta property="og:description" content="За словами генпрокурора, конфлікт колишньому начальнику УСР вигідний, а вся його робота протягом п'яти з половиною років була повністю неефективною."/>
  </head>
  <body>
    <article>
      <h1>Рябошапка звинуватив Горбатюка у неефективності та конфліктності</h1>
      <h2>За словами генпрокурора, конфлікт колишньому начальнику УСР вигідний, а вся його робота протягом п'яти з половиною років була повністю неефективною.</h2>
      <address>
        <time datetime="2019-11-06T01:37:00+00:00">06 Nov 2019, 01:37</time>
      </address>
      <p>Колишній начальник Управління спеціальних розслідувань Генеральної прокуратури України <a href="https://dt.ua/UKRAINE/gorbatyuk-ozvuchiv-svoyu-versiyu-togo-yak-materiali-sprav-maydanu-opinilisya-u-portnova-328624_.html"><b>Сергій Горбатюк</b></a> – неефективний працівник і отримує вигоду від конфліктів, що розгорілися навколо його особи, заявив генеральний прокурор України Руслан Рябошапка в інтерв'ю виданню "<a href="https://lb.ua/news/2019/11/05/441431_ruslan_ryaboshapka_suspilstvo.html">Лівий берег</a>".</p>
      <p>Пояснюючи недопуск Горбатюка до переатестації прокурорів через неправильно оформлену заяву, Рябошапка заявив, що нібито протягом кількох годин пояснював голові УСР сенс переатестації та як її проходити, однак Горбатюк вирішив зробити все по-своєму.</p>
      <p>"Чому так вчинив? Очевидно, що Горбатюку вигідний конфлікт. Горбатюк та конфлікт – це синоніми. Ми не можемо поставити знак рівності між Горбатюком та ефективністю, результатом роботи, але "Горбатюк" є "конфлікт". Постійне створення собі образу жертви дає можливість захищатися від усіх", – пояснив Рябошапка.</p>
      <p>Що стосується неефективності Горбатюка, тут генпрокурор послався на результати роботи його підрозділу.</p>
      <p>"З 14,5 тисяч томів справ, напрацьованих за 5,5 років, 8 тисяч стосуються подій на Майдані. А решта – незрозуміло чого. Там – невідомо що. Тобто половину свого робочого часу вони займалися не тим, чим повинні були", – заявив Рябошапка.</p>
      <p>23 жовтня начальнику Управління спецрозслідувань ГПУ <b><a href="https://dt.ua/POLITICS/genprokuratura-zvilnila-gorbatyuka-327132_.html">Сергієві Горбатюку повідомили, що його звільнено</a></b>. Горбатюк назвав наказ генепрокурора Руслана Рябошапки незаконним і пообіцяв оскаржити його в суді.</p>
      <p>Після звільнення Горбатюк зробив заяву щодо небажання керівництва ГПУ розслідувати діяльність ОЗУ <b><a href="https://dt.ua/POLITICS/bogdan-namagavsya-pripiniti-rozsliduvannya-sprav-maydanu-i-ozu-yanukovicha-gorbatyuk-328342_.html">Віктора Януковича, а також про тиск керівника ОП Андрія Богдана</a></b>.</p>
      <footer>За матеріалами: <a href="https://dt.ua/go/aHR0cDovL2xiLnVhLw==">Лівий берег</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>