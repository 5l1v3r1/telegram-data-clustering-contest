<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/tymy-jako-slavia-osvezuji-ligu-mistru-rekl-kouc-barcelony/1817680?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-06T01:26:00+00:00"/>
    <meta property="og:title" content="Týmy jako Slavia osvěžují Ligu mistrů, řekl kouč Barcelony"/>
    <meta property="og:description" content="Barcelona - Trenér Barcelony Ernesto Valverde složil fotbalistům Slavie za výkony ve dvojutkání Ligy mistrů s katalánským gigantem velkou poklonu. Pražané, kteří v úterním duelu 4. kola základní skupiny na stadionu Camp Nou nečekaně dosáhli na bezbrankovou remízu, podle něj prestižní klubovou soutěž osvěžili."/>
  </head>
  <body>
    <article>
      <h1>Týmy jako Slavia osvěžují Ligu mistrů, řekl kouč Barcelony</h1>
      <address><time datetime="2019-11-06T01:26:00+00:00">06 Nov 2019, 01:26</time> by <a rel="author" href="http://www.ctk.cz/" target="_blank">ČTK</a></address>
      <p>Barcelona - Trenér Barcelony Ernesto Valverde složil fotbalistům Slavie za výkony ve dvojutkání Ligy mistrů s katalánským gigantem velkou poklonu. Pražané, kteří v úterním duelu 4. kola základní skupiny na stadionu Camp Nou nečekaně dosáhli na bezbrankovou remízu, podle něj prestižní klubovou soutěž osvěžili.</p>
      <slideshow>
        <figure>
          <img src="https://i3.cn.cz/6/1572989858_P201911051095701.jpg"/>
        </figure>
        <figure>
          <img src="https://i3.cn.cz/6/1572989049_P201911051083901.jpg"/>
        </figure>
        <figure>
          <img src="https://i3.cn.cz/6/1573042581_P201911060616201.jpg"/>
        </figure>
        <figure>
          <img src="https://i3.cn.cz/6/1572986180_P201911051041401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3257">Fotogalerie: Fotbalová Liga mistrů 2019/20</a>
        </figcaption>
      </slideshow>
      <p>"Slavia je skvělý tým, a to nejen proto, jak odehrála zápasy s námi. Stejně hraje i ve své lize. Málokdo vydrží její tempo, která má. Je dobře, že se takové týmy dostávají do Ligy mistrů, vnášejí do ní osvěžení. Sice jsme přišli o body, ale tým s touhle chutí do hry a nasazením musím ocenit," řekl na tiskové konferenci Valverde.</p>
      <p>Zatímco před dvěma týdny Barcelona v prvním vzájemném souboji se Slavií v Edenu po boji zvítězila 2:1, v domácí odvetě se musela spokojit s bodem. Čtyři gólové šance na Camp Nou zlikvidoval hostující gólman Ondřej Kolář a jednou trefil domácí kanonýr Lionel Messi brankovou konstrukci.</p>
      <p>"Nebyl to ten nejlepší z našich dnů, nehráli jsme tak jako v ostatních domácích zápasech. To nám samozřejmě způsobuje frustraci. Nejen kvůli tomu, že jsme nevyhráli, ale i kvůli tomu, že ten zápas nebyl z naší strany dobrý," uvedl Valverde, jehož tým nedal doma ve skupině Ligy mistrů gól po téměř sedmi letech a nenapravil víkendovou ligovou porážku 1:3 v Levante.</p>
      <p>"Je pravda, že jsme se nechovali správně v koncovce a v těch rozhodujících prostorech. Nedařilo se nám ani v záložní řadě. Soupeř si sice nevytvořil jasné šance, ale byl velmi nebezpečný, když nás obral o balon," prohlásil Valverde.</p>
      <p>Jeho svěřenci navzdory ztrátě vedou tabulku skupiny o bod před druhým Dortmundem. "Samozřejmě jsme chtěli získat tři body, ale je třeba si uvědomit, že jsme ve velmi těžké skupině. Nejen kvůli dalším dvěma soupeřům Dortmundu a Interu Milán, ale i kvůli Slavii. Zápasy s ní nám to jasně ukázaly. Uvidíme, co bude zapotřebí k tomu, abychom postoupili. Je jasné, že musíme vyhrát v dalším zápase s Dortmundem," dodal Valverde.</p>
    </article>
  </body>
</html>