<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740184"/>
    <meta property="og:site_name" content="เดลินิวส์"/>
    <meta property="article:published_time" content="2019-11-06T01:45:00+00:00"/>
    <meta property="og:title" content="ลุ้นคลังผุด'ชิงช้อปใช้ชิงโชค' ดึงคนไทยช้อปรวยลุ้นล้าน"/>
    <meta property="og:description" content="ลุ้นคลังคลอด “ชิงช้อปใช้ชิงโชค” ดึงคนไทยช้อปสนั่นรวยลุ้นล้าน ใช้จ่ายเงินกระเป๋าสองเพิ่ม ทุก 1,000 บาท ได้ 1 สิทธิ ลุ้นจับรางวัลเดือนพ.ย.-ธ.ค.62 รางวัลใหญ่เงินสด 1 ล้านบาท"/>
  </head>
  <body>
    <article>
      <h1>ลุ้นคลังผุด'ชิงช้อปใช้ชิงโชค' ดึงคนไทยช้อปรวยลุ้นล้าน</h1>
      <address>
        <time datetime="2019-11-06T01:45:00+00:00">06 Nov 2019, 01:45</time>
      </address>
      <p>
        <b>ลุ้นคลังคลอด “ชิงช้อปใช้ชิงโชค” ดึงคนไทยช้อปสนั่นรวยลุ้นล้าน ใช้จ่ายเงินกระเป๋าสองเพิ่ม ทุก 1,000 บาท ได้ 1 สิทธิ ลุ้นจับรางวัลเดือนพ.ย.-ธ.ค.62 รางวัลใหญ่เงินสด 1 ล้านบาท</b>
      </p>
      <p>ผู้สื่อข่าวรายงานว่า ธนาคารกรุงไทยเตรียมหารือร่วมกับกระทรวงการคลัง กรมบัญชีกลาง จัดกิจกรรมกระตุ้นการใช้จ่ายในโครงการชิมช้อปใช้ช่วง 2 เดือนสุดท้าย (พ.ย.-ธ.ค.62) โดยเฉพาะการใช้จ่ายในกระเป๋าสอง เพื่อให้ประชาชนนำเงินส่วนตัวออกมาใช้จ่ายหมุนเวียนในระบบเศรษฐกิจเพิ่มขึ้น รวมถึงกระตุ้นให้ร้านค้าเปิดรับเงินชิมช้อปใช้เพิ่มขึ้น หลังจากที่ผ่านมายังมียอดใช้จ่ายกระเป๋าสองกันน้อยเพียงหลักร้อยล้านบาท จากจำนวนเงินที่ใช้จ่ายไปทั้งหมดกว่า 1 หมื่นล้านบาท<br/><br/>สำหรับแนวคิดที่เตรียมเสนอให้นายอุตตม สาวนายน รมว.คลัง พิจารณา จะเปิดให้ผู้มีสิทธิทั้ง 13 ล้านคนที่เติมเงินใช้จ่ายผ่านกระเป๋าสอง รวมถึงร้านค้ากว่าแสนแห่งที่รับเงินชิมช้อปใช้กระเป๋าสอง มีสิทธิชิงโชคลุ้นรางวัล หรือโครงการชิมช้อปใช้ชิงโชค เช่น หากมีการเติมเงินใช้จ่ายกระเป๋าสองทุก 1,000 บาท จะได้รับ 1 สิทธิเพื่อชิงโชค แต่หากใช้จ่ายถึง 10,000 บาทก็จะได้รับ 10 สิทธิ โดยรางวัลมีหลายรูปแบบ เช่น รางวัลใหญ่เป็นเงินสด 1 ล้านบาท หรือรางวัลเงินระดับรองๆ ลงไปเป็นต้น</p>
      <figure>
        <img src="https://www.dailynews.co.th/admin/upload/20191106/news_IwQxZrravt083817_533.jpg?v=20191106135?v=5525"/>
      </figure>
      <p>“แนวทางนี้จะเสนอให้ รมว.คลัง พิจารณาก่อน ซึ่งจะมีการประชุมกันในวันที่ 6 พ.ย.นี้ วัตถุประสงค์เพื่อเป็นโปรโมชั่นกระตุ้นให้เกิดการใช้จ่ายเงินชิมช้อปใช้เพิ่มเติม โดยจะใช้งบประมาณไม่มาก เพราะการจับรางวัลจะจับเพียงเดือนละครั้ง เป็นเวลา 2 เดือน โดยให้รางวัลทั้งในส่วนของผู้ใช้เงิน และร้านค้าที่รับเงินโครงการชิมช้อปใช้กระเป๋าสองก็จะได้รับรางวัลด้วย โดยทางธนาคารกรุงไทยจะเป็นเจ้าภาพในการจัดกิจกรรมหากได้รับการเห็นชอบ จะรีบทำโดยเร็วที่สุด”</p>
    </article>
  </body>
</html>