<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/larisa/synantisi-antiprosopeias-ekl-syntaxioychon-me-stelechi-toy-efka/"/>
    <meta property="og:site_name" content="ert.gr"/>
    <meta property="article:published_time" content="2019-11-22T17:28:33+00:00"/>
    <meta property="og:title" content="Συνάντηση αντιπροσωπείας ΕΚΛ – συνταξιούχων με στελέχη του ΕΦΚΑ"/>
    <meta property="og:description" content="Αντιπροσωπεία της Διοίκησης του Εργατικού Κέντρου Λάρισας και των συνεργαζόμενων συνταξιουχικών οργανώσεων Ν. Λάρισας πραγματοποίησε συνάντηση με τον διευθυντή του υποκαταστήματος πρώην ΙΚΑ Ν.Λάρισας, κ. Γραντζή, στην οποία εκτέθηκαν και όλα τα προβλήματα που αντιμετωπίζει ο φορέας, τόσο σε υλικοτεχνικό εξοπλισμό όσο και σε ανθρώπινο εργατικό δυναμικό. Οπως αναφέρεται μεταξύ άλλων σε σχετική ανακοίνωση του Εργατικού Κέντρου «όσο υπήρχε το ΙΚΑ εξυπηρετούσε περίπου 100.000 ανθρώπους στον Ν. Λάρισας, ενώ τώρα με την ενοποίηση των ταμείων και με την ύπαρξη πλέον του ΕΦΚΑ, ο αριθμός που εξυπηρετεί έχει διπλασιαστεί και αγγίζει τις 200.000 ανθρώπους. Σχετικά με το ανθρώπινο δυναμικό, το ΕΚΛ τονίζει ότι υπάρχει μεγάλη έλλειψη υπαλληλικού προσωπικού σε καίριους τομείς και τμήματα, όπως διοικητικό, ακτινολογικό, οδοντοτεχνικό και φαρμακευτικό προσωπικό. Οι ειδικότητες των γιατρών που είναι απαραίτητες για να λειτουργήσει το Κέντρο Υγείας Λάρισας είναι : α) 2 ορθοπεδικοί, β) 1 ουρολόγος, γ) 2 μικροβιολόγοι, δ) 1 οφθαλμίατρος…"/>
  </head>
  <body>
    <article>
      <h1>Συνάντηση αντιπροσωπείας ΕΚΛ – συνταξιούχων με στελέχη του ΕΦΚΑ</h1>
      <address><time datetime="2019-11-22T17:28:33+00:00">22 Nov 2019, 17:28</time> by <a rel="author">Ιωάννης Γιάτσιος</a></address>
      <p>Αντιπροσωπεία της Διοίκησης του Εργατικού Κέντρου Λάρισας και των συνεργαζόμενων συνταξιουχικών οργανώσεων Ν. Λάρισας πραγματοποίησε συνάντηση με τον διευθυντή του υποκαταστήματος πρώην ΙΚΑ Ν.Λάρισας, κ. Γραντζή, στην οποία εκτέθηκαν και όλα τα προβλήματα που αντιμετωπίζει ο φορέας, τόσο σε υλικοτεχνικό εξοπλισμό όσο και σε ανθρώπινο εργατικό δυναμικό.<br/><br/>Οπως αναφέρεται μεταξύ άλλων σε σχετική ανακοίνωση του Εργατικού Κέντρου «όσο υπήρχε το ΙΚΑ εξυπηρετούσε περίπου 100.000 ανθρώπους στον Ν. Λάρισας, ενώ τώρα με την ενοποίηση των ταμείων και με την ύπαρξη πλέον του ΕΦΚΑ, ο αριθμός που εξυπηρετεί έχει διπλασιαστεί και αγγίζει τις 200.000 ανθρώπους.<br/>Σχετικά με το ανθρώπινο δυναμικό, το ΕΚΛ τονίζει ότι υπάρχει μεγάλη έλλειψη υπαλληλικού προσωπικού σε καίριους τομείς και τμήματα, όπως διοικητικό, ακτινολογικό, οδοντοτεχνικό και φαρμακευτικό προσωπικό. Οι ειδικότητες των γιατρών που είναι απαραίτητες για να λειτουργήσει το Κέντρο Υγείας Λάρισας είναι : α) 2 ορθοπεδικοί, β) 1 ουρολόγος, γ) 2 μικροβιολόγοι, δ) 1 οφθαλμίατρος, ε) 2 οδοντίατροι, στ) 1 ψυχίατρος, ζ) 1 δερματολόγος, η) 2 καρδιολόγοι, θ) 2 παθολόγοι ή γενικοί γιατροί, ι) 2 γαστρεντερολόγοι, ια) 2 ακτινολόγοι.<br/>Οι συγκεκριμένοι αριθμοί των γιατρών βρίσκονται στα όρια της στοιχειώδους λειτουργίας του Κέντρου Υγείας Λάρισας και σε καμία περίπτωση δεν καλύπτουν τις ήδη υπάρχουσες και μεγάλες ανάγκες του λαού της περιοχής. Συγχρόνως και ενώ υπάρχουν αυτά τα μεγάλα κενά, δεν υπάρχει ούτε ένα χρονοδιάγραμμα για το πότε θα πραγματοποιηθούν οι συγκεκριμένες προσλήψεις.<br/>Διεκδικούμε και απαιτούμε να καλυφθούν άμεσα οι ελλείψεις σε αριθμό και ειδικότητες γιατρών, νοσηλευτικού και άλλου προσωπικού στα Νοσοκομεία, στα Κ.Υ, στο ΙΚΑ του Ν. Λάρισας και γενικότερα, με μαζικές προσλήψεις μόνιμου προσωπικού και μονιμοποίηση όλων των εργαζομένων με οποιαδήποτε σχέση εργασίας χωρίς όρους και προϋποθέσεις».</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/ert-protaseis/adelfes-nea-dramatiki-seira-stin-ert2-3/"/>
        <a href="https://www.ert.gr/ert-protaseis/i-apoysia-nea-dramatiki-seira-stin-ert3-2/"/>
        <a href="https://www.ert.gr/ert-protaseis/ntetektiv-merntoch-o-12os-kyklos-stin-ert2-9/"/>
        <a href="https://voreioaigaio.ert.gr/deltio-typoy/o-nikos-stefanis-anelave-neos-dioikitis-sto-nosokomeio-samoy/"/>
        <a href="https://volos.ert.gr/blog/2019/11/22/panthessaliko-syllalitirio-organonei-i-epitropi-eirinis-voloy/"/>
        <a href="https://www.ert.gr/perifereiakoi-stathmoi/komotini/komotini-9-syntagmatikes-allages-stin-9i-anatheoritiki-voyli-toy-2019/"/>
      </related>
    </article>
  </body>
</html>