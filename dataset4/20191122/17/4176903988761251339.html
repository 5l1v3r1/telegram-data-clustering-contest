<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/srbija/rektorka-postupak-s-doktoratom-malog-bi-se-resio-i-bez-studenata-oni-su-ga-ubrzali/"/>
    <meta property="og:site_name" content="Krstarica"/>
    <meta property="article:published_time" content="2019-11-22T17:35:04+00:00"/>
    <meta property="og:title" content="Rektorka: Postupak s doktoratom Malog bi se rešio i bez studenata, oni su ga ubrzali"/>
    <meta property="og:description" content="Rektorka Univerziteta u Beogradu Ivanka Popović kazala je danas da je postupak ispitivanja doktorata ministra finansija Siniše Malog išao &quot;svojim tokom&quot; i"/>
  </head>
  <body>
    <article>
      <h1>Rektorka: Postupak s doktoratom Malog bi se rešio i bez studenata, oni su ga ubrzali</h1>
      <address><time datetime="2019-11-22T17:35:04+00:00">22 Nov 2019, 17:35</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-7yrwgdz88h.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Rektorka Univerziteta u Beogradu Ivanka Popović kazala je danas da je postupak ispitivanja doktorata ministra finansija Siniše Malog išao „svojim tokom“ i postupak bi se završio i bez uticaja studenata iz Pokreta „Jedan od pet miliona“.</p>
      <p>Ali studenti su, kako je istakla, „skratili postupak za možda nekih mesec dana“, mada bi svakako bio rešen do kraja 2019. godine.</p>
      <p>Popović je za Televiziju N1 rekla da ceni želju studenata da unaprede Univerzitet u Beogradu i dodala da je to „energija mladosti“.</p>
      <p>O doktoratu Malog je naglasila da je, što se tiče Univerziteta, postupak okončan, ali se može otvoriti diskusija o tome kakva je odgovornost mentora, kao i komisije i drugih koji su u okviru fakulteta i Univerziteta imali bilo kakav uticaj.</p>
      <p>Komentarišući izjavu predsednika Srbije Aleksandra Vučića da odluka o plagijatu neće uticati na mesto Malog u Vladi, Popović je istakla da Univerzitet „nije u poziciji da odlučuje ko će biti ili neće biti član Vlade, niti je ikada imao takve namere“.</p>
      <p>Dodala je da svako ima pravo na mišljenje, a da je odluka o doktoratu Malog bila „odluka stručnog tela Univerziteta u Beogradu“ i da se sa ocenom predsednika „ne bi složila“.</p>
      <p>Popović je kazala da je „vrlo moguće“ pokretanja provere drugih radova koji su „možda plagirani“, i ocenila da Univerzitet sada uživa poverenje ukoliko bude bilo takvih postupaka.</p>
      <p>(Beta)</p>
    </article>
  </body>
</html>