<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SFTa8/moskevske-lekarny-nabizeji-na-leky-uver-s-urokem-23-procent"/>
    <meta property="og:site_name" content="Echo24.cz"/>
    <meta property="article:published_time" content="2019-11-22T17:28:00+00:00"/>
    <meta property="og:title" content="Moskevské lékarny nabízejí na léky úvěr. S úrokem 23 procent"/>
    <meta property="og:description" content="Ruská síť lékáren Samson-farma začala ve spolupráci s bankou MTS poskytovat spotřebitelské úvěry na nákup léků. Přímo v lékárně lze vyřídit půjčku v objemu od 3000 do 300 000 rublů (asi 1100 až 109 000 Kč) na tři měsíce až jeden rok s úrokovou sazbou 23 procent ročně, uvedl list Kommersant."/>
  </head>
  <body>
    <article>
      <h6 class="kicker">Ve výši i 100 tisíc</h6>
      <h1>Moskevské lékarny nabízejí na léky úvěr. S úrokem 23 procent</h1>
      <address><time datetime="2019-11-22T17:28:00+00:00">22 Nov 2019, 17:28</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Ruská síť lékáren Samson-farma začala ve spolupráci s bankou MTS poskytovat spotřebitelské úvěry na nákup léků. Přímo v lékárně lze vyřídit půjčku v objemu od 3000 do 300 000 rublů (asi 1100 až 109 000 Kč) na tři měsíce až jeden rok s úrokovou sazbou 23 procent ročně, uvedl list Kommersant.</b>
      </p>
      <p>Banka upřesnila, že tyto úvěry jsou zatím dostupné jen v několika moskevských lékárnách. Příští rok tento experiment vyhodnotí a rozhodne, zda jej případně rozšíří.</p>
      <p>Půjčka je podle Samson-farmy určena lidem, kteří bezodkladně potřebují léky dražší než 500 rublů (asi 181 Kč), na které připadá více než čtvrtina tržeb sítě. Lékárenský řetězec čeká, že na úvěry by mohl přilákat další klienty a zvýšit zisk o pět až deset procent.</p>
      <p>To by se mohlo hodit v situaci, kdy letos poprvé od roku 2015 prodeje léků v ruských lékárnách klesly o 1,5 procenta, což experti pokládají za krok vynucený poklesem příjmů obyvatel.</p>
      <p>Kommersant nicméně upozornil, že většinu dlouhodobě užívaných léků, na které by se půjčka nejvíce hodila, poskytuje stát bezplatně a že velké nákupy v lékárnách je jednodušší zaplatit běžnou kreditní kartou.</p>
      <p>Samson-farma zahrnuje sedm desítek lékáren v Moskvě. Loni společnost utržila 6,7 miliardy rublů (asi 2,4 miliardy Kč) a zaznamenala čistou ztrátu téměř 498 milionů rublů (asi 180 milionů Kč). Novým majitelem sítě se loni v červenci stal Alexandr Larin, spojovaný podle Kommersantu se společností Erkafarm, která je s asi 1200 lekárnami pokládána za třetího největšího hráče na ruském trhu, s téměř pětiprocentním podílem a obratem ve výši 30 miliard rublů (asi 11 miliard Kč).</p>
      <p>Podle analytiků loni trh spotřebitelských úvěrů v Rusku vzrostl o pětinu a k 1. červenci letošního roku celková výše těchto půjček dosáhla 258 miliard rublů (asi 93,5 miliardy Kč).</p>
      <related>
        <a href="https://echo24.cz/a/SFS2D/statni-nemocnice-dluzi-za-leky-miliardu-dluh-dal-stoupa"/>
      </related>
    </article>
  </body>
</html>