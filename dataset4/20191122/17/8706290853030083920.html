<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685955/synantisi-ieronymou-pait-stin-atzenta-to-prosfygiko-kai-to-oukran"/>
    <meta property="og:site_name" content="enikos.gr"/>
    <meta property="article:published_time" content="2019-11-22T17:00:00+00:00"/>
    <meta property="og:title" content="Συνάντηση Ιερώνυμου - Πάιτ: Στην ατζέντα, το προσφυγικό και το ουκρανικό ζήτημα"/>
    <meta property="og:description" content="Οι τρέχουσες εξελίξεις στο προσφυγικό και το ουκρανικό ζήτημα βρέθηκαν την Παρασκευή στο επίκεντρο της ωριαίας συνάντησης του Αρχιεπισκόπου Αθηνών..."/>
  </head>
  <body>
    <article>
      <h1>Συνάντηση Ιερώνυμου - Πάιτ: Στην ατζέντα, το προσφυγικό και το ουκρανικό ζήτημα</h1>
      <address>
        <time datetime="2019-11-22T17:00:00+00:00">22 Nov 2019, 17:00</time>
      </address>
      <p>Οι τρέχουσες εξελίξεις στο προσφυγικό και το ουκρανικό ζήτημα βρέθηκαν την Παρασκευή στο επίκεντρο της ωριαίας συνάντησης του Αρχιεπισκόπου Αθηνών και πάσης Ελλάδος Ιερωνύμου με τον <a href="http://www.enikos.gr/society/684369/synantisi-paiat-zaef-ti-syzitisan">πρεσβευτή των ΗΠΑ στην Ελλάδα, Τζέφρι Πάιατ.</a></p>
      <p>Ο προκαθήμενος της Εκκλησίας της Ελλάδας ανέφερε στον Αμερικανό πρέσβη ότι τα σύνορα της Ελλάδος δεν είναι μόνο στη Μακεδονία και στη Θράκη, αλλά υπάρχουν και τα θαλάσσια σύνορα, τα οποία είναι περισσότερο δύσκολα στη διαφύλαξη.</p>
      <p>Μάλιστα, σημείωσε ότι η Ελλάδα δέχεται συνεχή εκβιασμό από την Τουρκία που ανοίγει τη στρόφιγγα και στέλνει πρόσφυγες και επισήμανε την αναγκαιότητα της ευρωπαϊκής αλληλεγγύης στη διαχείριση του θέματος, αλλά και τη στήριξη Αμερικανών και Ευρωπαίων στη διαφύλαξη των συνόρων.</p>
      <p>Αναφορικά με την Εκκλησία, ο Αρχιεπίσκοπος τόνισε ότι δεν έχει δεχθεί ούτε ένα ευρώ για τη διαχείριση του ζητήματος και ότι τα χρήματα δίδονται σε ΜΚΟ, οι οποίες τα διαχειρίζονται με συνθήκες αδιαφάνειας. Επιπλέον, μίλησε για τις δομές φιλοξενίας προσφύγων και μεταναστών, για τις οποίες πρότεινε να διαμορφωθούν έτσι ώστε να προστατεύονται οι ανήλικοι.</p>
      <p>Από την πλευρά του, ο επικεφαλής της αμερικανικής διπλωματικής αποστολής ανέφερε στους δημοσιογράφους ότι ασχολήθηκαν με το Ουκρανικό, χαρακτήρισε ιστορικής σημασίας την απόφαση του Αρχιεπισκόπου για την αναγνώριση του Αυτοκεφάλου της Ουκρανίας και έκανε γνωστό ότι του παρέδωσε ένα γράμμα από τον πρέσβη Σαμ Μπράουνσμπακ, υπεύθυνο για τις θρησκευτικές ελευθερίες, στο οποίο εκφράζεται ο σεβασμός του για την απόφαση του Αρχιεπισκόπου, ενώ παράλληλα υπογράμμισε ότι οι ΗΠΑ αναγνωρίζουν τη σοφία με την οποία κινήθηκε ο Αρχιεπίσκοπος.</p>
      <p>Κατόπιν, ο Αρχιεπίσκοπος Ιερώνυμος σημείωσε ότι συζήτησαν πέραν του Ουκρανικού και για το προσφυγικό ζήτημα και τόνισε πως την Εκκλησία την απασχολούν τα κοσμικά θέματα, οι πολεμικές συρράξεις και οι πολιτικές εξελίξεις, αλλά τα κριτήριά της είναι εκκλησιαστικά.</p>
      <p>Τέλος, σε ερώτηση για την πρωτοβουλία του Πατριάρχη Ιεροσολύμων Θεόφιλου να προτείνει τη σύγκληση συνόδου των ορθόδοξων προκαθημένων στο Αμάν της Ιορδανίας, ο Αρχιεπίσκοπος Ιερώνυμος σχολίασε ότι δεν μπορεί να απαντήσει και υπογράμμισε ότι αυτή η τοποθέτηση του Πατριάρχη δεν ξέρουμε αν είναι εν γνώσει του Οικουμενικού Πατριάρχη. «Δεν μπορεί ο καθένας να καλεί πανορθόδοξη σύνοδο. Είναι το προνόμιο του Οικουμενικού Πατριάρχη», τόνισε και συμπλήρωσε ότι «αν ο Οικουμενικός Πατριάρχης μας καλέσει, δεν θα πούμε όχι, αν οποιοσδήποτε άλλος υπεύθυνος κάποιας Εκκλησίας μας καλέσει, εγώ θα πω όχι».</p>
      <related>
        <h4>σχετικά άρθρα</h4>
        <a href="http://www.enikos.gr/society/684369/synantisi-paiat-zaef-ti-syzitisan%0A%20%20%20%20%0A"/>
        <a href="http://www.enikos.gr/society/684070/paremvasi-ieronymou-gia-to-prosfygiko-i-tourkia-ekviazei-tin-ella%0A%20%20%20%20%0A"/>
        <a href="http://www.enikos.gr/society/683740/ieronymos-i-diataxi-peri-vlasfimias-aposkopei-sti-diafylaxi-tou-t%0A%20%20%20%20%0A"/>
        <a href="http://www.enikos.gr/society/682056/to-patriarcheio-moschas-kiryssei-iero-polemo-se-fanari-kai-athina%0A%20%20%20%20%0A"/>
        <a href="http://www.enikos.gr/society/680768/archiepiskopos-ieronymos-teratodes-gegonos-i-sexoualiki-kakopoiis%0A%20%20%20%20%0A"/>
        <a href="http://www.enikos.gr/society/685915/neo-iatriko-anakoinothen-gia-ton-manoli-glezo%0A%20%20%20%20%0A"/>
        <a href="http://www.enikos.gr/society/685904/epeisodia-stin-asoee-propilakisan-foititi-espasan-tin-tzamaria-ti%0A%20%20%20%20%0A"/>
        <a href="http://www.enikos.gr/society/685898/epeisodia-stin-asoee-tora%0A%20%20%20%20%0A"/>
        <a href="http://www.enikos.gr/society/685879/ti-leei-i-monadiki-oikogeneia-pou-zei-sta-levitha-gia-ti-dimiourg%0A%20%20%20%20%0A"/>
      </related>
    </article>
  </body>
</html>