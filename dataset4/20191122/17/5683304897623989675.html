<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/22/maradu-flat-demolishing-affects-nearby-house.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T17:21:00+00:00"/>
    <meta property="og:title" content="മരട് ഫ്ലാറ്റ് പൊളിക്കൽ: സമീപത്തെ വീടിന്റെ കോണിപ്പടിക്കു വിള്ളൽ"/>
    <meta property="og:description" content="കൊച്ചി∙ മരടിലെ ഫ്ലാറ്റ് പൊളിക്കലുമായി ബന്ധപ്പെട്ട പണികൾ പുരോഗമിക്കുന്നതിനിടെ സമീപത്തെ വീടിന്റെ കോണിപ്പടിക്കു വിള്ളൽ. ആല്‍ഫാ സെരിന്‍.Maradu. Maradu Flats. Maradu Flat. Kochi. Manorama News. Manorama Online. Latest News. Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മരട് ഫ്ലാറ്റ് പൊളിക്കൽ: സമീപത്തെ വീടിന്റെ കോണിപ്പടിക്കു വിള്ളൽ</h1>
      <address><time datetime="2019-11-22T17:21:00+00:00">22 Nov 2019, 17:21</time> by <a rel="author">മനോരമ ലേഖകൻ</a></address>
      <p>കൊച്ചി∙ മരടിലെ ഫ്ലാറ്റ് പൊളിക്കലുമായി ബന്ധപ്പെട്ട പണികൾ പുരോഗമിക്കുന്നതിനിടെ സമീപത്തെ വീടിന്റെ കോണിപ്പടിക്കു വിള്ളൽ. ആല്‍ഫാ സെരിന്‍ ഫ്ലാറ്റിലെ നീന്തൽകുളത്തോടു ചേർന്ന് വസ്ത്രം മാറുന്നതിനും മറ്റുമായി നിർമിച്ചിരുന്ന കെട്ടിടം ഒന്നാകെ പൊളിച്ചതോടെയാണ് സമീപത്തെ വീടിനെ ബാധിച്ചത്. ഫ്ലാറ്റിനു സമീപം താമസിക്കുന്ന കരോട്ട് ഹരിയുടെ വീടിന്റെ കോണിപ്പടിക്കാണ് വിള്ളൽ സംഭവിച്ചത്. സുരക്ഷാ മാനദണ്ഡങ്ങള്‍ പാലിക്കാതെയുള്ള പൊളിക്കലിനെതിരെ പരാതികൾ ഉയരുന്നതിനിടെയാണു സംഭവം.</p>
      <p>ഫ്ലാറ്റില്‍ നിന്ന് ഒരു മതില്‍ക്കെട്ടിന്റെ മാത്രം അകലെയാണ് വീട് സ്ഥിതിചെയ്യുന്നത്. കഴിഞ്ഞ ദിവസം ഫ്ലാറ്റ് പൊളിക്കുന്നതിനിടെ ഇവിടേക്ക് സിമന്റ് കട്ടകള്‍ തെറിച്ചുവീണിരുന്നു. ഇപ്പോള്‍ ഷീറ്റുകള്‍ ഉപയോഗിച്ച് മറച്ചിട്ടാണ് പണി നടക്കുന്നത്. ഫ്ലാറ്റിലെ നീന്തല്‍ക്കുളവും പാര്‍ക്കിങ് ഭാഗവും ചേര്‍ന്ന കെട്ടിടം ഒറ്റയടിക്ക് തൂണുകള്‍ തകര്‍ത്ത് പൊളിച്ചതാണ് അപകടമുണ്ടാക്കിയത്. കെട്ടിടം പൊളിക്കുമ്പോഴുണ്ടായ പ്രകമ്പനത്തിലാണ് വീട്ടിലെ കോണിപ്പടിയില്‍ വിള്ളലുണ്ടായതെന്ന് വീട്ടുകാർ പറയുന്നു.</p>
      <p>പൊളിക്കൽ നടക്കുന്ന ആല്‍ഫാ സെരിന്‍ ഫ്ലാറ്റിനടുത്തായി 35 വീടുകളുണ്ട്. ഇന്‍ഷുറന്‍സ് പ്രഖ്യാപിച്ചതല്ലാതെ ഇതുവരെ രേഖാമൂലമുള്ള ഉറപ്പ് ആര്‍ക്കും ലഭിച്ചിട്ടില്ല. ഓരോ ഫ്ലാറ്റിനും മേൽനോട്ടത്തിനായി പ്രത്യേകം ഉദ്യോഗസ്ഥരെ നിയമിച്ചിട്ടുണ്ട്. എന്നാൽ ആല്‍ഫാ സെരിന്‍ ഫ്ലാറ്റിനായി നിയമിച്ച ഉദ്യോഗസ്ഥന്‍ വിളിച്ചാൽ ഫോൺ പോലും എടുക്കാറില്ലെന്നു നാട്ടുകാര്‍ ആരോപിക്കുന്നു.</p>
      <p><b>English Summary:</b> Maradu Flat Demolishing Affects Nearby House</p>
    </article>
  </body>
</html>