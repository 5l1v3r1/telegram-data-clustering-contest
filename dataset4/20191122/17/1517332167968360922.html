<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/esteri/violentarono-una-ragazza-a-londra-filmandosi-due-italiani-condannati-a-7-anni-e-mezzo/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T17:00:47+00:00"/>
    <meta property="og:title" content="Violentarono una ragazza a Londra filmandosi, due italiani condannati a 7 anni e mezzo"/>
    <meta property="og:description" content="Ferdinando Orlando, 25 anni, e Lorenzo Costanzo, 26 anni, sono stati condannati a sette anni e mezzo di carcere per lo stupro di una ragazza di 23 anni in un nightclub di Soho, a Londra, il 26 febbraio del 2017. Lo scorso ottobre i due erano stati giudicati colpevoli ma il giudice aveva deciso che potevano rimanere in libertà in attesa di conoscere l'entità della pena."/>
  </head>
  <body>
    <article>
      <h1>Violentarono una ragazza a Londra filmandosi, due italiani condannati a 7 anni e mezzo</h1>
      <h2>Ferdinando Orlando, 25 anni, e Lorenzo Costanzo, 26 anni, sono stati condannati a sette anni e mezzo di carcere per lo stupro di una ragazza di 23 anni in un nightclub di Soho, a Londra, il 26 febbraio del 2017. Lo scorso ottobre i due erano stati giudicati colpevoli ma il giudice aveva deciso che potevano rimanere in libertà in attesa di conoscere l’entità della pena.</h2>
      <address><time datetime="2019-11-22T17:00:47+00:00">22 Nov 2019, 17:00</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p>Due giovani italiani, il venticinquenne <b>Ferdinando Orlando</b> e il ventiseienne <b>Lorenzo Costanzo</b>, sono stati condannati entrambi a sette anni e mezzo di carcere per <b>lo stupro di una giovane donna</b> avvenuto in un nightclub di Soho, a <b>Londra,</b> il 26 febbraio del 2017. A dar notizia delle condanne nei confronti dei due italiani è l'emittente Sky News e altri media britannici. I due giovani, che avevano ripreso le immagini dell'incontro con la ventitreenne con un cellulare, avevano sostenuto che <b>si era trattato di un rapporto consensuale</b>. <a href="https://www.fanpage.it/esteri/violenza-sessuale-a-londra-due-studenti-italiani-condannati-uno-di-loro-sviene-in-aula/">Lo scorso ottobre erano stati giudicati colpevoli,</a> ma il giudice aveva deciso che potevano rimanere in libertà in attesa di conoscere l'entità della pena. Secondo quanto ricostruito, Orlando e Costanzo avevano incontrato la ragazza sulla pista da ballo ad Argyll Street ed entrambi avevano iniziato ad avvicinare la giovane, che <b>era visibilmente ubriaca.</b> Due minuti dopo il primo incontro, i due italiani portarono la donna in uno sgabuzzino e la violentarono. I due avevano ripreso le immagini dello stupro con un telefono e, stando a quanto ripreso dalle telecamere di sorveglianza del locale, si sarebbero poi dati alla fuga, abbracciati e dato il cinque, congratulandosi a vicenda.</p>
      <p><b>La vittima fu operata per le lesioni riportate –</b> La giovane donna fu trovata nella toilette del locale di Londra un'ora dopo e fu accompagnata a casa da una coppia francese. La sua coinquilina la trovò in uno stato tale da dover chiamare un'ambulanza. Lo stupro era stato così violento che in ospedale <b>la giovane venne operata per le lesioni riportate</b>. All'epoca dei fatti Ferdinando Orlando e Lorenzo Costanzo frequentavano a Londra un master postlaurea in Diritto internazionale e business Management. I due sono riusciti a sfuggire alla giustizia britannica per oltre un anno, facendo ritorno in Italia.</p>
    </article>
  </body>
</html>