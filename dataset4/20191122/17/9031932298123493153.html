<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/nowy-szef-rady-europejskiej-spotka-sie-z-premierem-morawieckim-znamy-date/"/>
    <meta property="og:site_name" content="Polsat News"/>
    <meta property="article:published_time" content="2019-11-22T17:26:00+00:00"/>
    <meta property="og:title" content="Nowy szef Rady Europejskiej spotka się z premierem Morawieckim. Znamy datę"/>
    <meta property="og:description" content="Przewodniczący elekt Rady Europejskiej Charles Michel spotka się we wtorek z premierem Mateuszem Morawieckim w Warszawie - wynika z kalendarza udostępnionego przez służby prasowe Rady UE."/>
  </head>
  <body>
    <article>
      <h1>Nowy szef Rady Europejskiej spotka się z premierem Morawieckim. Znamy datę</h1>
      <address>
        <time datetime="2019-11-22T17:26:00+00:00">22 Nov 2019, 17:26</time>
      </address>
      <p>
        <b>Przewodniczący elekt Rady Europejskiej Charles Michel spotka się we wtorek z premierem Mateuszem Morawieckim w Warszawie - wynika z kalendarza udostępnionego przez służby prasowe Rady UE.</b>
      </p>
      <related>
        <a href="https://www.polsatnews.pl/wiadomosc/2019-11-20/jakas-nowa-funkcja-w-eurokratycznym-grajdolku-premier-o-wyborze-tuska-na-szefa-epl/"/>
      </related>
      <p>Były premier Belgii, który od 1 grudnia obejmie stanowisko sprawowane teraz przez Donalda Tuska, jest w trakcie składania wizyt w niektórych stolicach europejskich.</p>
      <p>W przyszłym tygodniu Michel spotka się z prezydentem Łotwy Egilsem Levitsem oraz prezydentem Rumunii Klausem Iohannisem.</p>
      <p>
        <a href="https://www.polsatnews.pl/wiadomosc/2019-11-22/juncker-wyszedl-ze-szpitala-przeszedl-operacje-tetniaka-aorty/">
          <b>ZOBACZ: Juncker wyszedł ze szpitala. Przeszedł operacje tętniaka aorty</b>
        </a>
      </p>
      <p>Rozmówcy PAP w Radzie Europejskiej podkreślają, że relacje między Michelem a Morawieckim są bardzo dobre, dlatego na liście stolic, które odwiedza, nie mogło zabraknąć Warszawy. Były premier Belgii i szef polskiego rządu znają się m.in. ze szczytów UE.</p>
      <p>Wizyta Michela w polskiej stolicy odbędzie się na krótko przed zaplanowanym na połowę grudnia szczytem UE, na którym jednym z tematów ma być wizja neutralności klimatycznej UE do 2050 r.</p>
      <p>W czerwcu Polska, a także Węgry, Czechy oraz Estonia (która od tego czasu zmieniła zdanie), zablokowały zapisy wniosku ze szczytu w tej sprawie. Morawiecki podkreślał, że nie może się zgodzić na nowe cele bez wyliczeń, ile będzie kosztowała transformacja i jak zostaną rozłożone jej koszty.</p>
      <p>Na piątek w przyszłym tygodniu zaplanowano ceremonię, podczas której Tusk przekaże urząd Michelowi. Relacje ustępującego szefa Rady Europejskiej z polskim rządem nie układały się najlepiej. Po odebranych jako krytyczne wobec rządzących w Warszawie wypowiedziach Tuska ówczesna premier Beata Szydło odmówiła poparcia przedłużenia kadencji byłemu liderowi Platformy. Tusk wielokrotnie był w Polsce na wykładach czy różnych uroczystościach, jednak nie było jego spotkania z Morawieckim w KPRM.</p>
      <p>
        <a href="https://www.polsatnews.pl/wideo/izabela-olchowicz-marcinkiewicz-o-bylym-mezu-w-programie-skandalisci_6760206/">WIDEO - Izabela Olchowicz-Marcinkiewicz o byłym mężu w programie "Skandaliści"</a>
      </p>
      <figure>
        <img src="https://r.dcs.redcdn.pl/http/o2/redefine/cp/17/17uipm4zxax6d1vj88e9q1z2cmgsdq2k.jpg"/>
      </figure>
    </article>
  </body>
</html>