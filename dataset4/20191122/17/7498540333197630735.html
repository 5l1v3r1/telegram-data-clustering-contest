<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/comune-correggio-proprietario-tutti-beni-della-ex-encor/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-22T17:24:26+00:00"/>
    <meta property="og:title" content="Il Comune di Correggio proprietario di tutti i beni della ex EnCor"/>
    <meta property="og:description" content="CORREGGIO (Reggio Emilia) – E’ arrivata alla sua conclusione, almeno per la parte amministrativa, la vicenda Encor. Il Comune ha comunicato di essere divenuto proprietario di tutti i beni della società energetica, ex partecipata, fallita ormai sei anni fa. “Dopo aver gestito i debiti nei confronti delle banche creditrici per 30 milioni di euro totali, poi […]"/>
  </head>
  <body>
    <article>
      <h1>Il Comune di Correggio proprietario di tutti i beni della ex EnCor</h1>
      <address>
        <time datetime="2019-11-22T17:24:26+00:00">22 Nov 2019, 17:24</time>
      </address>
      <p>
        <b>E’ arrivata a conclusione, almeno per la parte amministrativa, la vicenda della società energetica fallita ormai sei anni fa. Il sindaco Malavasi: “Abbiamo impianti per 12 milioni di euro che verranno usati per la comunità”</b>
      </p>
      <p><b>CORREGGIO (Reggio Emilia)</b> – E’ arrivata alla sua conclusione, almeno per la parte amministrativa, la vicenda Encor.</p>
      <p>Il Comune ha comunicato di essere divenuto proprietario di tutti i beni della società energetica, ex partecipata, fallita ormai sei anni fa. “Dopo aver gestito i debiti nei confronti delle banche creditrici per 30 milioni di euro totali, poi ridotti a 21 milioni – ha commentato il sindaco <b>Ilenia Malavasi</b> – abbiamo formulato una proposta, che il curatore fallimentare ha accettato, per evitare l’attesa della vendita all’asta e chiedere di diventare titolari dei beni. Oggi siamo dunque proprietari di oltre 500mila metri quadrati di terreni e fabbricati, dieci impianti fotovoltaici nonché della centrale Eva e di beni di altra natura del valore stimato di 12 milioni di euro. Un patrimonio – conclude il sindaco – che ora può essere usato a favore della comunità”. Ora si attende l’esito del procedimento avviato dalla Corte dei Conti e delle indagini della magistratura.</p>
    </article>
  </body>
</html>