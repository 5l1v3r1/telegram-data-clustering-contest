<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/plus/diethni/article/1417402/vretanos-kalese-tin-astynomia-epeidi-toy-eklepsan-spiti-kai-telika-synelavan-ton-idio-epeidi-eihe"/>
    <meta property="og:site_name" content="+PLUS.gr"/>
    <meta property="article:published_time" content="2019-11-22T17:15:54+00:00"/>
    <meta property="og:title" content="Βρετανός κάλεσε την αστυνομία επειδή του έκλεψαν το σπίτι και τελικά συνέλαβαν τον ίδιο επειδή είχε δείρει κάποιον στην Κρήτη"/>
    <meta property="og:description" content="Ο άνδρας εργαζόταν σε νυχτερινό μαγαζί στην Κρήτη πριν από 10  χρόνια και φέρεται να είχε δείρει κάποιον. "/>
  </head>
  <body>
    <article>
      <h1>Βρετανός κάλεσε την αστυνομία επειδή του έκλεψαν το σπίτι και τελικά συνέλαβαν τον ίδιο επειδή είχε δείρει κάποιον στην Κρήτη</h1>
      <h2>Ο άνδρας εργαζόταν σε νυχτερινό μαγαζί στην Κρήτη πριν από 10  χρόνια και φέρεται να είχε δείρει κάποιον. </h2>
      <address><time datetime="2019-11-22T17:15:54+00:00">22 Nov 2019, 17:15</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Ένας Βρετανός κινδυνεύει με φυλάκιση στην Ελλάδα επειδή φέρεται να είχε δείρει κάποιον όταν εργαζόταν σε νυχτερινό μαγαζί στα Μάλια της Κρήτης το 2009. </p>
      <p>Ο Ντέιβιντ Φάμιλτον κάλεσε την αστυνομία, όταν αντιλήφθηκε πως μπήκαν κλέφτες στο σπίτι του στο Surrey.</p>
      <ul>
        <li>
          <b>
            <a href="https://www.facebook.com/GazzettaPlus/">Κάνε like στην σελίδα του Gazzetta.gr/plus στο Facebook για να είσαι ενημερωμένος για ΟΛΑ!​</a>
          </b>
        </li>
      </ul>
      <p>Όμως προς μεγάλη του έκπληξη συνελήφθη ο ίδιος, αφού η αστυνομία ανακάλυψε πως πριν από δέκα χρόνια εργαζόταν σε νυχτερινό μαγαζί στην Κρήτη και είχε δείρει έναν παραθεριστή. </p>
      <p>Ο 35χρονος από τη Ντόρκινγκ επιμένει ότι είναι αθώος παρά το γεγονός ότι καταδικάστηκε ερήμην του από ελληνικό δικαστήριο το 2015.</p>
      <p>Τώρα μάχεται για να μην εκδοθεί στην Ελλάδα το επόμενο έτος, καθώς έχει καταδικαστεί σε επτά χρόνια φυλάκισης για κάτι που υποστηρίζει πως δεν έχει διαπράξει. </p>
      <p>Μιλώντας στην «Daily Mail» ανέφερε: «Είμαι ευγνώμων που μπορώ να περάσω αυτά τα Χριστούγεννα με το γιο μου αλλά τι θα γίνει στις επόμενες επτά γιορτές; Με τα επόμενα επτά γενέθλια; Νιώθω χαμένος. Αισθάνομαι αβοήθητος και στο έλεος ενός ελληνικού δικαστικού συστήματος που θεωρώ ότι είναι διεφθαρμένο και βίαιο».</p>
      <p>Ο κ. Familton έχει ζήσει μια φυσιολογική ζωή την τελευταία δεκαετία αφού επέστρεψε από την Κρήτη. «Δεν έκανα τίποτα λάθος» αναφέρει, «έχω δουλέψει, πληρώνω φόρους και ψηφίζω για τα τελευταία δέκα χρόνια κι έτσι αν είμαι φυγάς, πρέπει να είμαι ο χειρότερος φυγάς στην ιστορία».</p>
      <p>«Εγώ κάλεσα την αστυνομία επειδή μπήκε κλέφτης στο σπίτι μου και την επόμενη μέρα με συνέλαβαν. Πέρασα μια νύχτα στο κελί, μου πήραν δακτυλικά αποτυπώματα και DNA και το πρωί πήγα στο δικαστήριο του Westminster Magistrates, όπου πληροφορήθηκα ότι έπρεπε να εκδοθώ στην Ελλάδα στην οποία καταδικάστηκα ερήμην μου το 2015».</p>
      <p>
        <b>Πως ενεπλάκη ο ίδιος στο περιστατικό στα Μάλια το 2009</b>
      </p>
      <p>Σύμφωνα με όσα δήλωσε, εκείνος δούλευε στο νυχτερινό μαγαζί όταν έφτασαν περιπολικά και τον συνέλαβαν. Εκεί κοντά ήταν και άλλοι πέντε Βρετανοί με μαχαίρια και είχε γίνει συμπλοκή. </p>
      <p>Στην συνέχεια τον οδήγησαν στο τμήμα όπου και υποστήριξε πως δεν είχε σχέση με το περιστατικό έχοντας και την μαρτυρία του εργοδότη του πως δεν έφυγε από το πόστο της δουλειάς του. </p>
      <p>Ωστόσο, όπως λέει, όταν η αστυνομία του είπε πως θα κατηγορηθεί για απόπειρα αυτοκτονίας, εκείνος γέλασε και τον χτύπησαν βάναυσα.</p>
      <p>Λίγες μέρες αργότερα αποκαλύφθηκε πως ο άντρας που αναζητούσαν είχε απλά παρόμοιο τατουάζ με εκείνον.</p>
      <p>Τόνισε πως η ακρόαση έγινε στα ελληνικά και δεν είχε μεταφραστή για να καταλάβει τι του έλεγαν. Στην συνέχεια πλήρωσε εγγύηση 1500 ευρώ για να αφεθεί ελεύθερος, ενώ υπέγραψε και αρκετά έγγραφα στα ελληνικά, χωρίς να καταλαβαίνει τι γράφουν. </p>
      <p>Παράλληλα είπε πως: «Συνέχισα να δουλεύω κανονικά στα Μάλια μετά από αυτό και μάλιστα εργάστηκα εκεί και την επόμενη χρονιά χωρίς να έχω κανένα πρόβλημα. Επέστρεψα στην Αγγλία και συνέχισα την ζωή μου και το 2015 απλά άκουσα από έναν φίλο πως οι υπόλοιποι που συνελήφθησαν μαζί με εμένα καταδικάστηκαν και φυλακίστηκαν». </p>
      <p>Αν δεν καταφέρει να αποδείξει πως καταδικάστηκε αναίτια, θα πρέπει να περάσει επτά χρόνια στην φυλακή, στο Ηράκλειο της Κρήτης. </p>
    </article>
  </body>
</html>