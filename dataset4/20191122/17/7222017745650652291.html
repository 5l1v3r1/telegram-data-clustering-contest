<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/pike-den-mas-peirazei-i-apousia-tou-fenterer/"/>
    <meta property="og:site_name" content="Tennis24"/>
    <meta property="article:published_time" content="2019-11-22T17:55:50+00:00"/>
    <meta property="og:title" content="Πικέ: “Δεν μας πειράζει η απουσία του Φέντερερ”"/>
    <meta property="og:description" content="Είναι ο ιθύνων νους και ο οικονομικός “ογκόλιθος” πίσω από τη νέα διοργάνωση του Davis Cup Finals. Ο λόγος για τον διάσημο ποδοσφαιριστή της Μπαρτσελόνα, Χεράρ Πικέ, του οποίου η επενδυτική εταιρεία Kosmos αγόρασε τα δικαιώματα για τη διοργάνωση του Davis Cup Finals που λαμβάνει χώρα αυτήν την εβδομάδα, πού αλλού, στην Ισπανία! Ενώ οι […]"/>
  </head>
  <body>
    <article>
      <h1>Πικέ: “Δεν μας πειράζει η απουσία του Φέντερερ”</h1>
      <address>
        <time datetime="2019-11-22T17:55:50+00:00">22 Nov 2019, 17:55</time>
      </address>
      <p>Είναι ο ιθύνων νους και ο οικονομικός “ογκόλιθος” πίσω από τη νέα διοργάνωση του Davis Cup Finals.</p>
      <p>Ο λόγος για τον διάσημο ποδοσφαιριστή της Μπαρτσελόνα, Χεράρ Πικέ, του οποίου η επενδυτική εταιρεία Kosmos αγόρασε τα δικαιώματα για τη διοργάνωση του Davis Cup Finals που λαμβάνει χώρα αυτήν την εβδομάδα, πού αλλού, στην Ισπανία!</p>
      <p>Ενώ οι κορυφαίοι τενίστες στον κόσμο έχουν δώσει το “παρών”, ο Ρότζερ Φέντερερ δεν έχει εκφραστεί με τα καλύτερα λόγια για τη νέα μορφή της διοργάνωσης δίχως φυσικά να είναι παρών μιας και η Ελβετία δεν έχει προκριθεί στην τελική 18άδα.</p>
      <p>Ο Πικέ δεν νιώθει “απειλή” από την άποψη του “Βασιλιά” του αθλήματος αλλά στέκεται στο μέλλον του τένις που, φυσιολογικά, περιλαμβάνει πολύ νεότερους αθλητές.</p>
      <p>“Καταλαβαίνω την οπτική και καταλαβαίνω τους λόγους που δεν συμπαθεί το νέο Davis Cup. Είμαι σίγουρος πως το βλέπει ανταγωνιστικά με το Laver Cup, με τη διαφορά ότι το Laver Cup είναι φιλικών προδιαγραφών και το Davis Cup έχει ιστορία 119 ετών!”.</p>
      <p>“Αν επιθυμεί να μην συμμετέχει, κανένα πρόβλημα. Εμείς δίνουμε έμφαση σε όσους είναι παρόντες και ειδικά στους νέους αστέρες του αθλήματος που είναι και το μέλλον. Δεν ξέρουμε σίγουρα αν δεν θα ερχόταν γιατί η Ελβετία δεν προκρίθηκε!”.</p>
      <p>Στα σενάρια που λένε ότι η Μαδρίτη θα φιλοξενήσει και την επόμενη διοργάνωση Davis Cup Finals, o Πικέ κράτησε αποστάσεις τονίζοντας την πρόθεση να διοργανώνεται κάθε φορά σε διαφορετική χώρα και ήπειρο αν γίνεται.</p>
      <p>
        <b>Κώστας Αϊτάκης</b>
      </p>
    </article>
  </body>
</html>