<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/shte-butnat-li-nebostyrgacha-zlaten-vek-taka-iska-kmetyt-6102448"/>
    <meta property="og:site_name" content="Vesti"/>
    <meta property="article:published_time" content="2019-11-22T17:02:00+00:00"/>
    <meta property="og:title" content="Ще бутнат ли небостъргача „Златен век”, така иска кметът"/>
    <meta property="og:description" content="Новоизбраният кмет на столичния район „Лозенец” Константин Павлов поиска от ДНСК да премахнат строежа"/>
  </head>
  <body>
    <article>
      <h1>Ще бутнат ли небостъргача „Златен век”, така иска кметът</h1>
      <h2>Новоизбраният кмет на столичния район „Лозенец” Константин Павлов поиска от ДНСК да премахнат строежа</h2>
      <address><time datetime="2019-11-22T17:02:00+00:00">22 Nov 2019, 17:02</time> by <a rel="author">Николай Киров</a></address>
      <aside>
        <a href="https://vbox7.com/emb/external.php?vid=322ba5e974&amp;autoplay=1">Видео</a>
      </aside>
      <p>Новоизбраният кмет на столичния район „Лозенец” Константин Павлов поиска от ДНСК да премахнат строежа „Златен век“ на компания „Артекс”. Позицията на Дирекцията за национален строителен контрол обаче е, че строежът не е незаконен.</p>
      <p>Павлов съобщи в Плюс-Минус. Коментарът след новините” по <a href="https://nova.bg/news/view/2019/11/22/269444/%D0%BA%D0%BC%D0%B5%D1%82%D1%8A%D1%82-%D0%BD%D0%B0-%D0%BB%D0%BE%D0%B7%D0%B5%D0%BD%D0%B5%D1%86-%D0%B8%D1%81%D0%BA%D0%B0-%D0%B7%D0%BB%D0%B0%D1%82%D0%B5%D0%BD-%D0%B2%D0%B5%D0%BA-%D0%B4%D0%B0-%D0%B1%D1%8A%D0%B4%D0%B5-%D0%BF%D1%80%D0%B5%D0%BC%D0%B0%D1%85%D0%BD%D0%B0%D1%82/">NOVA</a>, че е открил действия на строителя в разрез със закона, които, според него, му дават основание за премахване на сградата „Златен век”.</p>
      <p>
        <b>
          <a href="https://www.vesti.bg/bulgaria/dnsk-shte-obzhalva-reshenieto-za-zlaten-vek-6098262">ДНСК ще обжалва решението за "Златен век"</a>
        </b>
      </p>
      <p>„От „Артекс” твърдят, че са открили в искането ми към ДНСК намерения в разрез със закона, а пък аз твърдя, че съм открил действия в разрез със закона”, каза Павлов.</p>
      <p>„Аз говоря за това, че на лице има постройка, която е незаконна и по смисъла на закона трябва да бъде премахната. Аргументирал съм се защо това е така и защо трябва да бъде премахната”.</p>
      <p>Кметът на „Лозенец” твърди, че съдът не е сезиран с въпрос за законността на сградата и съответно не се е произнасял.</p>
      <p>„Относно самата сграда се чака решение от съда, но не по въпроса за законността и, а решение по качеството на строителните работи. Това са две различни неща. Аз по качеството на строителството нямам спор. Дали една незаконна постройка е изградена добре или зле, мен не ме интересува. Вълнува ме дали е законна или не”.</p>
      <p>
        <b>
          <a href="https://www.vesti.bg/bulgaria/arteks-spiraneto-na-zlaten-vek-ni-kostva-18-mln-6098188">"Артекс": Спирането на "Златен век" ни коства 1,8 млн.</a>
        </b>
      </p>
      <p>„Висящият пред него спор е за спиране на строителството. С какъвто и резултат да приключи този спор, това не е препятствие за установяване и премахване на незаконно строителство на обект „Златен век”, смята Павлов.</p>
      <p>По-рано днес в позиция, изпратена до медиите, фирма „Артекс” заяви, че намеренията на новия кмет на „Лозенец” не кореспондират със законността и решението на съда.</p>
      <p>„При мащабното медийно отразяване на тази поредна атака срещу проекта, на широката публика се внушава, че е налице някакво меродавно становище за незаконност на сградата, каквото всъщност няма. От друга страна се премълчава най-важният факт – решението на българския съд, а това води до изопачаване на истината и манипулиране на общественото мнение. Припомняме, че с решение от 30 юли 2019 Софийският административен съд потвърди валидността на Разрешението за строеж на многофункционалната сграда „Златен век” и отмени заповедта на ДНСК за спирането на строежа. Въпреки това, ние от „Артекс“ изчакваме окончателно решението на Върховния административен съд по казуса, за да продължим строежа, тъй като уважаваме върховенството на закона”, заявяват от строителната компания.</p>
      <p>По думите на Павлов, разрешителното за строеж е изтекло през ноември 2017 година и всичко построено след тази дата е незаконно. От „Артекс” пък твърдят, че разрешителното на сградата важи до 2028 г.</p>
      <p>От ДНСК пък заявяват, че са извършили проверка през месец април 2019 г. на „Златен век” и не са констатирали незаконен строеж, а такъв с нарушения и обещават да предприемат всички законосъобразни действия след приключването на съдебното производство, като припомнят, че строежът е спрян ефективно от деня на издаване на заповедта за неговото спиране – 15 април 2019 г.</p>
      <p>
        <b>
          <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
        </b>
      </p>
      <p>
        <b>
          <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
        </b>
      </p>
      <related>
        <h4>По темата</h4>
        <a href="https://www.vesti.bg/bulgaria/vas-otmeni-spiraneto-na-zlaten-vek-6098177"/>
        <a href="https://www.vesti.bg/bulgaria/dnsk-spria-stroezha-na-zlaten-vek-6094345"/>
        <a href="https://www.vesti.bg/bulgaria/protest-sreshtu-zlaten-vek-blokiraha-cherni-vryh-6093908"/>
      </related>
    </article>
  </body>
</html>