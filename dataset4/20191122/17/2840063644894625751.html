<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sostenibilita/appuntamenti/2019/11/22/dall-energia-sistema-produttivo-futuro-che-attende_CoaDDS93SIG4LySTm02swI.html"/>
    <meta property="og:site_name" content="Adnkronos"/>
    <meta property="article:published_time" content="2019-11-22T17:28:00+00:00"/>
    <meta property="og:title" content="Dall'energia al sistema produttivo, &quot;Il futuro che ci attende&quot;"/>
    <meta property="og:description" content="Il futuro che ci attende deve essere sostenibile. La strada è tracciata, il percorso avviato, la transizione (economica ed energetica) è in atto e il mercato si sta orientando. E' la sostenibilità la grande sfida a cui è chiamato a rispondere il sistema Paese, dalle istituzioni al mondo produttivo, in un contesto di veloce e inevitabile cambiamento. Cambiamento che parte dall'energia e procede a vele spiegate verso le rinnovabili, fonti pulite e anche più convenienti."/>
  </head>
  <body>
    <article>
      <h1>Dall'energia al sistema produttivo, "Il futuro che ci attende"</h1>
      <address>
        <time datetime="2019-11-22T17:28:00+00:00">22 Nov 2019, 17:28</time>
      </address>
      <p>Il futuro che ci attende deve essere sostenibile. La strada è tracciata, il percorso avviato, la transizione (economica ed energetica) è in atto e il mercato si sta orientando. E' la sostenibilità la grande sfida a cui è chiamato a rispondere il sistema Paese, dalle istituzioni al mondo produttivo, in un contesto di veloce e inevitabile cambiamento. Cambiamento che parte dall'energia e procede a vele spiegate verso le rinnovabili, fonti pulite e anche più convenienti.</p>
      <p>"La transizione energetica è in atto. La capacità installata di energia da fonti rinnovabili supera sistematicamente la capacità installata di fonti tradizionali e le grandi banche non hanno più intenzione di finanziare progetti fossili. Quindi, è chiaro che il mercato si sta orientando sempre più verso le rinnovabili. Sono la forma più competitiva di produrre energia. Solo nell'ultimo anno, mediamente il costo delle energie rinnovabili è diminuito dell'11-13%, è una cosa che colpisce. E' più conveniente ormai, nel mondo, produrre solare ed eolico piuttosto che investire nelle energie tradizionali. Questo è il percorso che abbiamo davanti", spiega Francesco La Camera, direttore generale Irena, l'Agenzia internazionale per le energie rinnovabili, a margine della seconda giornata del Forum Sostenibilità organizzato a Roma da Fortune Italia nel corso del quale ha preso parte alla tavola rotonda intitolata, appunto, "Il futuro che ci attende".</p>
      <p>Quindi, il futuro energetico prevede una "profonda elettrificazione del sistema alimentato dalle rinnovabili" perché "rinnovabili più efficienza energetica possono consentire di avere il 90% di riduzione della CO2". Quindi, si va verso le rinnovabili - conclude La Camera - è inevitabile, succederà. E' un percorso che non può essere evitato".</p>
      <p>Strada segnata anche dal Pniec, il Piano nazionale energia e clima, i cui obiettivi possono essere raggiunti ma, sottolinea Nicola Monti, amministratore delegato Edison, "ci sono difficoltà che il nostro sistema deve superare, una in particolare: il Piano dice che dobbiamo fare 50 Gw di rinnovabili da qua al 2030, stiamo parlando di circa 50 miliardi di investimenti. Ecco, un tema da risolvere è quello di velocizzare i processi autorizzativi per poter mettere a terra questi investimenti. Senza affrontare questo problema sarà molto difficile poter raggiungere questi obiettivi".</p>
      <p>Iter più snelli, ma non solo. Per l'amministratore delegato di Siram Veolia, Emanuela Trentin, il Pniec "ha bisogno di grandi investimenti e di una partnership molto più forte e trasparente tra pubblico e privato, che oggi stenta ancora a decollare".</p>
      <p>L'obiettivo condiviso è quello di realizzare il minor impatto ambientale, a partire dalle aziende. Per farlo, nel caso di Avio Aero, si punta sull'innovazione: "dobbiamo trovare tecnologie nuove che permettano ai nostri prodotti di raggiungere frontiere di performance mai raggiunte prima - spiega il presidente Sandro De Poli - Adesso, nel mondo dell'aeronautica stiamo vedendo tecnologie che permettono riduzioni dei consumi del 15-20%, mai viste prima. Nel settore in cui operiamo, siamo partiti dall'attenzione ai processi industriali per fare in modo che tutto ciò che produciamo venga prodotto nella maniera più eco-compatibile possibile, e dallo sviluppo di nuove tecnologie".</p>
    </article>
  </body>
</html>