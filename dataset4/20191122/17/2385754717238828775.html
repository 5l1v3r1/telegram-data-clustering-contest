<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598657/paratasi-stis-forologikes-elafrynseis-gia-anadiarthroseis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T17:56:00+00:00"/>
    <meta property="og:title" content="Παράταση στις φορολογικές ελαφρύνσεις για αναδιαρθρώσεις"/>
    <meta property="og:description" content="Παράταση από Βουλή ως τέλος Δεκεμβρίου 2020 σε φορολογικές ελαφρύνσεις για αναδιαρθρώσεις.   Η Ολομέλεια της Βουλής των Αντιπροσώπων υπερψήφισε κατά..."/>
  </head>
  <body>
    <article>
      <h1>Παράταση στις φορολογικές ελαφρύνσεις για αναδιαρθρώσεις</h1>
      <address><time datetime="2019-11-22T17:56:00+00:00">22 Nov 2019, 17:56</time> by <a rel="author">SigmaLive</a></address>
      <p>Παράταση από Βουλή ως τέλος Δεκεμβρίου 2020 σε φορολογικές ελαφρύνσεις για αναδιαρθρώσεις.</p>
      <p>Η Ολομέλεια της Βουλής των Αντιπροσώπων υπερψήφισε κατά πλειοψηφία 7 προτάσεις νόμου του ΔΗΣΥ για επέκταση ως τις 31 Δεκεμβρίου 2020 των υφιστάμενων ρυθμίσεων που αφορούν στην παραχώρηση ελαφρύνσεων και κινήτρων που παραχωρήθηκαν με σκοπό την ενίσχυση και την προώθηση των αναδιαρθρώσεων δανείων οι οποίες έληγαν την 31 Δεκεμβρίου φέτος.</p>
      <p>Υπέρ των προτάσεων νόμου τοποθετήθηκαν το ΔΗΣΥ, το ΑΚΕΛ, το ΔΗΚΟ, η ΕΔΕΚ και το Κίνημα Αλληλεγγύη. Εναντίον τοποθετήθηκαν το Κίνημα Οικολόγων – Συνεργασία Πολιτών, ο βουλευτής ΕΔΕΚ Κωστής Ευσταθίου, η Συμμαχία Πολιτών, το ΕΛΑΜ και η ανεξάρτητη βουλευτής Άννα Θεολόγου.</p>
      <p>Ο βουλευτής ΕΔΕΚ Μυριάνθους εξέφρασε τη θετική στάση του κόμματος του αλλά σημείωσε ότι δεν καλύπτει τους δανειστές που δεν έχουν βρει λύση με τις τράπεζες.</p>
      <p>Ο Πρόεδρος της Επιτροπής Οικονομικών και βουλευτής ΔΗΚΟ Άγγελος Βότσης είπε ότι το κόμμα του θα τις υποστηρίξει γιατί δίνει ένα χρόνο παράταση, προσθέτοντας ότι το ζήτημα που τέθηκε από τον κ. Μυριάνθους θα εξεταστεί από την Επιτροπή.</p>
      <p>Από την πλευρά του ο Κωστής Ευσταθίου εξέφρασε την διαφωνία του, προσθέτοντας ότι δεν είναι τόσο η παράταση που ενοχλεί είναι ότι τα κίνητρα τα οποία παρέχονται από την νομοθεσία επεκτείνονται στις εταιρείες εξαγοράς πιστώσεων. Αγοράζουν τις πιστώσεις στο 22% της αξίας και έχουν την απαίτηση να εξοφλήσει ο  οφειλέτης στο 100%.είπε κάνοντας λόγο για κατεξοχήν έκφανση κατάχρησης εξουσίας και καταχρηστικών συμπεριφορών.</p>
      <p>Ο Πρόεδρος του Κινήματος Οικολόγων- Συνεργασίας Πολιτών Γιώργος Περδίκης εξέφρασε την επίσης αρνητική θέση της δικής του παράταξη. Οι προτάσεις νόμου, είπε, επηρεάζουν έστω και θεωρητικά τα έσοδα του κράτους χωρίς να υπάρχει καμία μελέτη αντικτύπου. Παράλληλα, ανέφερε ότι δεν έγινε καμία μελέτη πόσο έχουν βοηθηθεί οι δανειολήπτες. Οι δικές μας επαφές, πρόσθεσε ο κ. Περδίκης, είναι ότι αυτά τα μέτρα ευνόησαν τους μεγάλους δανειολήπτες και όχι τους μικρούς.</p>
      <p>Ο βουλευτής ΔΗΣΥ Ονούφριος Κουλλά υπενθύμισε ότι πρόκειται περί παράτασης υφιστάμενων φορολογικών κινήτρων. Δεν μπορούμε να κάνουμε διακρίσεις, είπε, προσθέτοντας ότι έχει ευνοηθεί πάρα πολύς κόσμος. Είναι μέτρα προς την σωστή κατεύθυνση, ανέφερε και χρειάζεται να παραμείνουν σε εφαρμογή για ακόμη ένα χρόνο.</p>
      <p>Ο Πρόεδρος της ΕΔΕΚ Μαρίνος Σιζόπουλος ανέφερε σε παρέμβασή του ότι πρέπει κάποτε το κοινοβούλιο να προβληματιστεί γιατί δεν υπάρχει ικανοποιητικός ρυθμός αναδιάρθρωσης των ΜΕΔ: «Δεν είναι μόνο γιατί υπάρχει μια οικονομική κρίση ενδεχομένως σε ένα μεγάλο αριθμό συμπολιτών αλλά δυστυχώς αυτό το σώμα έδωσε υπερόπλα στους τραπεζίτες να τα χρησιμοποιούν αυθαίρετα με κύριο στόχο την εξυπηρέτηση των δικών τους συμφερόντων και όχι των συμφερόντων του τραπεζικού τομέα και κυρίως των πολιτών», είπε.</p>
      <p>Η ανεξάρτητη βουλευτής Άννα Θεολόγου υποστήριξε από την πλευρά της ότι «όλοι στο σώμα στρουθοκαμηλίζουμε όταν λέμε ότι θέλουμε να δώσουμε κίνητρα για τις αναδιαρθρώσεις». Αυτή η αλλαγή για παράταση του ορίου αναδιάρθρωσης από τέσσερα σε πέντε έτη δεν επιλύει την ουσία του προβλήματος, είπε. Το πρόβλημα, σύμφωνα με την ίδια, είναι το όριο εισδοχής σε αυτή τη διαδικασία.</p>
      <p>«Η κοροΐδία πάει σύννεφο» σ΄ αυτή την αίθουσα είπε ο Πρόεδρος του ΕΛΑΜ Χρίστος Χρίστου. Σύμφωνα με τον ίδιο το 2018 πέρασαν 5 νομοθεσίες οι οποίες έδιναν υπερ-προνόμια στις τράπεζες και ότι στηρίχθηκαν μόνο από το ΔΗΣΥ και το ΔΗΚΟ «δηλαδή από τους μετόχους των τραπεζών και από τους δικηγόρους των τραπεζών». Πρόσθεσε ότι 4 κόμματα περιλαμβανομένου του δικού του κατέθεσαν σειρά τροπολογιών για να βοηθηθούν οι δανειολήπτες αλλά δεν πέρασε καμία.</p>
      <p>Ο βουλευτής του Κινήματος Αλληλεγγύη Μιχάλης Γιωργάλλας ανέφερε ότι αν πράγματι η πολιτεία ενδιαφερόταν τότε θα υποχρέωνε τις τράπεζες αντί να πουλήσουν σε εταιρεία εξαγοράς πιστώσεων στο 20  ή το 30% μια πίστωση να αποδώσουν ως κίνητρο στο δανειολήπτη ως μειωμένη έκπτωση. Δήλωσε ότι το κίνημα θα υπερψηφίσει τις προτάσεις  όχι γιατί είναι το μέτρο που χρειάζεται ο δανειολήπτης. Από το τίποτα καλύτερα να υπάρχει  αυτό αλλά να μην ξεχνούμε τη δική μας υποχρέωση πως έστω και τώρα θα μπορούσαμε να βοηθήσουμε πραγματικά τους δανειολήπτες, αλλά φαίνεται ότι τραπεζίτες έχουν ισχυρότερες επιρροές στο κοινοβούλιο, σημείωσε.</p>
      <p>Ο βουλευτής ΑΚΕΛ Άριστος Δαμιανού ανέφερε ότι "εμείς έχουμε επιλέξει να υπερψηφίσουμε γιατί πρόκειται για παράταση υφιστάμενης νομοθεσίας και κάθε μέτρο το οποίο εκτιμούμε ότι μπορεί έστω και λίγο να υποβοηθήσει τις αναδιαρθρώσεις".</p>
      <p>Έκανε λόγο για  μια πλασματική κατάσταση πραγμάτων αφού πέραν των 12 δις έχουν φύγει από το τραπεζικό σύστημα μέσα από νομοθεσίες που κάποιοι άλλοι ψήφισαν αλλά η συντριπτική πλειοψηφία των δανειοληπτών ταλανίζεται ακόμα από τις τράπεζες.</p>
      <p>Βεβαίως είπε και πρέπει να ληφθούν μέτρα, βεβαίως πρέπει οι τράπεζες να δείξουν πιο ανθρώπινο πρόσωπο αλλά κυρίως η Κυβέρνηση να αντιληφθεί ότι με ημίμετρα δεν μπορούν να αντιμετωπιστούν τα προβλήματα.</p>
      <p>Την πρόθεσή της Συμμαχίας Πολιτών να καταψηφίσει τις προτάσεις νόμου εξέφρασε ο Πρόεδρος της Γιώργος Λιλλήκας στο πλαίσιο τοποθέτησής του.</p>
      <p>ΚΥΠΕ</p>
    </article>
  </body>
</html>