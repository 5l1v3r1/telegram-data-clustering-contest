<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/egyperces/ujabb-szumatrai-elefant-tetemere-bukkantak-indoneziaban-2047338/"/>
    <meta property="og:site_name" content="SZOLJON"/>
    <meta property="article:published_time" content="2019-11-22T17:03:00+00:00"/>
    <meta property="og:title" content="Újabb szumátrai elefánt tetemére bukkantak Indonéziában"/>
    <meta property="og:description" content="Az állatot megmérgezték, vagy árammal ölték meg."/>
  </head>
  <body>
    <article>
      <h6 class="kicker">ORVVADÁSZAT</h6>
      <h1>Újabb szumátrai elefánt tetemére bukkantak Indonéziában</h1>
      <address>
        <time datetime="2019-11-22T17:03:00+00:00">22 Nov 2019, 17:03</time>
      </address>
      <h4>A héten ez a második alkalom, hogy a súlyosan veszélyeztetett fajhoz tartozó egyed tetemére bukkantak a hatóságok.</h4>
      <p>Újabb szumátrai elefánt tetemére bukkantak Indonéziában egy olajpálma-ültetvényen.</p>
      <blockquote>A világon mindössze 2400-2800 szumátrai elefánt (Elephas maximus sumatranus) maradt, így a faj a kihalás szélére sodródott a Természetvédelmi Világalap (WWF) szerint.</blockquote>
      <p>A 25 éves, háromtonnás nőstény elefánt maradványait egy Aceh tartománybeli ültetvényen találták szerdán, ekkor az állat már nagyjából egy hete halott lehetett a természetvédelmi hatóság állatorvosai szerint.</p>
      <blockquote>„Nem voltak fizikai sérülései, így valószínűleg méreg, vagy áramütés végezhetett vele. De ahhoz, hogy biztosat tudjunk, laboratóriumi vizsgálatokra van szükség”</blockquote>
      <p>– mondta Agus Aryanto, a hatóság vezetője.</p>
      <p>Hozzátette, az elefántok gyakran hatolnak be az ültetvények területére, főként az esős évszakban, hogy az olajpálma gyümölcsét egyék. A héten egy külön csapat foglalkozott azzal, hogy megakadályozza az állatok emberi településekre való betörését.</p>
      <blockquote>A héten egy agyarától megfosztott hím szumátrai elefánt tetemére bukkantak Riau tartományban is.</blockquote>
      <p>Az állatot valószínűleg hat nappal korábban ölték meg, mert a tetem már oszlásnak indult, amikor rátaláltak.</p>
      <blockquote>Életterük elvesztése és az emberekkel való konfliktusaik az elmúlt években megtizedelték a szumátrai elefántok számát.</blockquote>
      <p>Az ázsiai elefánt súlyosan veszélyeztetett alfaja elsősorban Szumátra és Borneó szigetének trópusi esőerdeiben fordul elő.</p>
      <p>Az orvvadászat és az illegális vadállat-kereskedelem továbbra is virágzik Indonéziában a hatóságok erőfeszítései ellenére.</p>
      <p>Az indonéz törvények szerint az orvvadászok akár 10 év börtönbüntetésre és 200 millió rúpia (4,2 millió forint) pénzbírságra is számíthatnak.</p>
    </article>
  </body>
</html>