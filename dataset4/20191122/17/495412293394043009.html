<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/classifica-serie-a-verso-la-13-giornata-dopo-la-sosta-si-riparte-cosi/1952353/"/>
    <meta property="og:site_name" content="IlSussidiario"/>
    <meta property="article:published_time" content="2019-11-22T17:25:05+00:00"/>
    <meta property="og:title" content="CLASSIFICA SERIE A/ Verso la 13^ giornata: Cagliari e Inter, che guadagni sul 2018!"/>
    <meta property="og:description" content="Classifica Serie A, verso la 13^ giornata. Domani ricomincia il massimo campionato: dopo la sosta si riparte così, Juventus e Inter in fuga."/>
  </head>
  <body>
    <article>
      <h1>CLASSIFICA SERIE A/ Verso la 13^ giornata: Cagliari e Inter, che guadagni sul 2018!</h1>
      <h2>Classifica Serie A, verso la 13^ giornata. Domani ricomincia il massimo campionato: dopo la sosta si riparte così, Juventus e Inter in fuga</h2>
      <address><time datetime="2019-11-22T17:25:05+00:00">22 Nov 2019, 17:25</time> by <a rel="author" href="https://www.ilsussidiario.net/autori/mauro-mantegazza/" target="_blank">Mauro Mantegazza</a></address>
      <p>Osservando la <b>classifica Serie A</b> dopo le prime 12 giornate già disputate nel massimo campionato, possiamo fare un confronto tra la situazione attuale e quella dello scorso torneo, naturalmente sempre dopo la 12^ giornata. La <b>Juventus</b> è sempre dominante: 34 punti allora e 32 adesso, non si può certo parlare di calo per chi è passato da undici vittorie e un pareggio a dieci successi e due segni X. Il problema per i bianconeri è semmai che quest’anno c’è chi riesce a rimanere in scia: l’<b>Inter</b> infatti è seconda ad una sola lunghezza, mentre il Napoli allora era già a -6. I nerazzurri hanno guadagnato sei punti rispetto allo scorso campionato, mentre il -9 partenopeo la dice lunga sul difficile momento del Napoli. La Lazio invece guadagna due punti, la Roma tre e l’Atalanta quattro: l’Aquila, la Lupa e la Dea sono promosse, anche se naturalmente è il +10 del <b>Cagliari</b> a conquistare la copertina. In calo invece oltre al Napoli c’è il Milan, inchiodato da un pessimo -8: in due hanno perso 17 punti, facile capire perché domani a San Siro sarà vietato sbagliare ancora. Bocciata anche la città di Genova: la Sampdoria ha perso sei punti e il Genoa cinque, l’aria dalle parti di Marassi è decisamente pesante. (Aggiornamento di Mauro Mantegazza)</p>
      <h4>LA LOTTA AI VERTICI DELLA CLASSIFICA DI SERIE A</h4>
      <p>Domani ricomincia il campionato: che cosa ci dice la <b>classifica Serie A</b>? Rinfreschiamoci la memoria dopo le due settimane di sosta per le nazionali ricordando come ci eravamo lasciati domenica 10 novembre, <a href="https://www.ilsussidiario.net/news/risultati-serie-a-classifica-diretta-gol-live-score-12-giornata-10-novembre/1945994/">al termine dello scorso turno</a> di <b>Serie A</b>. Naturalmente in vetta alla <b>classifica</b> è già vivissimo il duello tra Juventus e Inter, con i nerazzurri all’inseguimento dei campioni in carica, dai quali li separa una sola lunghezza. Per la Juventus 32 punti, per l’Inter 31, entrambe viaggiano a ritmi altissimi e per tutte le altre squadre il sogno tricolore sembra essere già finito. Dietro si pensa dunque soprattutto alla corsa per un posto nella prossima edizione di Champions League: in questo momento sarebbe dentro la strana coppia formata dalla Lazio e dalla <a href="https://www.ilsussidiario.net/news/diretta-cagliari-fiorentina-streaming-video-tv-maran-ci-riprova-serie-a/1946423/">grande rivelazione Cagliari</a>, ma ci sono molte squadre all’inseguimento, a cominciare dalla Roma e naturalmente dall’Atalanta, che non è più una sorpresa per nessuno. Si attendono poi segnali di ripresa dal Napoli e magari anche dal Milan: in tal senso ne sapremo certamente di più dopo il match di domani alle 18 a San Siro.</p>
      <h4>CLASSIFICA SERIE A: LA LOTTA SALVEZZA</h4>
      <p>I rossoneri, dando uno sguardo alla <b>classifica Serie A</b>, in questo momento sarebbero più vicini alla zona salvezza. Qui sono in evidenza le grandi difficoltà delle due squadre di Genova, dal momento che troviamo appaiate a quota 9 punti Genoa e Sampdoria, le quali precedono solamente Spal e Brescia (con una partita da recuperare). In questo momento è difficile dire quali saranno le squadre coinvolte nella dura lotta per non retrocedere: sicuramente c’è anche il Lecce con i suoi 10 punti, deve stare attento il Bologna che finora ha ricevuto molti elogi ma conquistato pochi punti (12). Per quanto riguarda la salvezza, il piatto forte arriverà lunedì sera, quando il posticipo Spal Genoa sarà da paura. Domani invece sarà un sabato da palati fini: Atalanta Juventus, Milan Napoli e Torino Inter in rapida successione dalle 15 alla prima serata, sarà davvero un bel modo di ricominciare dopo la sosta.</p>
      <h4>CLASSIFICA SERIE A</h4>
      <p>Juventus 32<br/>Inter 31<br/>Lazio, Cagliari 24<br/>Atalanta, Roma 22<br/>Napoli 19<br/>Parma 17<br/>Fiorentina 16<br/>Verona 15<br/>Torino, Udinese 14<br/>Sassuolo*, Milan 13<br/>Bologna 12<br/>Lecce 10<br/>Genoa, Sampdoria 9<br/>Spal 8<br/>Brescia* 7</p>
      <p>(* una partita in meno)</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/diretta-lazio-roma-primavera-streaming-video-tv-il-derby-della-capitale/1951380/"/>
        <a href="https://www.ilsussidiario.net/news/diretta-slalom-levi-streaming-video-rai-il-debutto-fra-i-pali-stretti/1951417/"/>
        <a href="https://www.ilsussidiario.net/news/diretta-pescara-cremonese-streaming-video-rai-la-serie-b-riparte-alladriatico/1950547/"/>
        <a href="https://www.ilsussidiario.net/news/diretta-coppa-davis-2019-streaming-video-e-tv-i-quarti-di-finale-tennis/1951908/"/>
        <a href="https://www.ilsussidiario.net/news/diretta-juventus-chievo-primavera-streaming-video-tv-per-risalire-la-china/1951383/"/>
        <a href="https://www.ilsussidiario.net/news/probabili-formazioni-atalanta-juventus-diretta-tv-gasperini-senza-ilicic-serie-a/1950880/"/>
      </related>
    </article>
  </body>
</html>