<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191120-tenisz-fordulopont-jon-2020-ban.html"/>
    <meta property="og:site_name" content="Origo"/>
    <meta property="article:published_time" content="2019-11-22T17:32:00+00:00"/>
    <meta property="og:title" content="A görög teniszisten döntheti le Federer, Nadal és Djokovic trónját"/>
    <meta property="og:description" content="Csak idő kérdése a teljes generációváltás, de 2020-ban még minden maradhat a régiben."/>
  </head>
  <body>
    <article>
      <h1>A görög teniszisten döntheti le Federer, Nadal és Djokovic trónját</h1>
      <address><time datetime="2019-11-22T17:32:00+00:00">22 Nov 2019, 17:32</time> by <a rel="author">Szendrei Zoltán</a></address>
      <p>
        <b>Sokan már nagyon régóta várják a nagy négyes bukását a teniszvilágban. Azonban eddig nem láttuk azokat a fiatalokat, akik reális eséllyel képesek lettek volna megtörni Roger Federer, Rafael Nadal, Novak Djokovic és Andy Murray bő másfél évtizedes uralmát. 2019 változást hozott ebben. Megjelent egy olyan fiatal társaság, akik személyiségük, játéktudásuk, kisugárzásuk és mentális képességeik alapján 2020-ban véget vethetnek a legendák uralkodásának.</b>
      </p>
      <h3>A legendák köztünk élnek</h3>
      <p>„Ha majd valaha elmesélik a történetemet, mondják el majd, hogy óriások közt éltem. Az ember úgy kél és dől, akár az őszi búza. De e néhány név soha nem merül feledésbe" – egyik kedvenc filmem (Trója) záró szavai tökéletesen leírják, hogy mit gondolok arról, milyen hatást gyakorolt a nagy négyes nem csak a tenisz, de az egész egyetemes sport történetére is.</p>
      <p>Számos félelmetes statisztika támasztja alá, hogy mennyire szerencsések lehetünk, hogy láthattuk Roger Federert, Rafael Nadalt, Novak Djokovicot és Andy Murrayt teniszezni.</p>
      <aside>A 2003-as wimbledoni torna volt Federer első Grand Slam-győzelme. Az azóta lejátszott 66 GS-nek a 88 %-át, azaz 58-at nyertek ők négyen együtt. Ha ez nem lenne elég, 2004 óta senki más nem tudott az év végi világranglista első helyére kerülni rajtuk kívül.</aside>
      <figure>
        <img src="https://cdn.nwmgroups.hu/s/img/i/1911/2019112079.jpg"/>
        <figcaption>Sokak szerint minden idők három legjobb játékosát láthatjuk a képen<cite>Forrás: AFP</cite></figcaption>
      </figure>
      <p>Sokak szerint napjainkban egyszerre láthatjuk alkotni minden idők legjobb füves pályás (Federer), salakos (Nadal), és kemény pályás (Djokovic) teniszezőjét. 2019-ig úgy tűnt, hogy egyetlen igazi ellenfelük nem a teniszpályán keresendő. Az idő rájuk is kegyetlenül lecsap. Bár ha azt vesszük, hogy Federer milyen magas szinten teniszezik még 38 évesen is, akkor lassan kijelenthetjük, hogy már a természet törvényei sem állhatnak az útjukba.</p>
      <h3>Jönnek a fiatalok!</h3>
      <p>2019-ben – az évtized során talán először – úgy tűnik, hogy feltűntek azok a fiatal teniszezők, akik minden szempontból képesek felvenni a versenyt velük. Murray sérülése után a nagy négyes három főre szűkült. Ezek a fiatalok egytől egyig színes egyéniségek nagyszerű kisugárzással, és a játékuk sokszínűsége mellett fejben is erősek. Utóbbi nem volt elmondható a Nadalék árnyékába beleszürkülő versenyzőkről (Isner, Tsonga, Wawrinka, Dimitrov, Nishikori).</p>
      <aside>Djokovic, Nadal és Federer 2019-ben már nem indultak el minden versenyen. Ezáltal egyre fogyatkozó erejüket a legnagyobb tornákra tudták összpontosítani.</aside>
      <p>Részben ennek köszönhető, hogy 2019-ben még mindig csak ők tudtak GS-t nyerni (Djokovic – Australian Open és Wimbledon, Nadal – Roland Garros és US Open). Viszont egy szinttel lejjebb, a kilenc Mastersből már négyet is el tudtak rabolni tőlük a fiatalok.</p>
      <p>Közülük Alexander Zverev már 2017-ben és 2018-ban vb-győzelmével berobbant az elitbe, azonban a német 2019-re picit visszaesett. Dominic Thiem viszont élete első Mastersét nyerte márciusban Indian Wellsben. Mégsem ő lett a legendák első számú kihívója, hanem Danyil Medvegyev. Az orosz augusztusig semmi jelét nem mutatta annak, amilyen űrtenisszel utána előrukkolt. Ha nincs Nadal, akkor Cincinnati és Sanghaj mellett Montrealt és a US Opent is megnyeri az év második felében.</p>
      <figure>
        <img src="https://cdn.nwmgroups.hu/s/img/i/1911/20191120topshots-horizontal-tennis-joy-trophy.jpg"/>
        <figcaption>Stefanosz Cicipasz rendkívül sokoldalú egyénisége lehet a tenisz jövőjének<cite>Forrás: AFP/Daniel Leal-Olivas</cite></figcaption>
      </figure>
      <h3>A tenisz görög istene</h3>
      <p>Az év végi londoni világbajnokságra, szokás szerint az év legjobb nyolc versenyzőjét hívták meg. Ami a korábbi évekhez képest üdvözítő volt, hogy most senki, még Nadal sem mondta vissza a részvételt sérülés miatt, így tényleg a világ legjobb teniszezői vehettek részt a tornán. A mezőny egyes tagjainak életkorait figyelve a vb-nek a „nagy hármas a fiatalok ellen" nevet is adhattuk volna.</p>
      <p>Az évtized legjobb világbajnokságán Djokovic korai búcsúja miatt Nadal már a csoportkörben bebiztosította az év végi világelsőségét. A spanyol hiába nyert meg háromból két mérkőzést is, mégsem tudott továbbjutni az elődöntőbe. Sokba került neki a Zverev elleni sima vereség. Thiem a másik csoportban Djokovicot és Federert is legyőzte, majd az elődöntőben Zverevet is.</p>
      <p>Az osztrák a döntőben az év egyik legjobb meccsét játszotta a 21 éves görög Sztefanosz Cicipasz ellen. Thiem hiába nyerte meg az első szettet tie-breakben, Cicipasz nem adta fel, és döntő szett tie-breakben megnyerte a világbajnokságot. Tette ezt azután, miután átgázolt Federeren, Medvegyeven és Zvereven.</p>
      <h3>Eltérő célokkal az új évtizedre</h3>
      <p><mark>Cicipasz fejben hihetetlenül erős, így őt látjuk a legesélyesebbnek arra, hogy a fiatalok közül először GS-t nyerjen.<br/></mark>Talán már a januári Australian Openen, ahol idén az elődöntőig menetelt. A melbourne-i kemény pálya tökéletesen fekszik a játékának, ami közel ugyanolyan gyors borítású, mint amin most vb-t nyert. Ha nem lenne Nadal, akkor Thiem már háromszoros Garros-győztesnek mondhatná magát. Így azonban továbbra is várat magára az áttörés a 26 éves osztráknak salakon.</p>
      <figure>
        <img src="https://cdn.nwmgroups.hu/s/img/i/1911/20191120sports-tennis-horizontal.jpg"/>
        <figcaption>Danyiil Medvegyev szédületes teljesítménye mellett megosztó viselkedésével hívta fel magára a figyelmet 2019-ben<cite>Forrás: AFP/Timothy A. Clary</cite></figcaption>
      </figure>
      <p>Bár a vb-n mindhárom mérkőzését elveszítette, a 23 éves Medvegyev is odaérhet a legjobbak közé. A világranglistán 5700 pontja van, és augusztusig alig van védeni való pontja, szemben a nagy hármassal, így könnyen lehet, hogy világelsőként kezdheti majd meg a nyár végi US Opent. Ne írjuk le a visszatérő Murrayt sem, aki 2019 elején könnyek között egyszer már visszavonult.</p>
      <aside>Bár csípőprotézisével kegyetlen nehéz dolga lesz ebben a mezőnyben.</aside>
      <p>Federer és Djokovic minden bizonnyal júliusra időzíti a csúcsformáját. Előbb Wimbledonban ismételnék meg idei lenyűgöző, közel ötórás, döntő szett tie-breakben – a szerb javára - eldőlő mérkőzésüket. És mivel Murrayvel és Nadallal szemben ők még egyéni olimpiai aranyérem nélkül szerénykednek, ezért minden bizonnyal soha nem látott motivációval utaznak Tokióba a nyáron.</p>
      <p>Ne mondjunk le korunk John McEnroejáról, a 24 éves Nick Kyrgiosról sem, akinek pont McEnroe-t javasolnánk edzőnek az új idényre. Továbbá érdemes lesz figyelemmel követni Jannik Sinner, Alex de Minaur és Felix Auger-Aliassime trióját is. Bár a célok eltérők lesznek, azt ki merjük jelenteni, hogy minden idők egyik legjobb évét hozhatja 2020 a férfi teniszben.</p>
    </article>
  </body>
</html>