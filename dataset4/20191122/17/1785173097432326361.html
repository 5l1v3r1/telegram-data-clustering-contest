<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/update-fostul-deputat-psd-cristian-rizea-dat-urmarire-internationala-localizat-chisinau-igpr-nicio-tara-furnizat-intermediul-canalelor-cooperare-politieneasca-internationale-informatii-duca-1924401722002019111719177765"/>
    <meta property="og:site_name" content="News.ro"/>
    <meta property="article:published_time" content="2019-11-22T17:17:00+00:00"/>
    <meta property="og:title" content="UPDATE - Fostul deputat PSD Cristian Rizea, dat în urmărire internaţională, localizat la Chişinău / IGPR: Nicio ţară nu a furnizat, prin intermediul canalelor de cooperare poliţienească internaţionale informaţii care să ducă la depistarea lui Rizea"/>
    <meta property="og:description" content="Fostul deputat PSD Cristian Rizea - dat în urmărire internaţională în urma unei condamnări la patru ani şi opt luni de închisoare cu executare pentru trafic de influenţă şi spălare de bani - a fost localizat la Chişinău, scrie Gândul, care prezintă şi imagini cu fostul parlamentar social-democrat. Conform IGPR, nicio ţară nu a furnizat, prin intermediul canalelor de cooperare poliţienească internaţionale informaţii care să ducă la depistarea lui Cristian Rizea."/>
  </head>
  <body>
    <article>
      <h1>UPDATE - Fostul deputat PSD Cristian Rizea, dat în urmărire internaţională, localizat la Chişinău / IGPR: Nicio ţară nu a furnizat, prin intermediul canalelor de cooperare poliţienească internaţionale informaţii care să ducă la depistarea lui Rizea</h1>
      <address><time datetime="2019-11-22T17:17:00+00:00">22 Nov 2019, 17:17</time> by <a rel="author">News.ro</a></address>
      <p>
        <b>Fostul deputat PSD Cristian Rizea - dat în urmărire internaţională în urma unei condamnări la patru ani şi opt luni de închisoare cu executare pentru trafic de influenţă şi spălare de bani - a fost localizat la Chişinău, scrie Gândul, care prezintă şi imagini cu fostul parlamentar social-democrat. Conform IGPR, nicio ţară nu a furnizat, prin intermediul canalelor de cooperare poliţienească internaţionale informaţii care să ducă la depistarea lui Cristian Rizea.</b>
      </p>
      <p><b>UPDATE </b>- ”Referitor la urmaritul international Rizea Cristian, facem precizarea că această persoană figurează dat în urmărire naţională şi internaţională. Până în acest moment, nicio ţară nu a furnizat, prin intermediul canalelor de cooperare poliţienească internaţionale informaţii referitoare la depistarea acestuia”, a transmis Poliţia Română.</p>
      <p>- Gândul relatează că Rizea ar fi închiriat un apartament într-un luxos complex rezidenţial din Chişinău, situat pe strada Bucureşti, un complex securizat, cu parcare subterană.</p>
      <p>Potrivit aceleiaşi surse, pentru a nu fi recunoscut, şi-a lăsat barbă, şi-a acoperit mereu capul cu o şapcă şi, înainte de a ieşi din bloc, se asigura că nu are filaj, iar întâlniri nu a avut decât foarte puţine, zilnic având aproape acelaşi program.</p>
      <p>Rizea deţine şi cetăţenia moldovenească, obţinută rapid şi cu ajutorul unor oficiali PSD care au avut legături în zona de putere de la Chişinău, scrie Gândul.</p>
      <p>Zilnic, fostul deputat PSD îşi duce fiul la o şcoală de limba engleză, pe un bulevard cunoscut din capitala Moldovei, la numărul 45/A, o şcoală unde taxa anuală este de aproximativ 6.000 euro.</p>
      <figure>
        <img src="https://i0.1616.ro/media/2/2701/33605/19177765/1/rizea.jpg?width=540"/>
      </figure>
      <p>Rizea conduce un Range Rover în două culori, înmatriculat în Moldova cu număr scurt, preferenţial.</p>
      <p>Cumpărăturile şi le face, la un interval de câteva zile, la supermarketul Nr. 1 de pe strada Lev Tolstoi.</p>
      <p>Fostul deputat Cristian Rizea, trimis în judecată de DNA alături de omul de afaceri Lucian Colţea, care i-ar fi dat 300.000 de euro ca să intervină la RAAPPS pentru retrocedarea unui teren într-o zonă rezidenţială din Bucureşti şi la Primăria Chiajna pentru un teren aflat în litigiu, a fost condamnat în 18 martie la patru ani şi opt luni de închisoare cu executare pentru trafic de influenţă şi spălare de bani.</p>
      <p>În 19 martie, după ce nu s-a predat, a fost dat în urmărire internaţională.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>