<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Trebic-ma-novy-varovny-informacni-system-604326"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T17:58:00+00:00"/>
    <meta property="og:title" content="Třebíč má nový varovný informační systém"/>
    <meta property="og:description" content="Radnice nechala instalovat nový systém pro informování a varování obyvatel v městě Třebíči i jeho místních částech. Celkem 89 nových hlásičů a 11 sirén bude obsluhováno prostřednictvím sedmi řídících pracovišť. Síť hlásičů a sirén je rozmístěna tak, aby bylo pokryto celé město a místní části."/>
  </head>
  <body>
    <article>
      <h1>Třebíč má nový varovný informační systém</h1>
      <address>
        <time datetime="2019-11-22T17:58:00+00:00">22 Nov 2019, 17:58</time>
      </address>
      <p>
        <b>Radnice nechala instalovat nový systém pro informování a varování obyvatel v městě Třebíči i jeho místních částech. Celkem 89 nových hlásičů a 11 sirén bude obsluhováno prostřednictvím sedmi řídících pracovišť. Síť hlásičů a sirén je rozmístěna tak, aby bylo pokryto celé město a místní části.</b>
      </p>
      <p>V místních částech budou systém obsluhovat přímo malí starostové, tedy zástupci místních částí, v Třebíči pracovník krizového řízení a obrany. Nový systém je řízen přes notebooky, hlášení se dají nastavit předem a cílit například jen na některé části města, to znamená, že se dají pro hlášení vybrat cíleně pouze jednotlivé hlásiče. Hlásiče i sirény umí pracovat jak se zvukovým upozorněním, tak s mluveným slovem.</p>
      <p>„Systém se dá využít v krizových situacích, jako je například únik plynu, čpavku, požár, povodeň a jiné přírodní pohromy a další, ale také pro pozvánky na různé kulturní a společenské akce města,“ popsal využití systému starosta města Pavel Pacal.</p>
      <p>Celý systém je v hodnotě 9 milionů korun, z toho 2,7 milionů platilo město Třebíč, zbylých 6,3 milionu pokryla dotace ze Státního fondu životního prostředí ČR. Ve zkušebním provozu systém pracuje od 1. listopadu, ostrý provoz bude spuštěn 1. prosince.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Trebic-Advent-na-Karlove-namesti-603925"/>
        <a href="https://www.parlamentnilisty.cz/politika/obce-volicum/Trebic-Most-v-ulici-Hrotovicka-je-opraven-602828"/>
        <a href="https://www.parlamentnilisty.cz/politika/obce-volicum/Trebic-V-historickem-pruchodu-k-bazilice-sv-Prokopa-sviti-nove-lampy-602751"/>
        <a href="https://www.parlamentnilisty.cz/politika/obce-volicum/Trebic-Bikeboxy-lide-vyuzivaji-hlavne-v-letnich-mesicich-600492"/>
      </related>
    </article>
  </body>
</html>