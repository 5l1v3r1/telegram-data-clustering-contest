<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191122_Kiderult_mire_szolgal_a_IX_keruleti_polgarmesteri_iroda_atjaroja"/>
    <meta property="og:site_name" content="HVG.hu"/>
    <meta property="article:published_time" content="2019-11-22T17:05:00+00:00"/>
    <meta property="og:title" content="Kiderült, mire szolgál a IX. kerületi polgármesteri iroda átjárója"/>
    <meta property="og:description" content="A szekrény mögé rejtett ajtó titkát a kerület alpolgármestere árulta el."/>
  </head>
  <body>
    <article>
      <h1>Kiderült, mire szolgál a IX. kerületi polgármesteri iroda átjárója</h1>
      <address><time datetime="2019-11-22T17:05:00+00:00">22 Nov 2019, 17:05</time> by <a rel="author">hvg.hu</a></address>
      <p>
        <b>A szekrény mögé rejtett ajtó titkát a kerület alpolgármestere árulta el.</b>
      </p>
      <p>Ahogy arról a hvg.hu is <a href="https://hvg.hu/itthon/20191121_Egy_szekreny_moge_rejtett_atjarot_talaltak_a_ix_polgarmesteri_irodaban">beszámolt</a>, a Magyar Kétfarkú Kutya Párt egy olyan szekrényt talált a IX. kerület polgármesteri irodájában, amelyben egy kulcsra zárható, kárpitozott ajtó található, mögötte egy szobával.</p>
      <p>A Magyar Hang <a href="https://magyarhang.org/belfold/2019/11/22/kiderult-mi-van-a-ferencvarosi-titkos-ajto-mogott/?fbclid=IwAR15piTKLd1ds1wUB_dVofY7VP_FaUHtb2IHufQdYf4MBiwhilYm4nOWni0">megkereste</a> Ferencváros nemrég kinevezett alpolgármesterét, az MKKP-s Döme Zsuzsannát, hogy mondja el, mi is van a megtalált ajtó mögött. A politikus a lapnak elárulta, hogy az átjáró nem titkos, a terem egy másik, nem rejtett ajtón keresztül is megközelíthető, nemcsak a polgármesteri szobából.</p>
      <blockquote>Előnye, hogy így nem kell titkárnőkön át, hosszú utat megtéve a kerület vezetőjéhez fáradni a kollégáknak, hanem egyből át tudnak menni hozzá. Ez gyorsabb és közvetlenebb kommunikációt eredményez – mondta Döme Zsuzsanna.</blockquote>
      <p>Az alpolgármester egyébként a saját irodájában is talált egy plusz ajtót, de azt már valaki befalazta korábban. Döme a lapnak elmondta, akkor találtak rá az átjáróra, amikor egy széfet kerestek, ahol esetleg elzárhatják az önkormányzati pecséteket.</p>
      <related>
        <a href="https://hvg.hu/cegauto/20190816_Toyota_Prius_vonatatrjaro"/>
        <a href="https://hvg.hu/vilag/20191021_Titkositott_cimlappal_kzd_a_demokraciaert_az_ausztral_sajto"/>
      </related>
    </article>
  </body>
</html>