<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/svetski-mediji-opsirno-o-obavestajnoj-aferi/"/>
    <meta property="og:site_name" content="Krstarica"/>
    <meta property="article:published_time" content="2019-11-22T17:23:00+00:00"/>
    <meta property="og:title" content="Svetski mediji opširno o obaveštajnoj aferi"/>
    <meta property="og:description" content="BERLIN - Brojni svetski mediji pišu danas o obaveštajnoj aferi koja je izbila nakon što je u javnost dospeo video snimak u kojem navodno ruski obaveštajac"/>
  </head>
  <body>
    <article>
      <h1>Svetski mediji opširno o obaveštajnoj aferi</h1>
      <address><time datetime="2019-11-22T17:23:00+00:00">22 Nov 2019, 17:23</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BERLIN – Brojni svetski mediji pišu danas o obaveštajnoj aferi koja je izbila nakon što je u javnost dospeo video snimak u kojem navodno ruski obaveštajac srpskom bezbednjaku predaje novac, prenose izjave predsednika Srbije Aleksandra Vučića posle sednice Saveta za nacionalnu bezbednost, kao i reagovanja ruskih zvaničnika.</p>
      <p>Mediji ocenjuju da se srpske vlasti inače „ne odlikuju prevelikom transparentnošću kada su ovakvi slučajevi u pitanju“ i da je zato je iznenađujuća bila brzina kojom je potvrđena autentičnost snimka.</p>
      <p>Dojče vele prenosi i izjavu Relje Željskog, načelnika analitike Bezbednosno informativne agencije, i navodi da je on“pokušao da donekle amortizuje činjenicu da je reč o ruskom špijunu“, izjavom da obaveštajni subverzivni rad na teritoriji Republike Srbije ne treba nikako vezivati samo za Rusku Federaciju, te da i „druge velike sile poput SAD, Velike Britanije i Francuske, ali i regionalni igrači, poput Hrvatske i Albanije, veoma intenzivno rade na ostvarivanju svojih interesa“.</p>
      <p>Nemački medij je preneo i reči predsednka Srbije Aleksandra Vučića koji je nakon sednice Saveta za nacionalnu bezbednost javnost obavestio da je reč o penzionisanom potpukovniku Vojske Srbije Z.K. i o detaljima vezanim za snimak i rad srpskih službi vezanih za njegovo praćenje.<br/>U tekstu se ističu i reči predsednika Vučića da je Srbija izložena snažnom radu stranih obaveštajnih službi, gde je posebno apostrofirao pojedine vojne izaslanike koji, u uniformama posećuju Sandžak i tamo razgovaraju o političkim rešenjima koja bi rušila Srbiju.</p>
      <p>„Reč je o predstavnicima austrijske, nemačke i bugarske službe“, preneo je Dojče vele Vučicjevu izjavu, kao i poruku koja se odnosi na Rusiju – da mu nije jasna logika u svemu ovome, da Srbija ničim nije ugrozila ruske interese i da se nada da predsednik Rusije Vladimir Putin nije bio obavešten o tom delovanju.</p>
      <p>I BBC detaljno izveštava o onome što je predsednik Vučić rekao o ovom slučaju posle sednice Saveta za nacionalnu bezbednost.</p>
      <p>Britanski radio ističe da je Vučić insistirao na tome da ti incidenti neće uticati na bliske odnose Srbije sa Rusijom i da je siguran da ruski predsednik Vladimir Putin nije bio informisan o delovanju ruskih obaveštajaca i prenosi Vučiće reči: „Samo sam jednu stvar danas pitao ruskog ambasadora – zašto“.</p>
      <p>Britanski “Gardijan” takođe prenosi izjavu predsednka Srbije Aleksandra Vučića nakon sednice Saveta za nacionalnu bezbednost, i sve detalje vezane za snimak i navodi da snimak nije načinila srpska obaveštajna služba, ali da su srpske bezbednosne službe pribavile dokaze da je ruski obaveštajac Georgij Kleban kontaktirao sa drugim pripadnicima srpske vojske.<br/>List navodi izjavu portparola Kremlja Dmitrija Peskova da nije obavešten o incidentu, ali da bilateralni odnosi ne bi trebalo da budu narušeni, te da su „odnosi sa Srbijom partnerskog i bratskog karaktera i da ništa na to ne može da utiče“ .</p>
      <p>Gardijan navodi i izjavu portparola ruskog Ministarstva spoljnih poslova Marije Zaharove da je objavljivanje video snimka „provokacija“ čiji je cilj da omete planiranu posetu Vučića Moskvi.</p>
      <p>U tekstu se dodaje da su u Beogradu počele da se šire glasine o tome ko bi mogao da stoji iza ove „operacije“ i navodi se da Vučić pokušava da održi delikatan balans u spoljnoj politici Srbije, ponavljajući želju da se pridruži EU i da sarađuje sa NATO, ali istovremeno održavajući dobre odnose sa Rusijom.</p>
      <p>Listi navodi da je Vučić razgovarao sa ruskim ambasadorom o incidentu, ali i da je rekao da odnosi sa Moskvom neće biti narušeni.</p>
      <p>“Gardijan” navodi i da „Srbija ima bliže veze sa ruskom obaveštajnom službom nego bilo koja druga zemlja u regionu, uz česte susrete”, i ističe da se ministar unutrašnjih poslova Nebojša Stefanović u četvrtak u Moskvi sastao sa ruskim sekretarom Nacionalnog saveta za bezbednost Nikolajem Patruševim, bliskim saradnikom predsednika Putina.</p>
      <p>Kako se dodaje, ruska agencija Interfaks prenela da je do sastanka došlo, ali nije navela da li je bilo reči o spornom snimku.</p>
      <p>Gardijan navodi i da zapadne obaveštajne službe veruju da je ruska obaveštajna služba poslednjih godina ponovo počela da kontroliše Zapadni Balkan, posebno Srbiju i Crnu Goru.</p>
      <p>(Tanjug)</p>
    </article>
  </body>
</html>