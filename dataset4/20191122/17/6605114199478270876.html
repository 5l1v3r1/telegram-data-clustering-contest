<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/terrorizmussal-vadolja-evo-moralest-az-ideiglenes-kormany-2047392/"/>
    <meta property="og:site_name" content="SZOLJON"/>
    <meta property="article:published_time" content="2019-11-22T17:42:00+00:00"/>
    <meta property="og:title" content="Terrorizmussal vádolja Evo Moralest az ideiglenes kormány"/>
    <meta property="og:description" content="Azt állítják, hogy Morales Mexikóból arra buzdította híveit, hogy blokádokkal zárjanak körül városokat."/>
  </head>
  <body>
    <article>
      <h6 class="kicker">BOLÍVIAI VÁLSÁG</h6>
      <h1>Terrorizmussal vádolja Evo Moralest az ideiglenes kormány</h1>
      <address>
        <time datetime="2019-11-22T17:42:00+00:00">22 Nov 2019, 17:42</time>
      </address>
      <h4>Azt állítják, hogy Morales Mexikóból arra buzdította híveit, hogy blokádokkal zárjanak körül városokat.</h4>
      <p>Terrorizmussal és lázítással vádolta pénteken a lemondatott, Mexikóba menekült Evo Morales volt elnököt a bolíviai ideiglenes kormány.</p>
      <blockquote>Számos bolíviai város utcáin jelenleg is zajlanak a Morales visszatérését követelő megmozdulások.</blockquote>
      <p>„A lehető legsúlyosabb büntetést követeljük” – mondta a sajtónak Arturo Murillo, az ideiglenes kormány belügyminisztere az ügyészség épületénél, ahol benyújtotta az ezzel kapcsolatos panaszt.</p>
      <p>A belügyminisztérium szerdán egy olyan telefonbeszélgetésről készült hangfelvételt osztott meg a sajtóval, amelyen állítása szerint Morales adott utasításokat az őt támogató tüntetők egyik vezetőjének.</p>
      <blockquote>„Ne hagyjátok, hogy élelmiszerek jussanak el a városokba, le fogunk mindent zárni, és bekerítjük a városokat” – mondja a hang, amelyet a volt elnöknek tulajdonítanak.</blockquote>
      <p>Ez az utasítás – mint azt a belügyminiszter mondta – „emberiesség elleni bűncselekmény”.</p>
      <p>„Az elkövetkezendő órákban panaszt fogunk benyújtani a nemzetközi hatóságoknál” – figyelmeztetett akkor.</p>
      <p>Az AFP francia hírügynökség megjegyzi, hogy</p>
      <blockquote>jelenleg élelmiszerhiány van a bolíviai főváros, La Paz boltjaiban és éttermeiben az útakadályok miatt, amelyeket a mezőgazdasági területekhez vezető utakon emeltek az ország középső és keleti részén.</blockquote>
      <p>Morales november 10-én kényszerült lemondani az elnöki posztról. A rendőrség és a hadsereg vezetője is távozásra szólította fel azt követően, hogy az Amerikai Államok Szervezete (OAS) súlyos szabálytalanságokról számolt be az októberi elnökválasztáson – amelyen bírálói szerint Morales nem is indulhatott volna -, és az eredmény megsemmisítésére szólított fel. Morales ezt követően Mexikóba menekült.</p>
      <p>Miután a parlament mindkét háza határozatképtelenné vált ahhoz, hogy kijelölje Morales ideiglenes utódát, a múlt héten Jeanine Ánez, a szenátus ellenzéki alelnöke az ország ideiglenes államfőjévé nyilvánította magát, és bejelentette, hogy a lehető leghamarabb új elnökválasztást akar. Csütörtökön új választások megtartásáról állapodott meg az Ánez által beiktatott bolíviai átmeneti kormány Morales pártjának parlamenti képviselőivel.</p>
      <blockquote>Morales lemondása óta hívei naponta tüntetnek visszatéréséért La Paz és több tartományi székhely utcáin.</blockquote>
      <p>A bolíviai rendfenntartó erők csütörtökön könnygázzal oszlatták fel a kormány ellen tüntető temetési menetet, amelynek tagjai a néhány nappal ezelőtti összecsapások során meghalt emberek koporsóit vitték, megpróbálva eljutni az elnöki palotáig.</p>
      <p>Az október 20-i választásokat követően kialakult belpolitikai válság óta többször erőszakos összecsapások törtek ki tüntetők és a biztonsági erők között. A bolíviai ombudsman szerint legalább 30 ember vesztette életét, további 775 megsebesült.</p>
    </article>
  </body>
</html>