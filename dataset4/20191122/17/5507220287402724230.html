<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188114/"/>
    <meta property="og:site_name" content="Janam TV"/>
    <meta property="article:published_time" content="2019-11-22T17:57:19+00:00"/>
    <meta property="og:title" content="കണ്ണൂർ വിമാനത്താവളത്തിൽ ടെൻഡർ നടപടികൾ മറികടന്ന് ഡ്യൂട്ടി ഫ്രീ ഷോപ്പ് പ്രവർത്തിപ്പിക്കാൻ സ്വകാര്യ കമ്പനിക്ക് അനുമതി നൽകിയതായി ആരോപണം"/>
    <meta property="og:description" content="കണ്ണൂർ: കണ്ണൂർ അന്താരാഷ്ട്ര വിമാനത്താവളത്തിൽ ടെൻഡർ നടപടികൾ മറികടന്ന് ഡ്യൂട്ടി ഫ്രീ ഷോപ്പ് പ്രവർത്തിപ്പിക്കാൻ സ്വകാര്യ കമ്പനിക്ക് അനുമതി നൽകിയതായി ആരോപണം."/>
  </head>
  <body>
    <article>
      <h1>കണ്ണൂർ വിമാനത്താവളത്തിൽ ടെൻഡർ നടപടികൾ മറികടന്ന് ഡ്യൂട്ടി ഫ്രീ ഷോപ്പ് പ്രവർത്തിപ്പിക്കാൻ സ്വകാര്യ കമ്പനിക്ക് അനുമതി നൽകിയതായി ആരോപണം</h1>
      <address><time datetime="2019-11-22T17:57:19+00:00">22 Nov 2019, 17:57</time> by <a rel="author">Janam TV Web Desk</a></address>
      <p>കണ്ണൂർ: കണ്ണൂർ അന്താരാഷ്ട്ര വിമാനത്താവളത്തിൽ ടെൻഡർ നടപടികൾ മറികടന്ന് ഡ്യൂട്ടി ഫ്രീ ഷോപ്പ് പ്രവർത്തിപ്പിക്കാൻ സ്വകാര്യ കമ്പനിക്ക് അനുമതി നൽകിയതായി ആരോപണം. ഡ്യൂട്ടി ഫ്രീ ഷോപ്പ് തുടങ്ങാൻ ടെൻഡർ നടപടികളിൽ പേരു പോലുമില്ലാത്ത സ്വകാര്യ കമ്പനിയായ ജിഎംആറിന് നിക്ഷിപ്ത താൽപ്പര്യത്തിന്റെ പേരിൽ അനുമതി നൽകിയെന്നാണ് പരാതി. ഇതിനെതിരെ ടെൻഡറിൽ മുന്നിലുണ്ടായിരുന്ന ഫ്ലെമിങ്കോ ട്രാവൽ റീട്ടെയിൽ ലിമിറ്റഡ് കോടതിയെ സമീപിച്ചിട്ടുമുണ്ട്.</p>
      <p>കണ്ണൂർ അന്താരാഷ്ട്ര വിമാനത്താവളം കമ്മീഷൻ ചെയ്യുന്നതിന് മുമ്പേ തന്നെ ഡ്യൂട്ടിഫ്രീ ഷോപ്പ് തുടങ്ങാൻ ടെൻഡർ വിളിച്ചിരുന്നു. ഡ്യൂട്ടിഫ്രീ ഷോപ്പ് തുടങ്ങാനായി നിരവധി അന്താരാഷ്ട്ര കമ്പനികൾ അപേക്ഷ അയക്കുകയും ചെയ്തു. എന്നാൽ ടെൻഡർ അട്ടിമറിച്ചു കൊണ്ട് ജിഎംആർ എന്ന കമ്പനിക്ക് അനുമതി നൽകി എന്നാരോപിച്ച് അപേക്ഷയിൽ  ഫ്ലെമിങ്കോ ട്രാവൽ റീട്ടെയിൽ ലിമിറ്റഡ് കോടതിയെ സമീപിക്കുകയായിരുന്നു. ടെൻഡർ നടപടിയടക്കം അട്ടിമറിച്ചുകൊണ്ട് സിഎജി ഓഡിറ്റിങ്ങിന് പിന്നാലെ സെൻട്രൽ വിജിലൻസ് ഗൈഡ് ലൈൻ പോലും ബാധമാകില്ല എന്ന നിലയിലേക്ക് കിയാൽ മാറുകയാണെന്നാണ് ആരോപണം.</p>
      <p>ജിഎംആറിൽ മുൻപ് ജോലി ചെയ്തിരുന്ന മൂന്ന് പേർ ഇപ്പോൾ കണ്ണൂർ വിമാനത്താവളത്തിൽ ജോലി ചെയ്യുന്നുണ്ടെന്നും അവരുടെ പിൻതുണയോടെയാണ് കണ്ണൂർ വിമാനത്താവളത്തിൽ ഡ്യൂട്ടി ഫ്രീ ഷോപ്പ് തുടങ്ങാൻ ജിഎംആറിന് അനുമതി ലഭിച്ചതെന്നും പരാതിയിൽ പറയുന്നു.</p>
    </article>
  </body>
</html>