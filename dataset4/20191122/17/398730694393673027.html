<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/nathan-shachar-ovissheten-pa-rekordniva-efter-atalet-mot-netanyahu/"/>
    <meta property="og:site_name" content="DN.SE"/>
    <meta property="article:published_time" content="2019-11-22T17:49:53+00:00"/>
    <meta property="og:title" content="Nathan Shachar: Ovissheten på rekordnivå efter åtalet mot Netanyahu"/>
    <meta property="og:description" content="Israel är till vardags genomsyrat av ovisshet, men efter torsdagens beslut att åtala premiärministern har ovissheten nått rekordnivåer."/>
  </head>
  <body>
    <article>
      <h1><a href="https://www.dn.se/av/nathan-shachar/">Nathan Shachar:</a> Ovissheten på rekordnivå efter åtalet mot Netanyahu</h1>
      <address><time datetime="2019-11-22T17:49:53+00:00">22 Nov 2019, 17:49</time> by <a rel="author" href="https://www.dn.se/av/nathan-shachar/" target="_blank">Nathan Shachar</a></address>
      <p>
        <b>Israel är till vardags genomsyrat av ovisshet, men efter <a href="https://www.dn.se/nyheter/varlden/netanyahu-stalls-infor-ratta-for-mutbrott/">torsdagens beslut att åtala premiärministern</a> har ovissheten nått rekordnivåer. Ingen vet när rättegången kan börja, om Benjamin Netanyahu som åtalad har rätt att bilda regering eller om han kan skaffa sig parlamentarisk immunitet mot åtal.</b>
      </p>
      <p>Ännu mer osäker – och rafflande – är frågan om hur åtalet kommer att påverka Netanyahus ställning i Likudpartiet. Där finns många ambitiösa politiker som gärna skulle bli kvitt sin tyranniske partiledare, men de tvekar alla att kasta första stenen mot honom. </p>
      <p>De hålls tillbaka av väljarnas närmast sektliknande lojalitet mot Netanyahu, och anar att ett myteri skulle stå dem dyrt i kommande primärval. Av Likuds fem viktigaste maktspelare efter Netanyahu har endast en, utrikesminister Israel Katz (som försökte sig på ett uppror mot Netanyahu för tre år sedan) uttryckligen ställt sig bakom premiärministern sedan åtalet blev känt.</p>
      <p><b>Netanyahu förstår att det är </b>fruktan snarare än tillgivenhet som håller rivalerna i schack och hans melodramatiska framträdanden det senaste dygnet är riktat till gräsrötterna, inte till ministerkollegerna. Budskapet är fantastiskt, men det vinner brett gehör: Bakom åtalet döljer sig en komplott mot Likud och mot folkets vilja.</p>
      <p>Nyckelfigurerna i den intrig han utmålar är regeringens juridiske rådgivare Avichai Mendelblit – som också är riksåklagarämbetets chef – och förre polischefen Rony al-Sheikh. De har fantiserat ihop anklagelser och terroriserat hans medarbetare ”med maffiametoder” tills de gått med på att vittna falskt mot honom. Att både Mendelblit och al-Sheikh handplockades av Netanyahu för sin förmodade ofarlighets skull – är glömt. </p>
      <figure>
        <img src="https://cached-images.bonnier.news/cms30/UploadedImages/2019/11/22/64d80222-2ea4-4015-a623-62136292ccf0/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Benjamin Netanyahu.<cite>Foto: Gali Tibbon/AFP</cite></figcaption>
      </figure>
      <p>Juridiska och statsrättsliga experter bedömer Netanyahus svartmålning av höga ämbetsmän strängt och befarar att avsikten är att piska upp folkstämningar som kan skrämma de jurister som skall hantera hans mål. Netanyahus justitieminister intill nyligen, Ayelet Shaked från extremnationalistiska Nya Högern, sade på fredagen: ”Mendelblit är en omutlig person, hans beslut måste respekteras”.</p>
      <p><b>Nästa moment i följetongen</b> är Netanyahus väntade försök att vinna immunitet från åtal i Knesset. Men eftersom landet inte har någon regering har utskotten inte bemannats, och det utskott som hanterar immunitetsfrågor finns ej. Innan denna sak är klarlagd kan inte åtalet läggas fram inför domstol. </p>
      <p>Om det sannolika nyvalet i mars ger Israel en regering – vilket är långt ifrån säkert – och om nästa Knesset ger Netanyahu avslag ifråga om immunitet, så kan rättegången börja i sommar. Men vad Knesset än säger om immuniteten så kommer beslutet att överklagas i Högsta Domstolen, antingen av Netanyahu eller av hans motståndare.</p>
      <p><b>Enligt lagen och enligt Netanyahus</b> sedan länge deklarerade avsikt kommer han att sitta kvar ända tills han är dömd och hans eventuella dom prövad i Högsta domstolen. De bägge ultraortodoxa partier som ingår i Netanyahus expeditionsministär delar hans bedömning och anser att han bör förbli på sin post så länge det bara går. De tidigare rättegångarna mot förre presidenten Moshe Katsav, som dömdes för våldtäkt 2011, och mot förre premiärministern Ehud Olmert, som 2014 dömdes för flera mutbrott, tog många år. </p>
      <p>Både Olmert och Katsav avgick självmant innan åtal väckts mot dem, och deras fall var mindre omfattande än Netanyahus. Om Netanyahus parti- och koalitionskamrater fortsätter att sluta upp bakom honom skulle han kunna fortsätta regera under de sju-åtta år rättegången väntas pågå. Om domen dröjer till hösten 2026 så hinner han fylla 77, den ålder efter vilken fängelsedomar sällan avkunnas.</p>
      <p><b>Alla sådana överlevnadsbedrifter </b>förutsätter givetvis att Netanyahu fortsätter vinna val samtidigt som rättegången pågår och trots de mycket graverande saker som kommer att ventileras där, både om hans privatliv och hans sätt att sköta sitt ämbete. Det är föga troligt att han går i land med det. Men inte omöjligt - Netanyahu tillhör den allt vanligare kategori ledare vars väljare är immuna mot dåliga nyheter. </p>
      <details>
        <summary>Fakta. Åtalet mot Benjamin Netanyahu</summary>
        <p>Regeringens juridiske rådgivare Avichai Mendelblit har väckt åtal mot premiärminister Benjamin Netanyahu för bedrägeri, bestickning och trolöshet mot huvudman.</p>
        <p>Åtalet gäller tre olika utredningar, som benämns som fall 1 000, 2 000 och 4 000.</p>
        <p>Fall 1 000 rör anklagelser om att Netanyahu och hans hustru Sara har tagit emot gåvor, värda motsvarande 2,5 miljoner kronor, från den kände Hollywoodproducenten Arnon Milchan och affärsmannen James Packer. Det handlar bland annat om champagne, cigarrer och smycken. I gengäld ska dessa ha fått politiska tjänster, bland annat ska Milchan, som är israelisk medborgare, ha fått hjälp med skatteförmåner. Åtalspunkterna är bedrägeri och trolöshet mot huvudman.</p>
        <p>Fall 2 000 rör misstankar om att Netanyahu slutit avtal med Arnon Mozes, ägaren till dagstidningen Yedioth Ahronoth. I utbyte mot positivare bevakning av premiärministern ska Netanyahu enligt åklagarna ha erbjudit lagstiftning med syfte att bromsa en rivaliserande dagstidning. I det fallet har Netanyahu åtalats för bedrägeri och trolöshet mot huvudman.</p>
        <p>Fall 4 000 anses som det mest graverande. Det handlar om att Netanyahu ska ha beviljat förmåner till Israels största telekomföretag Bezeq Telecom Israel i utbyte mot positivare bevakning av honom på en nyhetssajt som kontrolleras av bolagets tidigare ordförande Shaul Elovitch. I det fallet åtalas premiärministern för bestickning, utöver bedrägeri och trolöshet mot huvudman.</p>
        <p>Källa: AFP, Reuters, TT</p>
      </details>
      <p>
        <a href="https://www.dn.se/nyheter/varlden/nathan-shachar-atalet-ar-den-forsta-sprickan-i-en-mur-av-blind-lojalitet-som-netanyahu-konstruerat/">Nathan Shachar: Åtalet är den första sprickan i en mur av blind lojalitet som Netanyahu konstruerat </a>
      </p>
    </article>
  </body>
</html>