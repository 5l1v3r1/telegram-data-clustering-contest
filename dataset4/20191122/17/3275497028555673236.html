<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/22/342638/delete-ratings-and-reviews-online-apple-store/"/>
    <meta property="og:site_name" content="زومیت"/>
    <meta property="article:published_time" content="2019-11-22T17:45:00+00:00"/>
    <meta property="og:title" content="نقد و بررسی‌های کاربران از روی وب‌سایت اپل حذف شد"/>
    <meta property="og:description" content="از چند روز پیش، نقد و بررسی کاربران و امتیاز اعطاشده توسط آن‌ها به محصولات اپل از روی فروشگاه آنلاین این شرکت حذف شده است که به‌نظر نمی‌رسد اتفاقی تصادفی باشد."/>
  </head>
  <body>
    <article>
      <h1>نقد و بررسی‌های کاربران از روی وب‌سایت اپل حذف شد</h1>
      <address><time datetime="2019-11-22T17:45:00+00:00">22 Nov 2019, 17:45</time> by <a rel="author" href="http://www.zoomit.ir/user/mobinahmadi/" target="_blank">مبین احمدی</a></address>
      <p>از چند روز پیش، نقد و بررسی کاربران و امتیاز اعطاشده توسط آن‌ها به محصولات اپل از روی فروشگاه آنلاین این شرکت حذف شده است که به‌نظر نمی‌رسد اتفاقی تصادفی باشد.</p>
      <hr/>
      <p>گزارش‌های اخیر حاکی از آن هستند که <a href="https://www.zoomit.ir/apple/">اپل </a>در روز ۱۷ نوامبر ۲۰۱۹ (۲۶ آبان ۱۳۹۸) بخش «رتبه‌بندی‌ها و نقد و بررسی‌ها» (<b>Ratings &amp; Reviews</b>) را از صفحات تمامی محصولاتش در فروشگاه آنلاین خود، حذف کرده است. در حال حاضر مشخص نیست که دلیل اصلی اتخاذ این تصمیم از سوی اپل چه بوده است. در ضمن نمی‌دانیم که حذف شدن بخش رتبه‌بندی‌ها و نقد و بررسی‌ها موقتی است یا این‌که دیگر هیچ‌وقت امکان خواندن دیدگاه خریداران محصولات درمورد آن‌ها در وب‌سایت رسمی اپل وجود نخواهد داشت. </p>
      <p>روز گذشته یکی از کاربران اپل اینسایدر با این وب‌سایت ارتباط برقرار کرد و گفت که ظاهرا دیگر بخشی تحت‌عنوان Ratings &amp; Reviews در صفحه‌ی محصولات وب‌سایت خرده‌فروشی آنلاین اپل دیده نمی‌شود. کاربر موردبحث می‌گوید صفحات یادشده از شعبه‌های خرده‌فروشی آنلاین اپل در بریتانیا، ایالات متحده‌ی آمریکا و استرالیا به‌طور کامل پاک شده است. موضوعی که می‌تواند نشان دهد رخ دادن این اتفاق به‌صورت تصادفی نبوده و اپل به‌صورت عمدی صفحه‌ی Ratings &amp; Reviews را حذف کرده است. </p>
      <figure>
        <img src="https://cdn01.zoomit.ir/2018/10/f4319482-6c1a-4777-8c0e-cd3413278047.jpg"/>
      </figure>
      <p>نقد و بررسی‌های کاربران در اواخر هفته‌ی گذشته از روی وب‌سایت اپل حذف شده‌اند و در حال حاضر به‌طور دقیق از دلیل آن مطلع نیستیم. بسیاری از کاربران می‌دانند که اپل حتی نقد و بررسی‌های بسیار منفی و منتقدانه را نیز روی وب‌سایتش منتشر می‌کند؛ اپل قبلا گفته بود هدفش از انتشار بررسی‌های منفی، این است که حداکثر شفافیت و صداقت خود را به مشتریانش نشان دهد. با در نظر گرفتن همین موضوع، حذف شدن بخش Ratings &amp; Reviews از وب‌سایت اپل، اتفاقی تعجب‌برانگیز به‌شمار می‌آید. حذف شدن این بخش، قطعا باعث خواهد شد برخی از خریداران دلسرد شوند و اعتبار اپل نزد آن‌ها کمی پایین بیاید.</p>
      <p>وب‌سایت اپل اینسایدر با استفاده از ابزار خاصی به‌نام Wayback Machine که صفحات وب‌سایت‌ها را تا چند روز گذشته ذخیره می‌کند، فهمیده است که بخش Ratings &amp; Reviews در زمان نامشخصی در بین عصر روز ۱۶ نوامبر و صبح روز ۱۷ نوامبر امسال (۲۵ و ۲۶ آبان ۱۳۹۸) از روی وب‌سایت رسمی خرده‌فروشی آنلاین اپل حذف شده‌ است. در اسکرین‌شات زیر می‌توانید ببینید که بخش Ratings &amp; Reviews در تاریخ ۱۶ نوامبر روی وب‌سایت اپل وجود دارد؛ اما در تاریخ ۱۷ نوامبر حذف شده است و دیگر اثری از آن به‌چشم نمی‌خورد:</p>
      <figure>
        <img src="https://cdn01.zoomit.ir/2019/11/44874ba0-4107-4975-9481-a78645deefa6.jpg"/>
      </figure>
      <p>
        <i>اسکرین‌شات بالا توسط رسانه‌ی اپل اینسایدر و از طریق ابزار Wayback Machine ثبت شده است؛ به‌ نبود بخش Ratings &amp; Reviews در اسکرین‌شات سمت راست که مربوط به ۱۷ نوامبر است، دقت کنید.</i>
      </p>
      <p>ظاهرا رسانه‌ی اپل اینسایدر با اپل تماس گرفته است تا این شرکت در رابطه با حذف بخش رتبه‌بندی‌ها و نقد و بررسی‌ها در وب‌سایت رسمی‌اش، توضیحاتی ارائه دهد و در این زمینه شفاف‌سازی کند. این رسانه همچنین از اپل پرسیده است که آیا امکان بازگشت این بخش به وب‌سایت خرده‌فروشی این شرکت در آینده وجود دارد؟ ظاهرا اپل تاکنون واکنشی به این موضوع نشان نداده است. شما کاربران محترم می‌توانید با مراجعه به <a href="https://web.archive.org/web/*/https://www.apple.com/shop/product/MK0C2AM/A/apple-pencil-1st-generation">صفحه‌ی آرشیوشده‌ی اپل پنسل در ابزار Wayback Machine</a>، اسکرین‌شات بالا را مشاهده کنید. </p>
      <p>درست است که فعلا دلیل اصلی حذف شدن بخش Ratings &amp; Reviews را نمی‌دانیم، اما برخی از کاربران رخداد این اتفاق را به انتشار ویدئویی جنجالی در <a href="https://www.zoomit.ir/tag/youtube/">یوتیوب </a>نسبت می‌دهند. در روز ۱۶ نوامبر، یکی از کانال‌های محبوب یوتیوب با نام Fstoppers که در زمینه‌ی <a href="https://www.zoomit.ir/tag/photography/">عکاسی </a>فعالیت می‌کند، ویدئویی جدید را با عنوان «فن‌بوی‌های اپل، خدای شما اکنون کجاست؟» (<a href="https://www.youtube.com/watch?v=QZ8OQpHOL_Y">?Apple Fanboys, Where is your God now</a>) در یوتیوب منتشر کرد. در ویدئوی موردبحث، Fstoppers نگاهی به نقد و بررسی‌های منفی کاربران در صفحه‌ی رسمی<a href="https://www.zoomit.ir/2019/11/13/342415/apple-announced-macbook-pro-16/"> مک‌بوک پرو ۱۶ اینچ</a> در خرده‌فروشی آنلاین اپل می‌اندازد. با در نظر گرفتن تاریخ انتشار ویدئو، برخی کاربران گفته‌اند احتمال دارد یکی از دلایل حذف بخش Ratings &amp; Reviews، همین ویدئو بوده باشد. </p>
      <figure>
        <img src="https://cdn01.zoomit.ir/2019/10/b806c4d2-c63a-465d-ad52-19bf2f81c000.jpg"/>
      </figure>
      <p>در حال حاضر مشخص نیست که آیا ویدئوی کانال Fstoppers روی تصمیم اپل برای حذف بخش Ratings &amp; Reviews تأثیرگذار بوده یا این‌که همزمانی این دو اتفاق با یک‌دیگر، صرفا تصادفی ساده است. ویدئوی یادشده در هنگام حذف شدن Ratings &amp; Reviews چیزی در حدود ۵۶ هزار بار دیده شده بود؛ رقمی که به‌نظر نمی‌رسد به‌حدی زیاد باشد که اپل را به انجام چنین کاری ترغیب کند. پیش‌تر ویدئوهای دیگری نیز در این زمینه در یوتیوب منتشر شده بودند که بعضی از آن‌ها بازدید بسیار بیشتری داشتند؛ با این‌حال اپل هیچ‌گاه نسبت به حذف Ratings &amp; Reviews اقدام نکرده بود. </p>
      <p>نقد و بررسی‌های کاربران یکی از مهم‌ترین بخش‌های صفحات محصولات به‌شمار می‌آید و باعث می‌شود کسانی که قصد خرید محصولی خاص را دارند، بتوانند نظر صادقانه‌ی کاربران دیگر را درمورد آن بخوانند و برای تهیه‌ی محصول، بهتر تصمیم بگیرند. بنابراین وجود بخش Ratings &amp; Reviews در وب‌سایت اپل، امری مهم به‌شمار می‌آید و حذف شدن آن عجیب به‌نظر می‌رسد. شاید اپل به این نتیجه رسیده است که نقد و بررسی‌های منفی روی کاهش فروش محصولات اثر زیادی می‌گذارند. مدتی پیش سریالی با نام The Morning Show به‌صورت انحصاری از اپل TV پلاس (+<a href="https://www.zoomit.ir/tag/apple-tv/">Apple TV</a>) منتشر شد و بررسی‌های کاربران عمدتا منفی بودند؛ کارگردان این سریال در مصاحبه با رسانه‌ی Recode گفته بود عمده‌ی این بررسی‌های منفی از سوی کسانی نوشته شده‌اند که از اپل تنفر دارند (هِیترهای اپل).</p>
      <p>شما کاربران <a href="https://www.zoomit.ir/">زومیت </a>چه دیدگاهی درمورد تصمیم جدید اپل دارید؟</p>
      <h3>بیشتر بخوانید:</h3>
      <p>
        <a href="http://www.zoomit.ir/2019/11/23/342668/tim-cook-time-now-rigorous-federal-privacy/">تیم کوک: قوانین سخت‌گیرانه در حوزه‌ حریم خصوصی باید هرچه زودتر تصویب شوند </a>
        <a href="http://www.zoomit.ir/2019/11/23/342636/apple-build-campus-austin-texas/">پردیس جدید اپل با سرمایه‌گذاری یک میلیارد دلاری در تگزاس احداث می‌شود </a>
        <a href="http://www.zoomit.ir/2019/11/22/342632/apple-loss-on-repairs-misleading/">منتقدان: ادعای اپل مبنی بر زیان‌ده بودن تعمیرات، مضحک و نادرست است </a>
        <a href="http://www.zoomit.ir/2019/11/21/342624/apple-software-controll-is-changed/">اپل شیوه کنترل نرم‌افزار iOS را تغییر می‌دهد </a>
        <a href="http://www.zoomit.ir/2019/11/21/342612/apple-media-apps-windows-job-listing-details/">اپل برای ساخت نسل بعدی نرم‌افزار چندرسانه‌ای خود برای ویندوز آماده می‌شود</a>
      </p>
      <hr/>
      <p>منبع <a href="https://www.gsmarena.com/apple_removes_all_user_reviews_and_ratings_from_its_website-news-40207.php">gsmarena</a> <a href="https://appleinsider.com/articles/19/11/21/apple-pulls-all-customer-reviews-from-online-apple-store">appleinsider</a></p>
    </article>
  </body>
</html>