<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/22/pogljad/ekonomika/prozhytkovyj-minimum-2019-rik-nezakonnyj.-chy-perehlyanut-vyplaty"/>
    <meta property="og:site_name" content="Слово і Діло"/>
    <meta property="article:published_time" content="2019-11-22T17:20:01+00:00"/>
    <meta property="og:title" content="Прожитковий мінімум на 2019 рік – незаконний. Чи переглянуть виплати?"/>
    <meta property="og:description" content="Розмір офіційного прожиткового мінімуму, який фігурує в законі про державний бюджет і на підставі якого розраховуються пенсії і багато соціальних виплат, визнаний незаконним."/>
  </head>
  <body>
    <article>
      <h1>Прожитковий мінімум на 2019 рік – незаконний. Чи переглянуть виплати?</h1>
      <address><time datetime="2019-11-22T17:20:01+00:00">22 Nov 2019, 17:20</time> by <a rel="author">Олексій Дорошенко</a></address>
      <p>
        <b>Розмір офіційного прожиткового мінімуму, який фігурує в законі про державний бюджет і на підставі якого розраховуються пенсії та багато соціальних виплат, визнаний незаконним. Отже, <a href="https://www.slovoidilo.ua/2019/11/21/novyna/ekonomika/kabmin-zobovyazaly-perehlyanuty-rozmir-prozhytkovoho-minimumu">Окружний адмінсуд Києва зобов'язав Кабмін порахувати прожитковий мінімум правильно</a> і переробити бюджет. «Слово і Діло» поцікавилося в генерального директора Української асоціації постачальників торговельних мереж Олексія Дорошенка, чи реально виконати таке рішення суду та чи є можливості для підвищення виплат?</b>
      </p>
      <p>Експерт підкреслив, що процедура ухвалення рішення була не витримана.</p>
      <p>«<i>Перерахують чи ні? Ні. Потрібно виходити з того, хто втрачає від цього рішення. Це держава. Тому в будь-якому разі ми не побачимо такого результату</i>», – Дорошенко.</p>
      <p>Водночас він назвав позитивним той факт, що навіть юридичним втручанням уряд змушують робити все правильно і збільшувати виплати не просто через те, що на ці суми неможливо прожити.</p>
      <p>За його словами, рішення суду наразі не принесе результатів, але, за деякий час це можливо. Імовірніше, при ухваленні наступних рішень Кабмін буде враховувати те, що відбувається, додав він.</p>
      <related>
        <a href="https://www.slovoidilo.ua/2019/09/18/infografika/finansy/proyekt-byudzhetu-2020-bilshe-vytrat-radu-czvk-borotbu-korupcziyeyu"/>
      </related>
      <p>«<i>Якщо в сім'ї є дохід на рівні 6 тисяч гривень, то, щоб його збільшити, потрібно щось робити. Держава, як сім'я, нічого не робить або робить дуже мало, щоб збільшити доходи. За рахунок чого це можливо? Та сама митниця. Ті, хто приходили до влади, говорили, що на митниці відбувається таке свавілля, що, якщо зробити хоча б один крок, то 100 мільйонів гривень тут же можна отримати до бюджету. Чомусь поки навіть кілька мільйонів додатково не надійшло до казни. Це означає, що фактично у держави зараз немає грошей, щоб збільшувати якісь виплати</i>», – прокоментував Олексій Дорошенко.</p>
      <p>Він звернув увагу, що згідно з попередніми розрахунками цього бюджету пенсія збільшується на кілька відсотків, додатково 5% дадуть для фінансування дефіциту ПФУ. Економіст пояснив, що відповідно пенсії у 2020 році підвищать приблизно на 5%, що фактично – нічого для пенсіонерів.</p>
      <p>«<i>Мінімальний прожитковий мінімум – це фактично підсумок того, що робить уряд. Показник низький, але чи можуть його збільшити за поточних обставин? Ні, не можуть</i>», – констатував Дорошенко.</p>
      <p>Експерт також скептично оцінив те, що в Міністерстві соцполітики підготували законопроект «Про внесення змін до деяких законодавчих актів України», який «відв'яже» соціальні виплати і цілу низку інших платежів від прожиткового мінімуму, і «спрямовує на боротьбу з бідністю».</p>
      <p>«<i>Чому знову говорять про те, що вони можуть зробити, а не те, що зробили?</i>» – акцентував економіст.</p>
      <p>За словами Дорошенка, які б законодавчі ініціативи не подавали, за рахунок чого їх реалізувати, поки уявити складно. Економіст аргументував, що внутрішні інвестиції не приходять у країну, українці не почали відкривати більше власного бізнесу, а трудові мігранти зароблені за кордоном кошти витрачають там на проживання, а не вкладають в Україну.</p>
      <p>«<i>Внутрішніх інвестицій немає, зовнішніх теж. Тому юридичне рішення суду – це добре. Однак за фактом зараз нічого не зміниться. За деякий час, можливо, уряд буде ставитися до питання більш відповідально, вже знатимуть, що їхні рішення можуть оскаржити. Це буде впливати на ухвалення правильного рішення</i>», – підсумував Олексій Дорошенко.</p>
      <p>Раніше «Слово і Діло» проаналізувало, <a href="https://www.slovoidilo.ua/2019/09/18/infografika/finansy/proyekt-byudzhetu-2020-bilshe-vytrat-radu-czvk-borotbu-korupcziyeyu">на що і скільки наступного року будуть витрачати бюджетні кошти.</a></p>
      <p>Також «Слово і Діло» розібралося, <a href="https://www.slovoidilo.ua/2019/09/17/infografika/finansy/osnovni-pokaznyky-proyektu-byudzhetu-2020-zminylosya-2019-rokom">як основні показники бюджету-2020 відрізняються від проєкту на 2019-й.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/17/infografika/finansy/osnovni-pokaznyky-proyektu-byudzhetu-2020-zminylosya-2019-rokom"/>
        <a href="https://www.slovoidilo.ua/2019/09/18/infografika/finansy/proyekt-byudzhetu-2020-bilshe-vytrat-radu-czvk-borotbu-korupcziyeyu"/>
        <a href="https://www.slovoidilo.ua/2019/11/21/novyna/ekonomika/kabmin-zobovyazaly-perehlyanuty-rozmir-prozhytkovoho-minimumu"/>
        <a href="https://www.slovoidilo.ua/2019/10/10/novyna/finansy/zelenskyj-ozvuchyv-prozhytkovyj-minimum-2020-rik"/>
      </related>
    </article>
  </body>
</html>