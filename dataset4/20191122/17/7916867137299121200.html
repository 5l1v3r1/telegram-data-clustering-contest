<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134903-dimsa-apie-pagerejusi-tritaskiu-pataikyma-komandos-progresa-ir-savo-vaidmeni.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-22T17:42:00+00:00"/>
    <meta property="og:title" content="Dimša: apie pagerėjusį tritaškių pataikymą, komandos progresą ir savo vaidmenį"/>
    <meta property="og:description" content="Panevėžio „Lietkabelio“ komanda trečiadienį pasiekė antrąją pergalę iš eilės FIBA Čempionų lygos turnyre, kai 66:63 Strasbūre nugalėjo SIG krepšininkus. Grįžę iš Prancūzijos „Lietkabelio“ krepšininkai ilsėtis neturi kada, nes sekmadienį laukia rimtas iššūkis „Betsafe–LKL“ pirmenybėse, kadangi į Panevėžį atvyks Utenos „Juventus“ ekipa. Rungtynės „Cido“ arenoje prasidės 18.00 val. Dar praėjusiame ..."/>
  </head>
  <body>
    <article>
      <h1>Dimša: apie pagerėjusį tritaškių pataikymą, komandos progresą ir savo vaidmenį</h1>
      <address>
        <time datetime="2019-11-22T17:42:00+00:00">22 Nov 2019, 17:42</time>
      </address>
      <p>Nuotr.: BasketNews.lt</p>
      <figure>
        <a href="https://www.basketnews.lt/paveikslelis-202759-any1000x1000.jpg">
          <img src="https://www.basketnews.lt/paveikslelis-202759-any630x500.jpg"/>
        </a>
      </figure>
      <p>Nuotr. BasketNews.lt</p>
      <p>Panevėžio „Lietkabelio“ komanda trečiadienį pasiekė antrąją pergalę iš eilės FIBA Čempionų lygos turnyre, kai 66:63 Strasbūre nugalėjo SIG krepšininkus.</p>
      <p>Grįžę iš Prancūzijos „Lietkabelio“ krepšininkai ilsėtis neturi kada, nes sekmadienį laukia rimtas iššūkis „Betsafe–LKL“ pirmenybėse, kadangi į Panevėžį atvyks Utenos „Juventus“ ekipa. Rungtynės „Cido“ arenoje prasidės 18.00 val.</p>
      <p>Dar praėjusiame sezone „Juventus“ garbę gynė dabartinis „Lietkabelio“ gynėjas Tomas Dimša. Jis pirmajame rate žibėjo Utenoje, kur per 33 minutes pelnė 24 taškus ir surinko 33 naudingumo balus, kas buvo geriausias jo rezultatas karjeroje.</p>
      <p>Dimša interviu „kklietkabelis.lt“ svetainei teigė, kad yra patenkintas „Lietkabelyje“, kadangi gavo tai, kas jam buvo pažadėta dar vasarą. Gynėjas taip pat pripažino, kad komandai dar reikia šiek tiek daugiau laiko, bet susižaidimas gerėja ir tai turėtų atnešti pergales.</p>
      <p><b>– Kaip jaučiatės Panevėžyje? Ar dažnai pavyksta grįžti į namus Kaune?</b><br/>– Panevėžyje viskas tenkina, sąlygos sudarytos geros tiek gyventi, tiek sportuoti. Kartais grįžtu ir į namus Kaune, bet tai nutinka retai, kadangi turime įtemptą tvarkaraštį, todėl vis treniruojamės ir žaidžiame rungtynes. Bent jau vieną dieną per mėnesį stengiuosi grįžti.</p>
      <p><b>– Ar esate patenkintas savo vaidmeniu komandoje?</b><br/>– Vasarą pasirašant sutartį žinojau, ko treneris iš manęs nori. Atvykus viskas tapo realybe – turiu vaidmenį komandoje, gaunu nemažai minučių ant parketo. Esu viskuo patenkintas.</p>
      <p><b>– Šiame sezone LKL pirmenybėse tritaškius metate geriausiai karjeroje – 37,2 proc. tikslumu. Ar vasarą ties šiuo elementu dirbote daugiausiai?</b><br/>– Kiekvienas žaidėjas turi savo silpnų vietų, todėl vasarą jas stiprini. Nebūtinai tai yra metimai, bet dirbi ir ties fizine forma, ir ties traumų prevencija. Dirbau ties viskuo po truputį ir tritaškiai nebuvo didžiausias akcentas.</p>
      <p><b>– Kur didžiausias skirtumas tarp „Juventus“ ir „Lietkabelio“ komandų?</b><br/>– Didžiausias skirtumas yra tame, kad žaidžiame po dvejas rungtynes per savaitę. Daugiau rungtynių, didesnis susikaupimas. Mažiau treniruočių ir daugiau mačų yra svarbu kiekvienam žaidėjui.</p>
      <p><b>– Jūsų žmona yra krepšininkė. Ar dažnai namuose kalbatės apie krepšinį?</b><br/>– Pakankamai dažnai. Apie savo rungtynes pasikalbame. Jeigu žiūrime Lietuvos komandų rungtynes tarptautiniuose turnyruose, daug apie tai kalbame. Manau, kad tai pliusas, jog žmona supranta krepšinį. Tai retenybė tarp moterų.</p>
      <p><b>– Ar esate patenkintas komandos progresu?</b><br/>– Niekas nėra patenkintas nei žaidėjai, nei treneris. Tai yra normalu, kadangi komanda yra nauja. Visiems reikia laiko. Manau, kad einame gera linkme, tarpusavio supratimas gerėja. Buvo rungtynių, kur neblogai žaidėme, bet rezultatas vis tiek buvo neigiamas. Mūsų susižaidimo kreivė tik kils. Visi supranta, kad reikia laiko.</p>
      <p><b>– Kas labiausiai vienija komandą?</b><br/>– Visada svarbiausia, kad kuo daugiau lietuvių būtų komandoje. Turime daug lietuvių ir visi labai gerai sutariame. Su užsieniečiais irgi labai gerai sutariame, bet lietuviai sudaro komandos branduolį ir jie yra itin svarbūs.</p>
      <p><b>– Kas pasikeitė komandoje, kai Browną pakeitė Valinskas?</b><br/>– Kuo daugiau lietuvių, tuo smagiau ir geriau. Kol kas dar sunku pasakyti, kadangi jam pačiam reikia laiko ir komandai reikia laiko prie jo prisitaikyti. Vietoje įžaidėjo gavome atakuojantį gynėją, todėl reikia persirikiuoti pozicijas. Manau, kad dėl to nieko nepraradome ir tik sustiprėsime.</p>
      <h3>
        <a href="https://www.basketnews.lt/zaidejai/6822-tomas-dimsa.html">Tomas Dimša</a>
      </h3>
      <figure>
        <img src="https://www.basketnews.lt/paveikslelis-200305-crop90x135.jpg"/>
      </figure>
      <ul>
        <li>Komanda: <a href="https://www.basketnews.lt/komandos/445-panevezio-lietkabelis.html">Panevėžio Lietkabelis</a></li>
        <li>Pozicija: SG</li>
        <li>Amžius: 25</li>
        <li>Ūgis: 195 cm</li>
        <li>Svoris: 85 kg</li>
        <li>Gimimo vieta: Kaunas, Lietuva</li>
      </ul>
      <h3>
        <a href="https://www.basketnews.lt/zaidejai/6822-tomas-dimsa.html">Tomas Dimša</a>
      </h3>
      <figure>
        <img src="https://www.basketnews.lt/paveikslelis-147664-any150x150.jpg"/>
      </figure>
      <figure>
        <img src="https://www.basketnews.lt/paveikslelis-200305-crop100x150.jpg"/>
      </figure>
      <ul>
        <li>MIN: 26.37</li>
        <li>PTS: 12.38 (54.17%)</li>
        <li>REB: 2</li>
        <li>AS: 2.25</li>
        <li>ST: 0.88</li>
        <li>BS: 0.25</li>
        <li>TO: 1.25</li>
        <li>GM: 8</li>
      </ul>
    </article>
  </body>
</html>