<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/dvoye-gromadyan-rf-otrimali-v-norvegiyi-po-11-misyaciv-v-yaznici-za-ukrayinciv-nelegaliv-330592_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T17:03:00+00:00"/>
    <meta property="og:title" content="Двоє громадян РФ отримали в Норвегії по 11 місяців в'язниці за українців-нелегалів"/>
    <meta property="og:description" content="За версією слідства, вони незаконно переправили в Норвегію 27 громадян України, які працювали на будівництві. Обман розкрився випадково, коли в січні поліція зупинила автомобіль з українськими мігрантами в центрі Осло для рутинної перевірки."/>
  </head>
  <body>
    <article>
      <h1>Двоє громадян РФ отримали в Норвегії по 11 місяців в'язниці за українців-нелегалів</h1>
      <h2>За версією слідства, вони незаконно переправили в Норвегію 27 громадян України, які працювали на будівництві. Обман розкрився випадково, коли в січні поліція зупинила автомобіль з українськими мігрантами в центрі Осло для рутинної перевірки.</h2>
      <address>
        <time datetime="2019-11-22T17:03:00+00:00">22 Nov 2019, 17:03</time>
      </address>
      <p>Окружний суд Осло в Норвегії<b> <a href="https://dt.ua/WORLD/u-greciyi-znayshli-vantazhivku-z-41-migrantom-u-holodilniy-kameri-328434_.html">засудив двох громадян РФ</a></b> до тюремного терміну в 11 місяців за організацію нелегального перебування в країні українських робітників і незаконному використанні робочої сили, повідомляє <a href="https://www.tv2.no/a/11009604/">Норвезьке телеграфне бюро</a>.</p>
      <p>У ході слідства було встановлено, що росіяни виготовили підроблені посвідчення особистості громадян Румунії для 27 українців, щоб обманним шляхом отримати для них дозвіл на роботу. Громадяни України залучалися росіянами до малярських і будівельних робіт в Акерсхус поблизу Осло.</p>
      <p>Прокуратура попросила суд засудити росіян лише до півроку в'язниці, проте суд збільшив термін покарання майже вдвічі. Засуджені вже подали апеляцію.</p>
      <p>Слідчі кажуть, що обман розкрився випадково, коли в січні поліція зупинила автомобіль з українськими мігрантами в центрі Осло для рутинної перевірки і знайшли у них національні посвідчення особи з Румунії.</p>
      <p>Адвокат росіян Геран Меллер Крістіансен в суді заявив, що його клієнти вважали, що румунські посвідчення особи були справжніми, і заперечували, що мали відношення до фальсифікації.</p>
      <p>23 жовтня, на території індустріального парку<b> <a href="https://dt.ua/WORLD/u-velikiy-britaniyi-znayshli-vantazhivku-z-trupami-39-327102_.html">у місті Грейс в англійському графстві Ессекс поліція виявила вантажівку</a></b>, в якій знаходилися 39 тіл: вісім мертвих жінок і 31 чоловік. Серед них – як мінімум один неповнолітній.</p>
      <p>2 листопада, поліція з посиланням на нові дані в цій справі заявила, що <b><a href="https://dt.ua/WORLD/britanska-policiya-vvazhaye-scho-vsi-zagibli-u-vantazhivci-migranti-buli-v-yetnamcyami-328261_.html">знайдені мертвими в авторефрижератор</a>і</b> у Великобританії люди є громадянами В'єтнаму.</p>
      <p>Спочатку вважалося, що усі <b><a href="https://dt.ua/WORLD/znaydeni-v-vantazhivci-zagibli-migranti-viyavilisya-kitaycyami-327203_.html">загиблі виявилися громадянами Китаю</a></b>. </p>
      <p>Варто відзначити, що подібні знахідки траплялися і раніше. Найчастіше в подібних <a href="https://dt.ua/WORLD/u-ssha-policiya-viyavila-vantazhivku-z-trupami-nelegalnih-migrantiv-249332_.html"><b>вантажівках знаходять нелегальних мігрантів</b></a>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>