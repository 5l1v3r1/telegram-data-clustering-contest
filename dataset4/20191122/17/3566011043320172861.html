<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549223.html/%D8%AF%D9%84%DB%8C%D9%84-%D8%B4%D9%84%D9%88%D8%BA%DB%8C-%D9%BE%D9%85%D9%BE-%D8%A8%D9%86%D8%B2%DB%8C%D9%86-%D9%87%D8%A7-%DA%86%DB%8C%D8%B3%D8%AA-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T17:09:00+00:00"/>
    <meta property="og:title" content="دلیل شلوغی پمپ‌بنزین‌ها چیست؟"/>
    <meta property="og:description" content="رئیس هیات امنای اتحادیه جایگاه‌داران سوخت کشور، علت شلوغی جایگاه‌های سوخت را دو نرخی شدن بنزین و دلال‌بازی برخی سواستفاده کنندگان ذکر کرد."/>
  </head>
  <body>
    <article>
      <h1>دلیل شلوغی پمپ‌بنزین‌ها چیست؟</h1>
      <address>
        <time datetime="2019-11-22T17:09:00+00:00">22 Nov 2019, 17:09</time>
      </address>
      <p>رئیس هیات امنای اتحادیه جایگاه‌داران سوخت کشور، علت شلوغی جایگاه‌های سوخت را دو نرخی شدن بنزین و دلال‌بازی برخی سواستفاده کنندگان ذکر کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ براساس مصوبه شورای عالی هماهنگی اقتصادی سران قوا از ساعت صفر بامداد روز جمعه ۲۴ آبان ماه سال ۹۸ در اطلاعیه‌ای توسط شرکت ملی پخش فرآورده‌های نفتی ایران سهمیه بندی بنزین برای همه وسایل نقلیه بنزین سوز اعلام شد.</p>
      <p>طبق این اطلاعیه قیمت بنزین معمولی سهمیه‌ای هر لیتر ۱۵۰۰ تومان، قیمت بنزین معمولی غیرسهمیه‌ای هر لیتر ۳۰۰۰ تومان و نرخ بنزین سوپر هر لیتر ۳۵۰۰ تومان تعیین شد.   همچنین براساس این اطلاعیه، سهمیه بنزین برای سواری شخصی بنزینی ۶۰ لیتر، سواری شخصی دوگانه سوز ۳۰ لیتر، تاکسی بنزینی ۴۰۰ لیتر، تاکسی دوگانه سوز ۲۰۰ لیتر، موتورسیکلت ۲۵ لیتر، وانت کم‌مصرف بنزینی ۲۰۰ لیتر، وانت کم مصرف دوگانه سوز ۶۰ لیتر، وانت پرمصرف بنزینی ۳۰۰ لیتر، وانت پرمصرف دوگانه سوز ۱۲۰ لیتر و آمبولانس ۵۰۰ لیتر در ماه است.   بنا به اطلاعیه شرکت ملی پخش فراورده‌های نفتی، سهمیه کامل آبان ماه خودرو‌های شخصی از بامداد روز جمعه ۲۴ آبان ماه به کارت سوخت شخصی آن‌ها واریز شده و این سهمیه به مدت ۶ ماه قابل ذخیره است.   «ولی‌الله محمودی» روز جمعه در گفتگو با خبرنگار اقتصادی ایرنا درباره شلوغی جایگاه‌های سوخت در روز‌های اخیر افزود: طبق سنوات گذشته سهمیه‌بندی بنزین موجب دلال بازی و فروش سوخت در کنار جایگاه‌ها می‌شود که همین امر باعث هجوم مردم و شلوغی جایگاه‌ها شده است.   وی اظهارداشت: با توجه به سهمیه‌بندی و سوختن بنزین باقیمانده در کارت‌های برخی گروه‌ها همچون تاکسی‌داران، وانت‌بار‌ها و آژانس‌ها در پایان هر ماه، این گروه اقدام به فروش بنزین در اطراف جایگاه‌ها و حتی فروش دبه‌ای می‌کنند که همین امر موجب شلوغی جایگاه‌های سوخت در سراسر کشور شده است.   محمودی تصریح کرد: همچنین شلوغی در ابتدای هر ماه نیز به دلیل شارژ شدن کارت سوخت همه مشترکان است که می‌خواهند از بنزین یارانه‌ای خود استفاده کنند.   رئیس هیات امنای اتحادیه جایگاه داران کشور با تاکید براینکه جایگاه‌های سوخت آمادگی این حجم از هجوم مردم برای مصرف بنزین را ندارند، گفت: طبق تجربه گذشته سهمیه بندی بنزین، از این پس در هشت تا ۱۰ روز پایان هر ماه شاهد هجوم مردم برای استفاده از بنزین دلالی و در یک هفته ابتدای هر ماه شاهد هجوم مردم برای استفاده از کارت‌های یارانه خواهیم بود.   وی با بیان اینکه خروج برخی جایگاه‌ها از مدار بهره‌برداری به دلیل خسارت‌های وارد آمده علت شلوغی جایگاه‌های سوخت نیست، افزود: پیش از این سه هزار و ۶۰۰ جایگاه سوخت در کشور فعال بود که طی هفته گذشته تعدادی از این جایگاه از مدار سوخت رسانی خارج شده بودند، اما اکنون تعدادی از این جایگاه‌ها به مدار فعالیت بازگشته‌اند.   رئیس هیات امنای اتحادیه جایگاه داران، با اشاره به اینکه خسارت‌های جایگاه‌داران در سراسر کشور حتی در اطراف تهران زیاد بوده است، تصریح کرد: در سهمیه بندی بنزین سال ۸۶ تعداد کمی از جایگاه‌ها صدمه دید، اما اکنون در برخی نقاط کشور شاهد خسارت ۲۰ تا ۸۵ درصدی هستیم که بخش عمده این خسارت‌ها مربوط به استان‌ها و شهر‌های تهران (شهریار، قرچک ورامین، کیانشهر) بهبهان، رامهرمز، شیراز، اصفهان است.   محمودی اظهارداشت: با اقدامات صورت گرفته، تعدادی از جایگاه‌های خسارت دیده در هفته اخیر و تعدادی در هفته آینده به مدار فعالیت باز می‌گردند.   به گفته وی، بخش عمده خسارت‌ها به جایگاه در زمینه سیستم‌های هوشمند و تلمبه بوده و هیچ مشکلی در زمینه سوخت نداشته ایم.   محمودی ادامه داد: استعداد فروش هر جایگاه بنزین بستگی به منطقه و مصرف آن در جایگاه‌های تک سکویی روزانه ۴۰ هزار لیتر و در چند سکویی ۳۰۰ هزار لیتر است.   محمودی افزود: با وجود اینکه ناوگان حمل ونقل و پخش فرآورده‌های نفتی همچنان فعال هستند و ما مشکلی در تامین سوخت جایگاه‌های خود نداریم، اما سیستم هوشمند و ارایه عرضه سوخت در جایگاه‌ها ضعیف است و نمی‌تواند پاسخگوی این همه مراجعه کننده باشد، بنابراین باید تدبیری در این خصوص اندیشیده شود.   وی تجربه گذشته سهمیه‌بندی بنزین را در سنوات گذشته را متذکر شد و با بیان اینکه دو نرخی شدن بنزین موجب فساد و دلال بازی می‌شود، گفت: در سال ۸۶ با سهمیه بندی بنزین و دو نرخی شدن بنزین به ۴۰۰ و ۷۰۰ تومان و پس از آن ۷۰۰ و ۱۰۰۰ تومان چنین مشکلاتی رخ داد تا جایی که به مدت ۶ تا هفت سال جایگاه داران و شرکت ملی پخش فراورده‌های نفتی با این مشکل مواجه بودیم تا اینکه بنزین تک‌نرخی شد.   رئیس هیات امنای اتحادیه جایگاه‌داران کشور تصریح کرد: تک نرخی کردن بنزین و تعیین نرخ مناسب جلوی فساد و دلال بازی گرفته می‌شود.   انتهای پیام//    </p>
    </article>
  </body>
</html>