<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/tarsadalom/kina-fiatal-szupergazdagjai-dominaljak-a-vilag-luxuspiacat-2-1885770/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T17:26:00+00:00"/>
    <meta property="og:title" content="Kína fiatal szupergazdagjai dominálják a világ luxuspiacát"/>
    <meta property="og:description" content="A világ második legnagyobb gazdaságában egyre több a negyven év alatti szupergazdag, ami jó hír a luxuscikkek gyártóinak is."/>
  </head>
  <body>
    <article>
      <h6 class="kicker">Az Alibaba egy nap alatt akkora forgalmat generált, mint Bahrein teljes gazdasága</h6>
      <h1>Kína fiatal szupergazdagjai dominálják a világ luxuspiacát</h1>
      <address><time datetime="2019-11-22T17:26:00+00:00">22 Nov 2019, 17:26</time> by <a rel="author">Fischer Patricia</a></address>
      <h4>A világ második legnagyobb gazdaságában egyre több a negyven év alatti szupergazdag, ami jó hír a luxuscikkek gyártóinak is. Hat éven belül a világ luxuspiacának 41 százalékát adja majd Kína.</h4>
      <p>Tíz év alatt több mint ötezerszeresére nőtt a kínai kereskedelmi óriás, az Alibaba forgalma a november 11-én megtartott Singles Day (szinglik napja) eseményen: míg 2009-ben 7 millió dollárért (2,1 milliárd forint) vásároltak online a kínaiak, idén a 24 órás vásárlási láz már 38 milliárd dollárnyi (11 ezermilliárd forint) bevételt generált, már az első órában 12 milliárd dollárnyi árut tettek az online kosarakba – olvasható a Forbes magazin online kiadásában.</p>
      <p>Összehasonlításképpen: 38 milliárd dollár nagyjából Bahrein teljes gazdaságának mérete, és körülbelül kétszerese a természeti erőforrásokban bővelkedő Botswanáénak.</p>
      <p>Az Alibaba legnagyobb versenytársának, a JD.com-nak a bevételeivel együtt 60 milliárd dolláros volt a forgalom az adott napon, ez pedig nagyjából Costa Rica teljes GDP-jének felel meg. Ezeket a számokat elnézve pedig úgy tűnik, némileg eltúlzottak a kínai gazdaság lassulása miatti aggodalmak.</p>
      <p>A csillagászati összegek azt mutatják, hogy</p>
      <aside>a világ második legnagyobb gazdaságában a lakosságnak egyre nagyobb az elkölthető jövedelme. Ez pedig jó hír a luxuscikkek piacán aktív feldolgozóipari cégek és kereskedők számára, és örömteli a globális befektetőknek is.</aside>
      <p>Számos bizonyíték áll rendelkezésre, hogy a sok feszültséget okozó amerikai–kínai kereskedelmi háború ellenére a jövedelmek növekedése fenntartható – írja a Forbes.</p>
      <figure>
        <img src="https://www.vg.hu/wp-content/uploads/2019/11/felsogetty-2.jpg"/>
        <figcaption>Fotó: Getty Images</figcaption>
      </figure>
      <p>Először is,</p>
      <aside>Kínában több ultra­gazdag él, mint az Egyesült Államokban</aside>
      <p>– a svájci Credit Suisse közelmúltbeli elemzése szerint az ázsiai ország 4,4 millió milliomos hazája, ráadásul a világ legjobban kereső 10 százalékából mintegy 100 millióan élnek itt – idén először előzi meg ebben a tekintetben az Amerikai Egyesült Államokat, ahol 99 millióan élnek a legjobban keresők közül.</p>
      <p>A kínai milliomosok között természetesen ott van Jack Ma is, az Alibaba elnök-vezérigazgatója.</p>
      <p>
        <i>A <a href="https://www.vg.hu/vilaggazdasag/vilaggazdasag-magyar-vallalatok/kina-fiatal-szupergazdagjai-dominaljak-a-vilag-luxuspiacat-1883034/">teljes cikket</a> a Világgazdaság pénteki számában olvashatja</i>
      </p>
    </article>
  </body>
</html>