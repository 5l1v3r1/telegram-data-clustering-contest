<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/22/news/il_regno_unito_non_abbandona_le_isole_chagos_sono_nostre_e_ce_le_terremo_-241657838/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T17:46:00+00:00"/>
    <meta property="og:title" content="Il Regno Unito non abbandona le Isole Chagos: &quot;Sono nostre e ce le terremo&quot;"/>
    <meta property="og:description" content="Ultima colonia britannica in Africa, secondo una risoluzione Onu dovevano essere restituite ai propri abitanti entro ieri. Il leader laburista Jeremy Corbyn:"/>
  </head>
  <body>
    <article>
      <h1>Il Regno Unito non abbandona le Isole Chagos: "Sono nostre e ce le terremo"</h1>
      <h2>Ultima colonia britannica in Africa, secondo una risoluzione Onu dovevano essere restituite ai propri abitanti entro ieri. Il leader laburista Jeremy Corbyn: "Se sarò eletto, riparerò uno dei peggiori torti della storia"</h2>
      <address><time datetime="2019-11-22T17:46:00+00:00">22 Nov 2019, 17:46</time> by <a rel="author">ENRICO FRANCESCHINI</a></address>
      <p><b>LONDRA -</b> Sono l'ultima colonia britannica in Africa. Una risoluzione dell'Onu imponeva al Regno Unito di restituirla ai suoi legittimi abitanti entro ieri. "Le isole Chagos sono nostre dal 1801 e ce le terremo" risponde sprezzante il ministero degli Esteri a Londra. Ma le elezioni del 12 dicembre potrebbero cambiare le cose: se diventerà primo ministro, Jeremy Corbyn promette di "riparare uno dei peggiori torti della storia".<br/><br/>Il leader laburista lo ha annunciato stamane durante una tappa della sua campagna elettorale. "Sono coinvolto da anni nella lotta per decolonizzare le Chagos e non mi tirerò indietro se sarò io a vincere le elezioni" afferma Corbyn. Una posizione nettamente diversa da quella dell'attuale governo guidato da Boris Johnson e da tutti quelli che lo hanno preceduto.<br/><br/>Parte dell'impero britannico da due secoli, le Chagos sono un arcipelago remoto, piccolo e scarsamente popolato nell'Oceano Indiano. La nazione più vicina sono le isole Mauritius, che rivendicano il possesso delle Chagos. Una delle cui isole, Diego Garcia, ospita dagli anni '60 una base militare aerea americana in cui sono installati bombardieri strategici e che è stata usata per i voli di "rendition", il controverso trasferimento clandestino di sospetti terroristi. <br/><br/>Per questo la Gran Bretagna ha deportato l'intera popolazione e ne vieta il ritorno, in violazione delle delibere dell'Onu. E per lo stesso motivo rifiuta di rinunciare all'ultima vestigia del suo passato coloniale in Africa. Ma tutto questo potrebbe cambiare se Jeremy Corbyn conquisterà Downing Street.</p>
    </article>
  </body>
</html>