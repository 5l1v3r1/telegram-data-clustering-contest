<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chip.pl/2019/11/gamedec-polski-cyberpunk-rozgrywajacy-sie-w-warszawie/"/>
    <meta property="og:site_name" content="CHIP"/>
    <meta property="article:published_time" content="2019-11-22T17:40:42+00:00"/>
    <meta property="og:title" content="Gamedec – polski cyberpunk rozgrywający się w Warszawie"/>
    <meta property="og:description" content="Nie tylko CD Projekt RED pracuje nad cyberpunkową produkcją. Katowickie Anshar Studios przenosi do świata elektronicznej rozrywki sagę &quot;Gamedec&quot; Marcina Przybyłka. W sieci wylądował właśnie dziennik deweloperski, w którym twórcy przedstawiają Low City - najmroczniejszy dystrykt Warszawy przyszłości. Nie tylko CD Projekt RED pracuje nad cyberpunkową produkcją. Katowickie Anshar Studios przenosi do świata elektronicznej rozrywki sagę &quot;Gamedec&quot; Marcina Przybyłka. W sieci wylądował właśnie dziennik deweloperski, w którym twórcy przedstawiają Low City - najmroczniejszy dystrykt Warszawy przyszłości. „Gamedec” to rasowa gra RPG, czerpiąca garściami z fundamentów gatunku. Gracz będzie mógł toczyć tutaj złożone dyskusje, tworzyć intrygi, podejmować decyzje moralne, które wpłyną na fabułę. Główny bohater produkcji to tytułowy Gamedec, czyli specjalista zajmujący się wykrywaniem i pozbywaniem się oszustw zaimplementowanych w wirtualnych światach klientów. Akcja gry została osadzona w Warszawie z XXII wieku – czasach kiedy…"/>
  </head>
  <body>
    <article>
      <h1>Gamedec – polski cyberpunk rozgrywający się w Warszawie</h1>
      <address><time datetime="2019-11-22T17:40:42+00:00">22 Nov 2019, 17:40</time> by <a rel="author">Sylwia Zimowska</a></address>
      <p>
        <b>Nie tylko CD Projekt RED pracuje nad cyberpunkową produkcją. Katowickie Anshar Studios przenosi do świata elektronicznej rozrywki sagę "Gamedec" Marcina Przybyłka. W sieci wylądował właśnie dziennik deweloperski, w którym twórcy przedstawiają Low City - najmroczniejszy dystrykt Warszawy przyszłości.</b>
      </p>
      <p>„Gamedec” to rasowa gra RPG, czerpiąca garściami z fundamentów gatunku. Gracz będzie mógł toczyć tutaj złożone dyskusje, tworzyć intrygi, podejmować decyzje moralne, które wpłyną na fabułę. Główny bohater produkcji to tytułowy Gamedec, czyli specjalista zajmujący się wykrywaniem i pozbywaniem się oszustw zaimplementowanych w wirtualnych światach klientów. Akcja gry została osadzona w Warszawie z XXII wieku – czasach kiedy ludzie uciekają od rzeczywistości do złożonych, wirtualnych światów.</p>
      <figure>
        <iframe src="https://www.youtube.com/embed/reLal0eWLYU" width="640" height="360" data-service="Youtube" scrolling="no"/>
      </figure>
      <p>W powyższym dzienniku deweloperskim możemy zobaczyć jedną z dzielnic gry – Low City.</p>
      <p>– <i>Low City zaczyna się tam, gdzie nawet w słoneczny dzień jest na tyle ciemno, że bez sztucznego światła sobie nie poradzisz. Ceny apartamentów spadają, linie Public Transport Tubes się kończą, a pojawiają się przystanki aurocarów. </i><i>Im niżej, tym gęstość zaludnienia się zmniejsza. Na samym dole, zwanym RoU (Roof of the Under) znajdują się zarówno miejsca opuszczone jak i okolice, gdzie tętni życie.</i></p>
      <p><i>Jeśli staniesz na najniższym chodniku Low City i spojrzysz sto pięćdziesiąt metrów w dół, zobaczysz zasnute mgłą i kurzem ruiny starej Warszawy. To Undercity. Mieszkają tam dzikusy, które odrzuciły cywilizowane życie, oraz nieprzyjemne stwory – na przykład jadowite nietoperze czy toksyczne, zmutowane szczury</i>.<i> Przed tymi atrakcjami chronią Low City boje CKM. Jeśli dostrzegą zbliżającego się nietoperza czy szczura pnącego się po którejś z wież, otwierają ogień i usuwają zagrożenie.</i></p>
      <p><i>Różnice temperatur między Low i Mid City mogą powodować anomalie pogodowe – na przykład brudne deszcze wywołane skraplaniem się pary wodnej pod chodnikami Mid City – </i>czytamy w materiale prasowym.</p>
      <figure>
        <img src="https://www.chip.pl/uploads/2019/11/4JCYSkMiOzSAp4Z9U0n6x1fQEgpMQzN3.jpg"/>
        <figcaption>W grze odwiedzimy wirtualne światy (fot. Steam)</figcaption>
      </figure>
      <p>Produkcja powstaje przy współpracy z Marcinem Przybyłkiem, autorem pięciotomowej sagi „Gamedec”. Grę można dodać już do <a href="https://store.steampowered.com/app/917720/Gamedec/">listy życzeń na Steamie</a>. W ten tytuł zagramy już w 2020 roku. Dokładana data premiery nie została ujawniona. Anshar Studios wypuściło na rynek takie gry jak „Detached” oraz  „Bee Simulator”. | CHIP</p>
      <p>1 +1 +3</p>
    </article>
  </body>
</html>