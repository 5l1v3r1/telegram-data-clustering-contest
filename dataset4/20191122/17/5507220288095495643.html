<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188095/"/>
    <meta property="og:site_name" content="Janam TV"/>
    <meta property="article:published_time" content="2019-11-22T17:04:17+00:00"/>
    <meta property="og:title" content="കേരളാ സര്‍വ്വകലാശാലയിലെ മോഡറേഷന്‍ തട്ടിപ്പ്; കമ്പ്യൂട്ടര്‍ സെല്‍ ഡയറക്ടറെ സസ്‌പെന്‍ഡ് ചെയ്തു"/>
    <meta property="og:description" content="തിരുവനന്തപുരം: കേരളാ സര്‍വ്വകലാശാലയിലെ മോഡറേഷന്‍ തട്ടിപ്പുമായി ബന്ധപ്പെട്ട് കമ്പ്യൂട്ടര്‍ സെല്‍ മേധാവിയെ സസ്‌പെന്‍ഡ് ചെയ്തു. ഡോ വിനോദ് ചന്ദ്രനെയാണ് കേരളാ"/>
  </head>
  <body>
    <article>
      <h1>കേരളാ സര്‍വ്വകലാശാലയിലെ മോഡറേഷന്‍ തട്ടിപ്പ്; കമ്പ്യൂട്ടര്‍ സെല്‍ ഡയറക്ടറെ സസ്‌പെന്‍ഡ് ചെയ്തു</h1>
      <address><time datetime="2019-11-22T17:04:17+00:00">22 Nov 2019, 17:04</time> by <a rel="author">Janam TV Web Desk</a></address>
      <p>തിരുവനന്തപുരം: കേരളാ സര്‍വ്വകലാശാലയിലെ മോഡറേഷന്‍ തട്ടിപ്പുമായി ബന്ധപ്പെട്ട് കമ്പ്യൂട്ടര്‍ സെല്‍ മേധാവിയെ സസ്‌പെന്‍ഡ് ചെയ്തു. ഡോ വിനോദ് ചന്ദ്രനെയാണ് കേരളാ സര്‍വ്വകലാശാല സിന്‍ഡിക്കേറ്റ് സസ്‌പെന്‍ഡ് ചെയ്തത്. സോഫ്റ്റ് വെയര്‍ പുതുക്കണമെന്ന് നിര്‍ദ്ദേശിച്ചിട്ടും അത് പരിശോധിക്കാത്തതിനാലാണ് നടപടി.</p>
      <p>2016 മുതല്‍ 2019 വരെ ബിരുദ പരീക്ഷ എഴുതിയവര്‍ക്കാണ് മാര്‍ക്ക് അധികം ലഭിച്ചത്. കമ്പ്യൂട്ടര്‍ സയന്‍സ്, കമ്പ്യൂട്ടര്‍ ആപ്ലിക്കേഷന്‍, ബിബിഎ എന്നിങ്ങനെ 30 തൊഴിലധിഷ്ഠിത കോഴ്‌സുകളിലെ മാര്‍ക്കുകളിലാണ് തിരിമറി നടന്നത്. പരീക്ഷയ്ക്ക് ശേഷം പാസ് ബോര്‍ഡ് നിശ്ചയിച്ച മോഡറേഷന്‍ മാര്‍ക്കിലും അധികം മാര്‍ക്ക് സര്‍വ്വകലാശാല സോഫ്റ്റ് വെയര്‍ വഴി നല്‍കുകയായിരുന്നു.</p>
      <p>സോഫ്റ്റ് വെയര്‍ പിഴവ് മൂലമാണ് അധികം മാര്‍ക്ക് നല്‍കിയതെന്നാണ് പ്രോ വൈസ് ചാന്‍സലറുടെ നേതൃത്വത്തിലുള്ള സാങ്കേതിക വിദഗ്ധരടങ്ങുന്ന സമിതിയുടെ കണ്ടെത്തല്‍. ബോധപൂര്‍വ്വം കൃത്രിമം നടന്നിട്ടില്ലെന്നും ചില പരീക്ഷകളുടെ മോഡറേഷന്‍ മാര്‍ക്ക് കുറയുകയാണ് ചെയ്തതെന്നും സമിതി കണ്ടെത്തി. സോഫ്റ്റ് വെയറിലെ അപാകത ശ്രദ്ധയില്‍ പെട്ടിട്ടും നടപടി സ്വീകരിക്കാത്തതിനാലാണ് കമ്പ്യൂട്ടര്‍ സെല്‍ ഡയറക്ടറെ സസ്‌പെന്‍ഡ് ചെയ്തത്.</p>
    </article>
  </body>
</html>