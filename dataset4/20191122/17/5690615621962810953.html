<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837292-nastupnogo-roku-proekti-molodikh-vchenikh-profinansuyut-na-100-mln-grn"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T17:33:00+00:00"/>
    <meta property="og:title" content="Наступного року проекти молодих вчених профінансують на 100 млн грн - МОН"/>
    <meta property="og:description" content="КИЇВ. 22 листопада. УНН. Наступного року Міністерство освіти і науки України профінансує майже 200 проектів молодих вчених на 100 млн грн. Про це повідомляє …"/>
  </head>
  <body>
    <article>
      <h1>Наступного року проекти молодих вчених профінансують на 100 млн грн - МОН</h1>
      <address><time datetime="2019-11-22T17:33:00+00:00">22 Nov 2019, 17:33</time> by <a rel="author">Дар'я Панченко</a></address>
      <p><b>КИЇВ. 22 листопада. УНН</b>. Наступного року Міністерство освіти і науки України профінансує майже 200 проектів молодих вчених на 100 млн грн. Про це повідомляє <b>УНН</b> з посиланням на пресслужбу МОН.</p>
      <p>"На 2020 рік МОН профінансує наукові проекти молодих вчених на рекордну суму — 100 млн грн. Це буде 199 робіт — 152 перехідні з минулих років та 47 нових. Їхній перелік затвердила відповідна Конкурсна комісія", - йдеться у повідомленні.</p>
      <p>Вказано, що на нові проекти виділять 30 мільйонів гривень, а проекти з минулих років – 70 мільйонів гривень. Конкурс розпочався з 2016 року, і був орієнтований на молодих вчених. Тоді його бюджет був 12 мільйонів гривень.</p>
      <p>"Поступово ця сума зростала, але на наступний рік ми змогли закласти рекордний бюджет конкурсу — 100 млн гривень. За ці кошти ми підтримаємо майже 200 проектів молодих науковців. Тобто зростає не тільки кількість профінансованих робіт, а й бюджет кожного обраного проєкту", – повідомила міністр освіти і науки Ганна Новосад, яка є головою Конкурсної комісії.</p>
      <p>Зазначається, що молоді вчені подали на конкурс до МОН 316 проєктів, які оцінювала експертна рада за напрямками конкурсу, яких було 11. Кожен проект оцінювало 5 експертів.</p>
      <p>"За результатами експертизи ми побачили досить позитивну тенденцію. Так, 2016 року МОН отримало 439 проектів від молодих вчених. З них високого рівня були 32 роботи, а низького — 48. Зараз же з 316 проектів уже 78 були високого рівня, а 14 — низького. Тобто молоді вчені сприйняли цей формат і зрозуміли, що роботи низької якості не мають шансів одержати підтримку. Конкурс об'єднує тих, хто хоче робити справді якісну науку, і підтримує кращих", — розповів перший заступник міністра освіти і науки Юрій Полюхович, який очолює Експертну раду.</p>
      <p>Повідомляється, що фінансування відібраних проектів почнеться з наступного року.</p>
      <p>Найбільше нових робіт було відібрано за напрямками:<br/>• нові технології виробництва матеріалів, їх оброблення, з'єднання, контролю якості; матеріалознавство; наноматеріали та нанотехнології (9 проектів);<br/>• нові технології екологічно чистого виробництва та будівництва, охорони навколишнього природного середовища, видобутку та переробки корисних копалин; хімічні процеси та речовини в екології; раціональне природокористування (7 проектів);<br/>• економічні перетворення; демографічні зміни та благополуччя суспільства (7 проектів).</p>
      <p>Нагадаємо, до 16 грудня <a href="https://www.unn.com.ua/uk/news/1837261-do-16-grudnya-pidgotuyut-zakonoproekt-schodo-reformi-nan-ukrayini">підготують законопроект</a> щодо реформи НАН України.</p>
    </article>
  </body>
</html>