<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23508086-bolivia-ministrul-interne-acuzat-evo-morales-terorism.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T17:46:00+00:00"/>
    <meta property="og:title" content="Bolivia: Ministrul de Interne l-a acuzat pe Evo Morales de ”terorism”"/>
    <meta property="og:description" content="Guvernul interimar din Bolivia l-a acuzat vineri pe fostul președinte Evo Morales, aflat în exil în Mexic, de ”rebeliune și terorism”, pentru că și-a incitat partizanii să"/>
  </head>
  <body>
    <article>
      <h1>Bolivia: Ministrul de Interne l-a acuzat pe Evo Morales de ”terorism”</h1>
      <address><time datetime="2019-11-22T17:46:00+00:00">22 Nov 2019, 17:46</time> by <a rel="author">N.O.</a></address>
      <p><b>Guvernul interimar din Bolivia l-a acuzat vineri pe fostul președinte Evo Morales, aflat în exil în Mexic, de ”rebeliune și terorism”, pentru că și-a incitat partizanii să creeze blocaje în jurul orașului La Paz, relatează AFP. <br/></b><br/>”Cerem pedeapsa maximă pentru rebeliune și terorism”, a spus ministrul de Interne, Arturo Murillo, mass-mediei la ieșirea din Parchetul General. <br/><br/>Evo Morales a primit azil politic în Mexic, după ce a demisionat pe 10 noiembrie din funcția de președinte al Boliviei după trei săptămâni de proteste violente. <br/><br/>Țara sud-americană a fost cuprinsă de neliniște în momentul în care Morales a fost numit învingătorul alegerilor din 20 octombrie. Oponenții săi au susținut că rezultatele au fost fraudate, iar Carlos Mesa, contracandidatul lui Morales în ultimele alegeri, a cerut organizarea unui nou vot.</p>
    </article>
  </body>
</html>