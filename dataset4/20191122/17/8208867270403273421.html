<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/22/news/regno_unito_stupro_condannati_sette_anni_e_mezzo_due_italiani-241655260/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T17:01:00+00:00"/>
    <meta property="og:title" content="Regno Unito, condannati a sette anni e mezzo i due italiani che stuprarono una giovane in discoteca"/>
    <meta property="og:description" content="La violenza sessuale avvenuta a Londra in un nightclub di Soho nel 2017 ai danni di una ragazza di 23 anni. Secondo i due uomini si trattava di rapporto"/>
  </head>
  <body>
    <article>
      <h1>Regno Unito, condannati a sette anni e mezzo i due italiani che stuprarono una giovane in discoteca</h1>
      <h2>La violenza sessuale avvenuta a Londra in un nightclub di Soho nel 2017 ai danni di una ragazza di 23 anni. Secondo i due uomini si trattava di rapporto consensuale</h2>
      <address>
        <time datetime="2019-11-22T17:01:00+00:00">22 Nov 2019, 17:01</time>
      </address>
      <p>Ferdinando Orlando, 25 anni, e Lorenzo Costanzo, 26 anni, sono stati condannati entrambi a sette anni e mezzo di carcere per lo stupro di una donna di 23 anni in un nightclub di Soho, a Londra, avvenuto il 26 febbraio del 2017. Lo riporta <i>Sky News</i>. <a href="https://www.repubblica.it/esteri/2019/10/16/news/londra_condannati_per_stupro_due_ragazzi_italiani-238698729/?ref=search">A ottobre erano stati giudicati colpevoli</a> ma il giudice aveva deciso che i due potevano rimanere in libertà in attesa di conoscere l'entità della pena.<br/><br/>I due italiani avevano incontrato la ragazza sulla pista da ballo del Toy Room ad Argyll Street, intorno alle due del mattino. Entrambi avevano iniziato ad avvicinare la 23enne. Le telecamere di sicurezza del locale mostrarono che la giovane era visibilmente ubriaca. Due minuti dopo il primo incontro, i due italiani portarono la donna in uno sgabuzzino e la violentarono. I due, che avevano ripreso le immagini dello stupro con un telefono cellulare, avevano sostenuto che si era trattato di un rapporto consensuale.<br/><br/>La vittima fu trovata nella toilette del locale un'ora dopo e accompagnata a casa da una coppia francese. La sua coinquilina la trovò in uno stato tale da dover chiamare un'ambulanza. In ospedale, la giovane donna venne operata per le lesioni riportate.<br/><br/>All'epoca dei fatti i due frequentavano a Londra un master postlaurea in Diritto internazionale e business Management. Durante il processo a ottobre, era stato proiettato il video di una camera di sorveglianza ripreso dopo l'accaduto che mostra i due ridere, congratularsi a vicenda e darsi il cinque. </p>
    </article>
  </body>
</html>