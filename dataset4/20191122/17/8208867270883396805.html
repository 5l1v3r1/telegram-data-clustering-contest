<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/2019/11/22/news/juve_e_lazio_di_corsa_verso_natale_8_gare_in_un_mese-241655275/?ref=RHPPRT-BS-I0-C4-P1-S1.4-T1"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T17:04:00+00:00"/>
    <meta property="og:title" content="Di corsa verso Natale, Juve e Lazio fanno gli straordinari: 8 gare in un mese"/>
    <meta property="og:description" content="I campioni d'Italia e i biancocelesti, impegnati nella finale di Supercoppa a Riad, giocheranno più di tutti. Ma un ciclo intenso fino al 22"/>
  </head>
  <body>
    <article>
      <h1>Di corsa verso Natale, Juve e Lazio fanno gli straordinari: 8 gare in un mese</h1>
      <h2>I campioni d'Italia e i biancocelesti, impegnati nella finale di Supercoppa a Riad, giocheranno più di tutti. Ma un ciclo intenso fino al 22 dicembre attende anche Atalanta, Inter, Napoli, Roma e Sassuolo, in campo 7 volte</h2>
      <address><time datetime="2019-11-22T17:04:00+00:00">22 Nov 2019, 17:04</time> by <a rel="author">JACOPO MANFREDI</a></address>
      <p><b>ROMA</b> - Tutti di corsa verso Natale. Dopo aver preso una boccata d'ossigeno, grazie alla pausa per le nazionali, i club di serie A si rimettono in marcia verso un altro intenso ciclo di un mese prima della sosta di Capodanno. In 30 giorni saranno condensate 5 giornate di campionato (più un recupero, Brescia-Sassuolo in programma il 18 dicembre), gli ultimi 2 turni delle fasi a gironi di Champions ed Europa League, la finale di Supercoppa a Riad, il 4° turno di Coppa Italia.</p>
      <h3>Juve e Lazio, 8 partite in un mese</h3>
      <p>Le squadre che, inevitabilmente, giocheranno di più saranno <a href="https://www.repubblica.it/sport/calcio/serie-a/2019/11/05/news/supercoppa_juventu_lazio_in_arabia_stadio_aperto_a_donne-240304855/">le due finaliste di Supercoppa</a>, ovvero <b>Juventus</b> e <b>Lazio</b>: 8 partite a testa. Il calendario più ostico, sulla carta, lo hanno i bianconeri che, prima di volare in Arabia Saudita, dovranno affrontare le insidiose trasferte in casa di Atalanta, Lazio, Leverkusen e Sampdoria, sfidare allo Stadium l'Atletico Madrid. I biancocelesti, oltre al doppio confronto con la Juve, dovranno giocarsi le ultime <a href="https://www.repubblica.it/sport/calcio/serie-a/lazio/2019/11/07/news/lazio-celtic_1-2_beffa_ntcham_nel_finale_biancocelesti_quasi_fuori-240534576/">speranze di qualificazione in Europa league</a> contro Cluj ed, eventualmente, Rennes poi, a dicembre, dovranno affrontare due ostiche partite, a Brescia e a Cagliari.</p>
      <h3>Calendario duro per Atalanta, Inter e Roma</h3>
      <p>Dovrà fare gli straordinari l'<b>Atalanta</b> che, <a href="https://www.repubblica.it/sport/calcio/serie-a/atalanta/2019/11/22/news/atalanta_gasperini_juve_forte_anche_senza_ronaldo_divario_e_aumentato_-241648202/">dopo la Juve sabato</a>, è attesa da due match dispendiosissimi in Champions contro Dinamo Zagabria e Shakhtar Donetsk (in Ucraina) e poi ha in vista due derby lombardi: il primo (30 novembre) a Brescia, il secondo (22 dicembre) a Bergamo con il Milan. <a href="https://www.repubblica.it/sport/calcio/serie-a/inter/2019/11/22/news/dal_rapporto_con_conte_all_intesa_con_zhang_e_marotta_il_metronomo_dell_inter-241655166/">Un ciclo intenso attende anche l'<b>Inter</b></a> che, dopo aver fatto visita al Torino, deve volare a Praga a far punti contro lo Slavia. Quindi, tra il 6 e il 10 dicembre, ospita Roma e Barcellona e, infine, vola a Firenze. Il <b>Napoli</b> ha gli incontri più impegnativi nei prossimi 6 giorni: prima al Meazza col Milan e poi ad Anfield contro il Liverpool. L'ultima italiana impegnata nelle coppe, la <b>Roma</b>, ha 4 gare intense in 15 giorni: 3 di fila in trasferta contro Istanbul Basaksehir, Verona e Inter e poi il Wolfsberger in casa. Difficile si presenta anche la gara a Firenze prima di Natale.</p>
      <h3>Spal e Lecce, tante sfide salvezza e lo scontro diretto in coppa</h3>
      <p>Come le squadre impegnate in Europa, scende in campo 7 volte pure il <b>Sassuolo</b> che, nell'ordine, affronta Lazio, Juve, Perugia (coppa), Cagliari, Milan, Brescia (recupero) e Napoli. La <b>Spal</b> ha due match interni con altrettante dirette concorrenti (Genoa e Brescia) inframezzati dalla sfida da dentro o fuori con un'altra rivale nella corsa salvezza, il Lecce. Poi, come se non bastasse, è di scena sui terreni di Inter, Roma e Torino. Simile è anche il calendario dello stesso <b>Lecce</b> che, prima della gara a eliminazione diretta al Mazza, sfida Cagliari (in casa) e Fiorentina (fuori) e poi ha altri tre match da non fallire contro Genoa, Brescia e Bologna. Gioca 6 volte anche il <b>Brescia</b>: dopo le complicate gare con Roma e Atalanta, ha tre gare salvezza in 10 giorni (Spal, Lecce e Sassuolo) e poi chiude a Parma.</p>
      <h3>Incontri impegnativi per Udinese e Bologna</h3>
      <p>Si prospettano giorni difficili per il <b>Bologna</b> che, dopo il derby col Parma, vola prima a Napoli e poi a Udine (per la coppa). Quindi ospita Milan e Atalanta. Malgrado il vantaggio di disputare la sfida da dentro o fuori al Friuli, l'<b>Udinese</b> non può certo sorridere visto che, prima del Bologna, ha Sampdoria e Lazio e poi è attesa da Napoli, Juve e Cagliari.  In salita appare pure il cammino del <b>Parma</b> che gioca lontano dal Tardini contro Bologna, Sampdoria e Napoli e poi in casa contro Milan e Frosinone (coppa).</p>
      <h3>Cagliari-Samp si giocherà 2 volte nel giro di 3 giorni</h3>
      <p>Per uno strano scherzo del destino <b>Cagliari</b> e <b>Sampdoria</b> si ritroveranno di fronte alla Sardegna Arena nel giro di appena 3 giorni, prima in campionato e poi in coppa. I doriani avranno un momento intenso anche tra il 14 e il 18 dicembre visto che prima dovranno affrontare il derby e poi ospitare a Marassi la Juve. Il <b>Genoa</b> ha gli scontri diretti salvezza in trasferta con Spal e Lecce in mezzo alla sfida interna con l'Ascoli. Poi è atteso dal derby con la Samp seguito dalla quasi proibitiva trasferta a Milano con l'Inter. La <b>Fiorentina</b>, infine, dopo il match al Franchi col Cittadella, ha un trittico durissimo: Torino (fuori), Inter e Roma (in casa).</p>
    </article>
  </body>
</html>