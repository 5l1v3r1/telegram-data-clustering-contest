<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/kakokairia-erchetai-o-giryonis-me-kataigides-kai-thyellodeis-anemoys-video/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-22T17:39:06+00:00"/>
    <meta property="og:title" content="Κακοκαιρία: Έρχεται ο «Γηρυόνης» με καταιγίδες και θυελλώδεις ανέμους (video)"/>
    <meta property="og:description" content="Βελτίωση θα παρουσιάσει ο καιρός το Σάββατο, μετά το έντονο κύμα κακοκαιρίας που έπληξε την ανατολική Ελλάδα, ωστόσο θα χαλάσει και πάλι την Κυριακή."/>
  </head>
  <body>
    <article>
      <h1>Κακοκαιρία: Έρχεται ο «Γηρυόνης» με καταιγίδες και θυελλώδεις ανέμους (video)</h1>
      <address>
        <time datetime="2019-11-22T17:39:06+00:00">22 Nov 2019, 17:39</time>
      </address>
      <p>Βελτίωση θα παρουσιάσει ο <a href="https://neaselida.gr/tag/keros/"><b>καιρός</b></a> το Σάββατο, μετά το έντονο κύμα <a href="https://neaselida.gr/tag/kakokeria/"><b>κακοκαιρίας</b> </a>που έπληξε την ανατολική Ελλάδα, ωστόσο θα χαλάσει και πάλι την Κυριακή.</p>
      <p>Ένα νέο έντονο κύμα κακοκαιρίας, ο <b>«Γηρυόνης»</b>, όπως ονομάστηκε από τη μετεωρολογική υπηρεσία meteo του <b>Εθνικού Αστεροσκοπείου Αθηνών</b> κατά το αρχαίο μυθικό ον, αναμένεται από τις βραδινές ώρες της Κυριακής και από τα δυτικά, να επηρεάσει την Ελλάδα.</p>
      <p>Τα κύρια χαρακτηριστικά του θα είναι οι <b>ισχυρές βροχές και καταιγίδες</b> και οι πολύ θυελλώδεις <b>άνεμοι</b> νοτιοανατολικών διευθύνσεων.</p>
      <p>Τη <b>Δευτέρα</b> θα επηρεαστεί το σύνολο της χώρας και την <b>Τρίτη</b> κυρίως τα ανατολικά και νότια τμήματα, ενώ εκτιμάται ότι συνολικά θα πέσουν σημαντικές ποσότητες βροχής, ικανές να δημιουργήσουν κατά τόπους προβλήματα.</p>
      <p>Το Σάββατο αναμένονται κατά περιόδους <b>αυξημένες νεφώσεις</b> σε ολόκληρη σχεδόν τη χώρα, με λίγες βροχές τοπικού χαρακτήρα, κυρίως στα δυτικά, στα βόρεια και στο Ανατολικό Αιγαίο, καθώς επίσης <b>πιθανές μεμονωμένες καταιγίδες</b> κυρίως πάνω από τη θάλασσα. Τις νυκτερινές και πρώτες πρωινές ώρες, η ορατότητα σε πολλές περιοχές θα είναι περιορισμένη και θα σχηματιστούν τοπικές ομίχλες.</p>
      <p>Η<b> θερμοκρασία</b> θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 5 έως 15, στην Ήπειρο από 7 έως 19 βαθμούς, στην Κεντρική Ελλάδα από 6 έως 18, στη Δυτική και Νότια Ελλάδα από 10 έως 19 βαθμούς, στα υπόλοιπα ηπειρωτικά από 8 έως 20, στα νησιά του Ιονίου από 12 έως 19 βαθμούς, και στα νησιά του Αιγαίου και στην Κρήτη από 11 έως 21 βαθμούς Κελσίου.</p>
      <p>Οι <b>άνεμοι</b> στο Αιγαίο θα πνέουν από διάφορες διευθύνσεις με εντάσεις έως 4 μποφόρ, ενώ στα βορειότερα πελάγη θα επικρατήσουν ανατολικοί βορειοανατολικοί άνεμοι εντάσεων 4 έως 5 μποφόρ. Στο Ιόνιο οι άνεμοι θα πνέουν νοτιοανατολικοί ασθενείς έως μέτριοι, 3 με 5 μποφόρ, και από τις βραδινές ώρες ισχυροί 6 μποφόρ, με περαιτέρω σημαντική ενίσχυση τη νύχτα προς Κυριακή.</p>
      <p>Στην <b>Αττική</b> αναμένονται κατά περιόδους αυξημένες νεφώσεις με πιθανότητα πρόσκαιρων <b>ασθενών βροχών</b>. Οι άνεμοι θα πνέουν ανατολικοί βορειοανατολικοί με εντάσεις έως 4 μποφόρ. Η θερμοκρασία στην πόλη της Αθήνας θα κυμανθεί από 12 έως 18 βαθμούς.</p>
      <p>Στη Θεσσαλονίκη αναμένονται νεφώσεις με ασθενείς τοπικές βροχές, κυρίως τις πρωινές ώρες. Τη νύκτα και νωρίς το πρωί η ορατότητα θα είναι περιορισμένη. <b>Οι άνεμοι θα πνέουν από ανατολικές διευθύνσεις ασθενείς</b> έως σχεδόν μέτριοι, 3 με 4 μποφόρ. Η θερμοκρασία στο κέντρο της πόλης θα κυμανθεί από 9 έως 14 βαθμούς.</p>
      <h3>Τι λένε οι μετεωρολόγοι</h3>
      <p>Σύμφωνα με τον <a href="https://neaselida.gr/tag/meteorologos/"><b>μετεωρολόγο</b></a> Θοδωρή Κολυδά, από το μεσημέρι της Κυριακής αναμένεται μεταβολή του <b>καιρού</b>, από τα δυτικά, με βροχές και καταιγίδες, που σταδιακά θα ενταθούν.</p>
      <p>Τα <b>φαινόμενα</b> θα είναι κατά τόπους έντονα στη δυτική και τη νότια χώρα και εκτός από τη δυτική Ελλάδα, θα επηρεαστούν επίσης οι δυτικές Κυκλάδες και η περιοχή της Κρήτης.</p>
      <h3>Χιονοπτώσεις στα ορεινά τη Δευτέρα</h3>
      <p>Όλο αυτό το σύστημα, μέσα στη Δευτέρα, <b>θα επεκταθεί ανατολικότερα</b> και θα επηρεάσει σχεδόν όλη τη χώρα, με τα περισσότερα φαινόμενα στα κεντρικά και στα νότια.</p>
      <p>Επίσης, δεν θα λείψουν κάποιες <b>παροδικές χιονοπτώσεις</b> στα ορεινά ηπειρωτικά, σε μεγάλο, όμως, υψόμετρο, λόγω των νοτιάδων, οι οποίοι θα είναι αρκετά ενισχυμένοι και τοπικά, θα είναι θυελλώδεις και θα φτάνουν και τα <b>οκτώ μποφόρ</b> στα πελάγη.</p>
      <p>Πιο ενισχυμένοι θα είναι οι άνεμοι στο <b>Αιγαίο</b>, όπου θα φτάνουν «γεμάτα» τα οκτώ μποφόρ, ενώ στο Ιόνιο θα αρχίσουν σταδιακά να στρέφονται σε <b>βοριάδες</b> και μέσα στη Δευτέρα, στη δυτική Ελλάδα, ο καιρός θα αρχίσει να παρουσιάζει βελτίωση.</p>
      <p>Την Τρίτη, ο άστατος<b> καιρός</b> θα διατηρηθεί μόνο στις ανατολικές περιοχές, με μικρή κάμψη της θερμοκρασίας.</p>
      <figure>
        <iframe src="https://www.youtube.com/embed/HOQM-U2C1EM" width="696" height="392" data-service="Youtube" scrolling="no"/>
      </figure>
      <related>
        <a href="https://neaselida.gr/ellada/kakokairia-eikones-apokalypsis-apokleismeni-i-thasos-video/"/>
      </related>
    </article>
  </body>
</html>