<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426313/tholo-to-topio-gia-th-sezon-toy-2020"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T17:30:01+00:00"/>
    <meta property="og:title" content="Θολό το τοπίο για τη σεζόν του 2020"/>
    <meta property="og:description" content="Δεν είναι απολύτως ξεκάθαρο ακόμη το τοπίο, αναφορικά με την έκβαση της επόμενης τουριστική σεζόν."/>
  </head>
  <body>
    <article>
      <h1>Θολό το τοπίο για τη σεζόν του 2020</h1>
      <address>
        <time datetime="2019-11-22T17:30:01+00:00">22 Nov 2019, 17:30</time>
      </address>
      <p>
        <b>Δεν είναι απολύτως ξεκάθαρο ακόμη το τοπίο, αναφορικά με την έκβαση της επόμενης τουριστική σεζόν.</b>
      </p>
      <p>Μιλώντας στον “Sky Ρόδου” ο πρόεδρος της Πανελλήνιας Ομοσπονδίας Ξενοδόχων (ΠΟΞ) κ. Γρηγόρης Τάσσιος τόνισε υπάρχει καλή διάθεση από πλευράς άλλων εταιρειών, να αυξήσουν τις αεροπορικές θέσεις και τα σλoτς ανά αεροδρόμιο για να καλυφθεί το κενό που δημιουργήθηκε από την κατάρρευση του τουριστικού οργανισμού Thomas Cook.</p>
      <p>«Υπάρχει ενδιαφέρον από αεροπορικές εταιρείες, για να καλύψουν το κενό. Ωστόσο δεν υπάρχει ο αριθμός των αεροσκαφών για τις ανάγκες. Η αγορά αναμορφώνεται και μπαίνουν μεγάλοι παίκτες του τουρισμού, σε ό,τι αφορά τη Βρετανική αγορά. Σε ό,τι αφορά τις άλλες εθνικότητες οι αγορές είναι παγωμένες. Στο Μάρτιο θα έχουμε πιο ξεκάθαρη εικόνα», δήλωσε ο κ. Τάσσιος.<br/>Σε ερώτηση σχετικά με τις κρατήσεις στα ξενοδοχεία ο κ. Τάσσιος δήλωσε πως γίνονται μεν αλλά συγκρατημένα.</p>
      <p>Δεν υπάρχει ακόμη αναπλήρωση των κρατήσεων του τουριστικού οργανισμού Thomas Cook. Τα προηγούμενα χρόνια είχαμε κάποια δεδομένα από τον συγκεκριμένο τουριστικό οργανισμό είτε από την Αγγλία ή τη Γερμανία. Αυτά δεν έχουν επανέλθει σε σχέση με τις κρατήσεις από άλλους τουριστικούς οργανισμούς. Συνεπώς ακόμη έχουμε δρόμο μπροστά μας για να δούμε κατά πόσο θα καλυφθεί το κενό. Ζήτηση μπορεί να υπάρχει. Το θέμα είναι να αντίστοιχα υπάρχουν και αεροπορικές θέσεις και η δυνατότητα από τους υπόλοιπους παίκτες να ανταποκριθούν για να έρθουν στην Ελλάδα», τόνισε ο κ. Τάσσιος.<br/>Όσο για τα μέτρα που είχε εξαγγείλει η κυβέρνηση για τη στήριξη των επιχειρήσεων που επλήγησαν από την πτώχευση του τουριστικού οργανισμού Thomas Cook ο κ. Τάσσιος δήλωσε:</p>
      <p>«Περιμένουμε ακόμη το υπουργείο Οικονομικών για να μας δώσει δύο απαντήσεις σε βασικά θέματα. Το ένα είναι να έχουμε απαλλαγή της συγκεκριμένης απώλειας τζίρου από τη χρήση του 2019, σε ό,τι αφορά τις φορολογικές δηλώσεις των επιχειρήσεων. Υπάρχει ακόμη περιθώριο να γίνει αυτό. Το θέμα είναι σημαντικό γιατί υπάρχουν πάρα πολλά ξενοδοχεία και η ζημιά που θα υποστούν μεγάλη. Το δεύτερο ζήτημα είναι τι θα γίνει με τον ΦΠΑ που δεν εισπράχθηκε για την τιμολόγηση προς τον Thomas Cook. Eίναι ξεκάθαρο ότι υπάρχει ένα νομικό πλαίσιο, που δίνει σε όλους μας τη δυνατότητα να διεκδικήσουμε επιστροφή ΦΠΑ με αποφάσεις του ΣτΕ το Φεβρουάριο του 2019. Μας δημιουργούν αισιοδοξία οι ανακοινώσεις, του υπουργού Ανάπτυξης κ. Τσακίρη στη Θεσσαλονίκη. Τόνισε πως μέσω κάποιων προγραμμάτων μπορούμε να έχουμε κάποια κεφάλαια κίνησης άτοκα.Αναμένεται αυτό να το δούμε στην πράξη και να το υλοποιήσουν και οι τράπεζες. Αυτό είναι πολύ θετικό εφόσον προκύψει».</p>
      <p>Σε ό,τι αφορά το φορολογικό νομοσχέδιο ο κ. Τάσσιος δήλωσε:<br/>«Όλο το επιχειρείν έχει θετικά στοιχεία να δείξει για τα συγκεκριμένο νομοσχέδιο. Είναι βασικό ότι μειώνεται η φορολογία, ο φόρος από τα μερίσματα».</p>
      <p>Οι ξενοδόχοι, όπως τόνισε ο πρόεδρος της ΠΟΞ, μετά το φορολογικό νομοσχέδιο τελούν σε αναμονή για να δουν τι θα γίνει με τον αιγιαλό.</p>
      <p>«Αυτό μας καίει ως ξενοδοχεία. Μας ενδιαφέρει δηλαδή, να δούμε τις νέες ρυθμίσεις που θα φέρει η κυβέρνηση σε ό,τι αφορά τη χρήση του αιγιαλού και του παλαιού κατ’ επέκταση. Εκεί εστιάζουμε την προσοχή μας. Έχουμε στείλει συγκεκριμένο υπόμνημα στον κ. Απόστολο Βεσυρόπουλο που είναι ο αρμόδιος υφυπουργός για τη δημόσια περιουσία. Το πιο βασικό μας αίτημα είναι η παραχώρηση εφόσον υπάρχει ομορότητα με τον αιγιαλό να γίνεται με βάση τον αριθμό των κλινών και την άδεια του ξενοδοχείου. Αυτό υπήρχε και πολύ παλαιότερα. Εμείς ζητάμε για παράδειγμα ένα ξενοδοχείο που μπορεί να έχει 1000 τετραγωνικά ομορότητας σε μια παραλία και εξυπηρετεί 2.000 κόσμο να μπορεί να την καλύψει όλη πληρώνοντας έξτρα όσα χρήματα πρέπει», τόνισε ο κ. Τάσσιος και πρόσθεσε πως θα πρέπει να εξεταστούν προσεκτικά οι περιπτώσεις των ξενοδοχείων που είναι όμορα με παραλίες αλλά ο αιγιαλός χαράχθηκε μετά την ανέγερσή τους.</p>
      <p>Όπως τόνισε ο κ. Τάσσιος, σημαντικό ζήτημα είναι επίσης το χωροταξικό του τουρισμού.<br/>«Πάμε στη δεύτερη φάση της μελέτης του για να δούμε που καταλήγει σε ένα πρώτο πλαίσιο. Μέσα στο 2020 θα έχουμε την ψήφιση του για να ξέρουμε τελικά και που κτίζουμε και τι», τόνισε ο πρόεδρος της ΠΟΞ</p>
      <p>Αντίστροφα όμως μετράει ο χρόνος και για τα εργασιακά, δηλαδή για την έναρξη του διαλόγου με τους εργαζόμενους για την υπογραφή της Σύμβασης Εργασίας</p>
      <p>«Μέχρι τις 31 Μαρτίου υπάρχει χρόνος. Διάθεση για διάλογο να υπάρχει. Από την πλευρά μας το έχουμε αποδείξει», τόνισε ο κ. Τάσσιος.</p>
      <p>«Ο ελληνικός τουρισμός έχει πολλά ακόμη και να δώσει αλλά και να πάρει από την πλευρά της πολιτείας για να μπορέσει να ισορροπήσει σε πιο ορθολογικές καταστάσεις σε ό,τι αφορά τους προορισμούς που έχουν υπερπληθυσμό. Αναμένουμε το διάλογο του υπουργείου Τουρισμού με τις περιφέρειες και τους φορείς τους δικούς μας για το λεγόμενο δεκαετές πλάνο. Μέσα σε όλο αυτό πρέπει να δούμε και τη βραχυχρόνια μίσθωση. Ο υπουργός Τουρισμού πρόσφατα στη Θεσσαλονίκη μας ανακοίνωσε ότι ως το τέλος του έτους θα φέρει το νέο πλαίσιο για τη βραχυχρόνια μίσθωση. Περιμένουμε να δούμε τα οριστικά», είπε .<br/>Ο πρόεδρος της ΠΟΞ θα έρθει στη Ρόδο σε λίγες ημέρες και θα έχει συναντήσεις με το δήμαρχο κ. Αντώνη Καμπουράκη, τον περιφερειάρχη κ. Γιώργο Χατζημάρκο και ξενοδόχους του νησιού μας.</p>
    </article>
  </body>
</html>