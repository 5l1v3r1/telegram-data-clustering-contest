<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/koruna-k-euru-popate-za-sebou-mirne-posilila-je-na-25-50-kc-eur/1824145?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T17:14:00+00:00"/>
    <meta property="og:title" content="Koruna k euru popáté za sebou mírně posílila, je na 25,50 Kč/EUR"/>
    <meta property="og:description" content="Praha - Česká měna v pátek k euru popáté za sebou mírně posílila a zpevnila o dva haléře na 25,50 Kč/EUR. Za celý týden si polepšila zhruba o desetník. Vůči dolaru dnes ztratila čtyři haléře na 23,11 Kč/USD, ztrácela společně s eurem. Vyplývá to z údajů na serveru Patria Online. Pražská burza rostla, dařilo se akciím bank a ČEZ."/>
  </head>
  <body>
    <article>
      <h1>Koruna k euru popáté za sebou mírně posílila, je na 25,50 Kč/EUR</h1>
      <address><time datetime="2019-11-22T17:14:00+00:00">22 Nov 2019, 17:14</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Česká měna v pátek k euru popáté za sebou mírně posílila a zpevnila o dva haléře na 25,50 Kč/EUR. Za celý týden si polepšila zhruba o desetník. Vůči dolaru dnes ztratila čtyři haléře na 23,11 Kč/USD, ztrácela společně s eurem. Vyplývá to z údajů na serveru Patria Online. Pražská burza rostla, dařilo se akciím bank a ČEZ.</p>
      <p>"Korunu i nadále podporuje rychlejší růst tržních sazeb ve srovnání s těmi eurovými, což ji činí atraktivní v očích investorů. Zároveň také přetrvává pozitivní sentiment trhu ohledně možného uzavření dohody mezi Amerikou a Čínou," podotkl ekonom Komerční banky František Táborský. Česká měna se tak podle něj dostala na nejsilnější úroveň za posledních deset dní.</p>
      <p>Analytici Next Finance upozornili, že koruna se blíží k úrovním, které pro ni v posledních týdnech vždy znamenaly obrat k oslabování. "Ani tentokrát nevěříme, že koruna dokáže posílit k hladině 25,40 Kč/EUR. Naopak má nyní prostor k oslabení a návratu nad hladinu 25,50 Kč/EUR," doplnili.</p>
      <p>Burzovní index PX v pátek posílil o 0,76 procenta na 1081,90 bodu. Nahoru ho táhly hlavně akcie Erste Bank, Komerční banky a elektrárenské společnosti ČEZ. Aktivita na trhu byla nízká. Vyplývá to z údajů burzovního webu.</p>
      <p>"Dnešní růst pouze vylepšil, nicméně nezměnil negativní obrázek celého týdne. Pražská burza za celý týden mírně oslabila. Podobně jako ostatní světové indexy tak přerušila šestitýdenní růstovou šňůru," uvedl analytik Komerční banky Bohumil Trampota.</p>
      <p>V zisku zakončil den celý finanční sektor. Nejlépe si vedla Erste Bank, která zhodnotila o 1,68 procenta na 846,40 Kč. Komerční banka posílila o 0,7 procenta na 796,50 koruny a pojišťovna VIG o 0,4 procenta na 623,50 Kč. Akcie Monety Money Bank si polepšily o 0,19 procenta na 79,45 Kč.</p>
      <p>Cenné papíry ČEZ zdražily o 0,68 procenta na 516 korun. Posilovala také technologická společnost Avast a operátor O2. Se ztrátou naopak skončily nápojářská Kofola, textilka Pegas Nonwovens a tabáková společnost Philip Morris ČR.</p>
      <p>Za celý uplynulý týden akcie na pražské burze oslabily, když index PX klesl o 0,2 procenta na 1081,9 bodu. Vyplývá to z výsledků burzy. V týdnu se nejlépe vedlo akciím Komerční banky, naopak nejvíce oslabily akcie pojišťovací skupiny VIG. Předcházející týden české akcie stouply o 1,6 procenta.</p>
      <p>"Uplynulý týden byl bez výraznějších impulzů. Opět se více spekulovalo o obchodním sporu mezi USA a Čínou především poté, co americký senát schválil rezoluci o Hongkongu, kde jsou stále nepokoje. Americké akciové trhy se nadále nacházejí poblíž historických maxim, a to i přes mírný ústup v uplynulém týdnu. Konkrétně index S&amp;P 500 vykázal za týden pokles o 0,3 procenta. Evropa prostřednictvím indexu EuroStoxx 600 odepsala rovněž 0,3 procenta," uvedl analytik J&amp;T Banky Pavel Ryska.</p>
      <p>Z pohledu celého týdne nejvíce rostly akcie Komerční banky, které přidaly 1,47 procenta na 794 Kč. U Komerční banky nebyla zveřejněna žádná kurzotvorná informace. Akcie se technicky snaží překonat úroveň 800 Kč, což se jí ale již několikrát nepovedlo.</p>
      <p>Naopak největší pokles týdne předvedly akcie VIG, které ztratily 2,43 procenta na 623,5 Kč. Ani u této akcie nebyly zveřejněny žádné kurzotvorné informace. Nicméně technicky se dostala VIG poblíž svých jednoročních maxim, což přilákalo prodejce před výsledky, které budou zveřejněny příští týden.</p>
      <p>Příští týden bude pro americké trhy zkrácený o čtvrteční svátek a v pátek je zkrácené obchodování na půl dne. Nadále bude trh sledovat pokračování ságy obchodního sporu mezi USA a Čínou. Z technického hlediska bude pro trhy zajímavé úterý, kdy budou převáženy indexy MSCI. To vždy přináší zvýšený objem i rozkolísanost. "Celkově očekáváme pokračování neutrálního trendu i pro příští týden," odhadl analytik.</p>
      <p>
        <b>Kurz české měny:</b>
      </p>
      <ul>
        <li>| Předchozí závěr | Dnes kolem 17:00</li>
        <li>Kč/EUR | 25,52 | 25,50</li>
        <li>Kč/USD | 23,07 | 23,11</li>
      </ul>
      <p>
        <i>Zdroj: Patria Online</i>
      </p>
    </article>
  </body>
</html>