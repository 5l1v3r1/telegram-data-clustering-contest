<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3385202/diyarbakir-annelerinin-evlat-nobeti-suruyor"/>
    <meta property="og:site_name" content="Milli Gazete"/>
    <meta property="article:published_time" content="2019-11-22T17:02:00+00:00"/>
    <meta property="og:title" content="Diyarbakır annelerinin 'evlat nöbeti' sürüyor"/>
    <meta property="og:description" content="Çocuklarının dağa kaçırılmasından HDP'yi sorumlu tutan Diyarbakır annelerinin, partinin il binası önünde 3 Eylül'de başlattığı oturma eylemi 81'inci gününde"/>
  </head>
  <body>
    <article>
      <h1>Diyarbakır annelerinin 'evlat nöbeti' sürüyor</h1>
      <h2>Çocuklarının dağa kaçırılmasından HDP'yi sorumlu tutan Diyarbakır annelerinin, partinin il binası önünde 3 Eylül'de başlattığı oturma eylemi 81'inci gününde</h2>
      <address>
        <time datetime="2019-11-22T17:02:00+00:00">22 Nov 2019, 17:02</time>
      </address>
      <p>Diyarbakır annelerinin, dağa kaçırılan çocuklarına kavuşma ümidiyle HDP İl Başkanlığı binası önündeki evlat nöbeti devam ediyor.</p>
      <p>Çocuklarının dağa kaçırılmasından HDP'yi sorumlu tutan Diyarbakır annelerinin, partinin il binası önünde 3 Eylül'de başlattığı oturma eylemi 81'inci gününe girdi. AA'dan edinilen bilgiye göre 4 yıl önce dağa kaçırılan oğlu Adil Kabaklı için Gaziantep'ten gelerek nöbete katılan anne Cennet Kabaklı, yaptığı açıklamada, oğlunun kokusunu ve ona sarılmayı çok özlediğini söyledi.</p>
      <p>"81 yıl da olsa kalkmayacağım. Ben evladımı alana kadar bekleyeceğim. Evladım ne zaman gelirse, o zaman giderim. Hasta olmama rağmen yıkılmadan evladımı bekleyeceğim, evladım gelene kadar dimdik ayakta duracağım." diyen Kabaklı, eylemi sürdürmekte kararlı olduğunu belirtti.</p>
      <p>Anne Hüsniye Kaya da Kürtçe yaptığı açıklamada, kar da yağmur da yağsa evlatları için eylemden vazgeçmeyeceklerini dile getirdi.</p>
      <p>Kızından ayrı kalmanın acısını anlatan Kaya, "Kızımı HDP götürdü. 14 yaşındaydı, HDP'ye geldi, onu kandırıp dağa götürdüler. Eğer onlarda vicdan ve merhamet olsaydı, 8 bayram geçti kızım evde değil, yeni bir elbise giyemedi, yemeğimi yiyemedi. Artık dayanamıyorum." dedi.</p>
      <p>
        <b> "Bu gençlerin ölmemesi için bütün insanların başkaldırması lazım"</b>
      </p>
      <p>Baba Şevket Bingöl de 5 yıl önce dağa kaçırılan oğlu için eyleme devam ettiğini belirterek, çocuklarını almadan nöbete son vermeyeceklerini kaydetti.</p>
      <p>Kar da yağmur da yağsa beklemeye devam edeceklerini anlatan Bingöl, oğlunu çok özlediğini ifade etti.</p>
      <p>Şevket Bingöl, "Evde 4 çocuğumu bırakıp buraya geldim. Mücadelemi sonuna kadar sürdüreceğim. Çocuğumu onlardan almadan gitmeyeceğim. HDP çocuğumu götürüp PKK'ya verdi." diye konuştu.</p>
      <p>
        <b>Tüm ailelerden destek beklediklerini aktaran Bingöl, şöyle konuştu:</b>
      </p>
      <p>"Başka anneler yanmasın. Aileler çocuklarına sahip çıksınlar. Aileler bize destek versinler, gelsinler yanımızda otursunlar haklarını arasınlar. Kimse korkmasın artık. Ne kadar korkarsak o kadar çocuk gider, o kadar çocuk ölür, insan ölür. Bu gençlerin ölmemesi için bütün insanların başkaldırması lazım."</p>
    </article>
  </body>
</html>