<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/22/nyaralok-helyett-veszik-a-balatoni-vitorlasokat"/>
    <meta property="og:site_name" content="infostart"/>
    <meta property="article:published_time" content="2019-11-22T17:22:00+00:00"/>
    <meta property="og:title" content="Nyaralók helyett veszik a balatoni vitorlásokat"/>
    <meta property="og:description" content="Jó évet zártak az idén a vitorlásokat forgalmazó hazai cégek, és 2020-ra is hasonló eredményeket várnak, ám a bővülést nehezíti a kikötők helyhiánya."/>
  </head>
  <body>
    <article>
      <h1>Nyaralók helyett veszik a balatoni vitorlásokat</h1>
      <address><time datetime="2019-11-22T17:22:00+00:00">22 Nov 2019, 17:22</time> by <a rel="author">Infostart</a></address>
      <h3>Jó évet zártak az idén a vitorlásokat forgalmazó hazai cégek, és 2020-ra is hasonló eredményeket várnak, ám a bővülést nehezíti a kikötők helyhiánya.</h3>
      <p>A Bavaria Yachts a korábbiaknál valamivel kevesebb vitorláshajót adott el 2019-ben, de nagyobb méretűeket, részben a balatoni nyaralók drágulása miatt. Egyre több család vásárol ugyanis ingatlan helyett egy akkora vitorlást, amelyen eltöltheti a nyári hétvégéket – mondta a <a href="https://www.vg.hu/vallalatok/turizmus/vitorlas-a-draga-nyaralo-helyett-2-1885650/">Világgazdaságnak</a> Lange Péter, a társaság ügyvezetője. Szerinte azért is nő a vitorlázás népszerűsége, mert ehhez megfelelőek a Balaton adottságai.</p>
      <p>Kifejtette, a turisztikai fejlesztések is segítették a vitorlázás népszerűbbé válását. Az erőteljes bővülés 2017-ben kezdődött, a cég forgalma tavaly és az idén is nagyjából 20 százalékkal nőtt. Sokan meglátták a piaci lehetőséget, már egyre több forgalmazó kínál vitorlást – emelte ki Lange Péter.</p>
      <blockquote>Itthon a tízméteres hajók a legnépszerűbbek,</blockquote>
      <p>ezeket a forgalmazóktól nagyjából nettó 100 ezer euróért lehet megvenni.</p>
      <p>A további bővülést akadályozza a kikötők hiánya. Az ügyvezető szerint szabad, jó kikötőhelyet Budapesthez közel szinte lehetetlen találni, de már a fővárostól távolabbiakból is kevés van.</p>
      <p>Hasonló gondokról számolt be Jordáki Gábor, az Antila Yachts Magyarország ügyvezetője. A cég tavaly óta forgalmaz lengyelországi vitorlásokat, de a szabad kikötők hiánya nehézséget okoz. A társaság jövőre sem vár csökkenést a magyar piacon. Jó évet zárt a Hanse Hungaria Kft. is, és 2020-ra még erősebbre számít.</p>
      <p>
        <i>Nyitókép: MTI/Mohai Balázs</i>
      </p>
    </article>
  </body>
</html>