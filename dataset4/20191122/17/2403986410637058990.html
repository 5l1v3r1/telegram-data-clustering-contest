<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/ukrayina_dosi_ne_otrimala_35_mln_dopomogi_ssha_vse_shho_pro_tse_vidomo_n1237563"/>
    <meta property="og:site_name" content="24 Канал"/>
    <meta property="article:published_time" content="2019-11-22T17:57:00+00:00"/>
    <meta property="og:title" content="Україна досі не отримала $35 млн допомоги США: все, що про це відомо"/>
    <meta property="og:description" content="Останні шість років США потужно підтримували Україну, як матеріально, так і військовою технікою. Однак останні кілька місяців весь світ обговорює затримку чергового надання допомоги з боку Штатів. А нещодавно стало відомо, що Україна досі не отримала $35 млн з обіцяної суми."/>
  </head>
  <body>
    <article>
      <h1>Україна досі не отримала $35 млн допомоги США: все, що про це відомо</h1>
      <address><time datetime="2019-11-22T17:57:00+00:00">22 Nov 2019, 17:57</time> by <a rel="author" href="https://24tv.ua/svitlana_popova_tag6414/" target="_blank">Світлана Попова</a></address>
      <p>
        <b>Останні шість років США потужно підтримували Україну, як матеріально, так і військовою технікою. Однак останні кілька місяців весь світ обговорює затримку чергового надання допомоги з боку Штатів. А нещодавно стало відомо, що Україна досі не отримала $35 млн з обіцяної суми.</b>
      </p>
      <h3>З чого все почалося?</h3>
      <p><b>У липні 2019 року</b> президент США Дональд Трамп наказав призупинити військову допомогу Україні (250 мільйонів доларів). Сталося це незадовго до його <a href="https://24tv.ua/skandalna_rozmova_trampa_ta_zelenskogo_shho_ne_tak_i_chi_buti_teper_impichmentu_n1210619">телефонної розмови</a> з українським лідером Володимиром Зеленським, навколо якої згодом розгорівся скандал.</p>
      <blockquote>Читайте також: <a href="https://24tv.ua/nepriyemno_davati_groshi_takiy_korumpovaniy_krayini__tramp_pro_blokuvannya_dopomogi_ukrayini_n1214028">Неприємно давати гроші такій корумпованій країні, – Трамп про блокування допомоги Україні</a></blockquote>
      <p>Про це стало відомо <b>у кінці серпня 2019 року</b>. Тоді Трамп пояснив це тим, що лише хотів переконатися, що гроші підуть не на шкоду інтересам Штатів.</p>
      <p>Однак пізніше низка американських високопосадовців у своїх свідченнях Конгресу розповіли, що затримка виплат була пов’язана з вимогою Трампа розпочати в Україні розслідування проти його ймовірного суперника на майбутніх виборах – Джо Байдена. Також однією з причин називали корупцію в Україні.</p>
      <figure>
        <img src="https://24tv.ua/resources/photos/news/620_DIR/201911/1237563_10180937.jpg?201911175740"/>
        <figcaption>Трамп спочатку заперечував факт "замороження" допомоги / Getty Images</figcaption>
      </figure>
      <p><b>12 вересня</b> адміністрація Трампа все ж зняла блокування цих грошей. Це рішення було мотивовано тим, що фінансовий рік у США завершується 30 вересня.</p>
      <p>Однак<b> 19 листопада</b> сенатори від Демократичної партії звернулися до Пентагону щодо<b> $35 млн військової допомоги, які Україна досі не отримала</b>. Вони закликали Пентагон пришвидшити надання відповідної допомоги.</p>
      <p>Так, демократи переконані: гроші залишилися на рахунках Міністерства фінансів США через блокування Білим домом і це протирічить заявам високопосадовців з адміністрації президента з цього приводу.</p>
      <p>У Пентагоні відповіли, що планують надати решту невиплаченої військової допомоги "найближчим часом".</p>
      <aside>Департамент прискорює процес надання санкціонованої допомоги Україні і зобов’язується якомога швидше виділити ці кошти, згідно з процедурами укладення договорів, як того вимагає закон,<cite>– повідомив представник Пентагону Томас Кемпбелл.</cite></aside>
      <h3>Що про це говорять у США?</h3>
      <p>Трамп раніше заявляв, що "Україна до приходу Зеленського була однією з найбільш корумпованих країн світу", тому він і не бажав надавати допомогу. Таким чином американський лідер фактично підтвердив закиди щодо замороження відповідних грошей.</p>
      <aside>Україна до Зеленського була відома корупцією... Фактично вона вважалася однією з найбільш корумпованих країн у світі. І мені не подобається давати гроші країні, яка настільки корумпована,<cite>– говорив Трамп.</cite></aside>
      <p>Крім того, Трамп переконаний: країни Європи повинні більше допомагати Україні, бо вона є фактично "стіною" між ними і Росією. Наразі ж підтримка США є більш значною.</p>
      <figure>
        <img src="https://24tv.ua/resources/photos/news/620_DIR/201911/1237563_10180881.png?201911175457"/>
        <figcaption>Підтримка України з боку США / 24 канал</figcaption>
      </figure>
      <p>Заступник помічника міністра оборони США у справах Росії, України і Європи <b>Лора Купер</b> під час слухань в нижній палаті Конгресу заявила, що таке рішення Трампа було вигідним передусім для Росії. Вона наголосила: без американської військової допомоги Україні було би більш складно оборонятися від агресії Кремля.</p>
      <p>Крім того, Купер додала: керівництво України могло знати про призупинення військової допомоги від США ще 25 липня – у день телефонної розмови Зеленського з Трампом.</p>
      <p>Це важливо, оскільки <b>демократи переконані, що Трамп використав допомогу для тиску</b> – щоб Україна оголосила про розслідування щодо Байдена. <b>Республіканці ж наполягали на тому, що Зеленський не знав про це</b> до повідомлень ЗМІ – 28 серпня.</p>
      <blockquote>
        <b>Детально про те, яку зброю дали Україні США і скільки це коштувало – <a href="https://24tv.ua/yaku_zbroyu_dali_ukrayini_ssha_i_skilki_tse_koshtuvalo_infografika_n1078592">у матеріалі 24 каналу</a></b>
      </blockquote>
      <p>Американські ЗМІ з посиланням на високопосадовців з Білого дому повідомляли також, що чиновники з кола адміністрації президента США намагалися витягнути від України компромат щодо Байдена в обмін на військову допомогу.</p>
      <p>Відомо, що генеральний інспектор міністерства оборони США<b> Гленн Файн</b> <b>не буде розслідувати затримку військової допомоги Україні</b>. Рішення було прийняте у зв’язку з побоюванням, що це може дублювати або втручатися в розслідування імпічменту, яке відбувається в Палаті представників. Однак рішення може змінитися "в міру розвитку ситуації".</p>
      <p>Держсекретар США <b>Майк Помпео</b> нагадав, що США за останні роки надали Україні величезний обсяг допомоги в сфері безпеки і мають намір продовжувати цю політику.</p>
      <h3>Штати стомилися від України?</h3>
      <p>США сьогодні переймаються передусім внутрішнім скандалом навколо справи про імпічмент Трампу та щодо майбутніх президентських виборів. Тому допомога Україні – не те питання, на якому зараз будуть зосереджувати увагу у вищих кабінетах держави.</p>
      <p>Як <a href="https://24tv.ua/zustrich_trampa_z_zelenskim_ochikuvannya_ta_prognozi_n1204100">зазначав</a> у коментарі 24 каналу головний консультант відділу воєнної і воєнно-економічної політики Національного інституту стратегічних досліджень Микола Бєлєсков, Трампу Україна не цікава в принципі, передусім економічно. Однак експерт уточнив: це стосується безпосередньо американського лідера, а не політикуму країни загалом.</p>
      <aside>Геополітично Трамп нас сприймає лише як проблему. Точніше – конфлікт України із Росією він бачить як перешкоду для того, щоб налагоджувати стосунки з РФ,<cite>– говорить Бєлєсков.</cite></aside>
      <p>Водночас Україні зараз на американському напрямку варто звернути увагу на співпрацю з Конгресом. Адже там ще залишається значна підтримка, як серед демократів, так і серед республіканців. Тобто, за словами експерта, концентруватися варто, умовно кажучи, на взаєминах із бюрократією середньої ланки.</p>
      <figure>
        <img src="https://24tv.ua/resources/photos/news/620_DIR/201911/1237563_10180880.png?201911175457"/>
        <figcaption>Військова допомога США для України / 24 канал</figcaption>
      </figure>
    </article>
  </body>
</html>