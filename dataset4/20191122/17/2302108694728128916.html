<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/alerta-la-un-bloc-din-timisoara-isu-a-evacuat-zece-persoane-dintr-un-bloc-unde-era-un-miros-puternic-de-insecticid.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T17:48:33+00:00"/>
    <meta property="og:title" content="UPDATE Alertă la un bloc din Timișoara. ISU a evacuat zece persoane dintr-un bloc unde era un miros puternic de insecticid"/>
    <meta property="og:description" content="ISU Timiș a evacuat zece persoane dintr-un bloc din Timișoara după ce locatarii au resimțit un miros puternic de insecticid. Echipajul CRBN chemat la fața"/>
  </head>
  <body>
    <article>
      <h1> UPDATE Alertă la un bloc din Timișoara. ISU a evacuat zece persoane dintr-un bloc unde era un miros puternic de insecticid </h1>
      <address><time datetime="2019-11-22T17:48:33+00:00">22 Nov 2019, 17:48</time> by <a rel="author">Daniel Budescu</a></address>
      <p>ISU Timiș a evacuat zece persoane dintr-un bloc din Timișoara după ce locatarii au resimțit un miros puternic de insecticid. Echipajul CRBN chemat la fața locului nu a depistat substanțe toxice pe aparatura de detecție, dar au fost evacuate zece persoane (cinci adulți și cinci minori). Ulterior, autoritățile au permis reîntoarcerea în locuințe a celor evacuați</p>
      <p><b>UPDATE 22.35</b> „Toate forţele de intervenţie se retrag. Au fost evaluaţi medical toţi cei 10 locatari. De asemenea, a fost efectuată detecţia pentru substanţe toxice cu aparatura CBRN din dotarea ISU Timiş pe casa scării şi în toate apartamentele. Nu s-au identificat substanţe toxice periculoase. Nicio persoană nu a fost transportată la spital şi toţi locatarii se întorc în apartamentele lor”, a declarat purtătorul de cuvânt al ISU Timiş, Elena Megherea, citată de Agerpres.</p>
      <p><b>UPDATE 20.25</b> După evacuarea blocului, s-a trecut la evaluarea medicală a locatarilor evacuați. ”În acest moment se efectuează evaluarea medicală a persoanelor evacuate și va urma un eventual transport la spital, după caz. S-a ventilat spațiul imobilului cu motoventilatorele din dotare. Au fost anunțate cele două UPU: spitalul județean- pentru adulți și UPU spitalul de copii Louis Țurcanu – pentru copii, în cazul în care se va dispune transportarea persoanelor la spital”, a transmis ISU.</p>
      <p>______________________________________________________________________________________________________</p>
      <p>Blocul din Timișoara se află pe str. Inului, la nr. 4. În blocul de patru etaje sunt 16 apartamente. Cei de la ISU au intervenit împreună cu un echipaj SMURD și unul CRBN (specializat în detectarea substanțelor chimice), o autospecială de stingere și două echipaje de poliție.</p>
      <p>”În urma detecției cu echipajul CBRN nu s-au înregistrat valori de substanțe toxice pe aparatura de detecție. Sunt evacuate un număr de 10 persoane (5 adulți și 5 minori) (…) Apelul a fost efectuat în jurul orei 18:35”, a informat ISU Timiș.</p>
      <p>
        <i>Foto: IGSU/ Facebook</i>
      </p>
    </article>
  </body>
</html>