<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/bizness/359661-kopejie-nodoklu-paradi-latvija-sobrid-886-miljoni-eiro"/>
    <meta property="og:site_name" content="Jauns.lv"/>
    <meta property="article:published_time" content="2019-11-22T17:13:00+00:00"/>
    <meta property="og:title" content="Kopējie nodokļu parādi Latvijā šobrīd - 886 miljoni eiro"/>
    <meta property="og:description" content="Latvijā šogad novembra sākumā kopējie nodokļu parādi, ieskaitot aktuālos, apturētos parādus un atmaksas termiņa pagarinājumus, bija 885,946 miljonu eiro apmērā, kas ir par 0,9% mazāk nekā mēnesi iepriekš, liecina Valsts ieņēmumu dienesta (VID) dati."/>
  </head>
  <body>
    <article>
      <h1>Kopējie nodokļu parādi Latvijā šobrīd - 886 miljoni eiro</h1>
      <address><time datetime="2019-11-22T17:13:00+00:00">22 Nov 2019, 17:13</time> by <a rel="author">Jauns.lv / LETA</a></address>
      <p>
        <b>Latvijā šogad novembra sākumā kopējie nodokļu parādi, ieskaitot aktuālos, apturētos parādus un atmaksas termiņa pagarinājumus, bija 885,946 miljonu eiro apmērā, kas ir par 0,9% mazāk nekā mēnesi iepriekš, liecina Valsts ieņēmumu dienesta (VID) dati.</b>
      </p>
      <p>Tostarp 481,144 miljonu eiro parāds bija valsts pamatbudžetam, kas ir samazinājums par 1% salīdzinājumā ar oktobra sākumu, 273,764 miljoni eiro - pašvaldību budžetiem, kas ir samazinājums par 0,2%, bet sociālās apdrošināšanas iemaksu parādi bija 131,039 miljonu eiro apmērā, kas ir par 2,3% mazāk.</p>
      <p>Atbilstoši VID datiem aktuālie parādi, kuriem tiek aprēķināta nokavējuma nauda, šogad 1.novembrī bija 61,5% no kopējās parādu summas jeb 544,6 miljoni eiro.</p>
      <p>Tāpat VID dati liecina, ka par nepiedzenamiem 2019.gada 1.novembrī bija atzīti parādi 259,8 tūkstošu eiro apmērā - šie parādi izveidojušies likvidējamiem uzņēmumiem līdz likvidācijas procedūras pabeigšanai.</p>
      <p>Savukārt par piedzenamiem šogad novembra sākumā bija atzīti parādi 544,34 miljonu eiro apmērā, tostarp par reāli piedzenamiem atzīti parādi 163,722 miljonu eiro apmērā, bet par reāli nepiedzenamiem - 380,618 miljonu eiro apmērā. No parādiem, kas atzīti par reāli nepiedzenamiem, par 379,254 miljoniem eiro parādniekiem nav naudas līdzekļu un mantas, uz ko vērst piedziņu, savukārt piedziņas noilgums iestājies parādiem 1,364 miljonu eiro apmērā.</p>
      <p>Atmaksas termiņa pagarinājumi 1.novembrī bija piešķirti parādiem 54,185 miljonu eiro apmērā.</p>
      <p>Savukārt apturēto parādu summa, kam pārtraukta nokavējuma naudas aprēķināšana, novembra sākumā bija 287,161 miljons eiro - šo summu veidoja par maksātnespējīgiem atzītu uzņēmumu parādi.</p>
      <p>Pirms mēneša - 2019.gada oktobra sākumā - Latvijā kopējie nodokļu parādi bija 894,407 miljoni eiro.</p>
      <p>VID ir finanšu ministra padotībā esoša tiešās pārvaldes iestāde, kas nodrošina nodokļu maksājumu un nodokļu maksātāju uzskaiti, valsts nodokļu, nodevu un citu valsts noteikto obligāto maksājumu iekasēšanu Latvijas teritorijā, kā arī iekasē nodokļus, nodevas un citus obligātos maksājumus Eiropas Savienības budžetam, īsteno muitas politiku un kārto muitas lietas. VID ir izveidots 1993.gadā.</p>
    </article>
  </body>
</html>