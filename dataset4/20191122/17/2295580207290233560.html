<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.panorama.it/cinema/checco-zalone-tolo-tolo/"/>
    <meta property="og:site_name" content="Panorama"/>
    <meta property="article:published_time" content="2019-11-22T17:45:49+00:00"/>
    <meta property="og:title" content="Checco Zalone e il nuovo film Tolo Tolo: le cose da sapere"/>
    <meta property="og:description" content="Data di uscita, trama, cast, location, regia e sceneggiatura del quinto film di Checco Zalone, &quot;Tolo Tolo&quot;"/>
  </head>
  <body>
    <article>
      <h1>Checco Zalone e il nuovo film Tolo Tolo: le cose da sapere</h1>
      <h2>La commedia uscirà al cinema il 1° gennaio 2020, con il comico pugliese per la prima volta alla regia</h2>
      <address><time datetime="2019-11-22T17:45:49+00:00">22 Nov 2019, 17:45</time> by <a rel="author">Simona Santoni</a></address>
      <p>Il 2020 cinematografico italiano inizierà subito con il botto. Con <i><b>Tolo Tolo</b></i> di <b>Checco Zalone</b>, che uscirà al cinema il 1° gennaio distribuito da Medusa.</p>
      <p>Le attese al botteghino sono quelle degli eventi: il suo ultimo film <a href="https://www.panorama.it/cinema/quo-vado-checco-zalone-battute-piu-divertenti/"><i>Quo vado?</i></a> (2016) è il <b>secondo miglior incasso di sempre nella storia del cinema in Italia</b> (oltre 65 milioni di euro), alle spalle soltanto di <i>Avatar</i>. <br/>E il suo film precedente, <a href="https://www.panorama.it/cinema/al-cinema/sole-catinelle-checco-zalone-recensione/"><i>Sole a catinelle</i></a> (2013), è sul podio, terzo, davanti a <i>Titanic</i> (una sfida continua tra Checco e James Cameron). E cosa segue<i> Titanic</i>? Al quinto posto c'è <i>Che bella giornata</i>, sempre pieno della comicità dissacrante di Checco Zalone, nome d'arte di Luca Medici.</p>
      <p>La produzione è stata attenta a rilasciare poco informazioni su<i> Tolo Tolo</i>, per lasciare alte le attese. Ecco cosa sappiamo finora. </p>
      <h3>Checco Zalone per la prima volta alla regia</h3>
      <p>Questa volta <b>non c'è più Gennaro Nunziante alla regia, né a scrivere soggetto e sceneggiatura</b> insieme al comico pugliese. La fortunata coppia artistica Checco Zalone e Gennaro Nunziante è scoppiata. Qualche divergenza economica con il produttore Pietro Valsecchi, la nuova storia da raccontare che tardava ad arrivare... E i due si sono separati, professionalmente.</p>
      <p>Nunziante ha già voltato pagina scrivendo e dirigendo <i>Il vegetale</i> (2018)<i> </i>con Fabio Rovazzi. Checco invece ha preso la regia su di sé e ha firmato la sceneggiatura del suo quinto film <b>insieme a Paolo Virzì</b>. </p>
      <p>Come sempre, anche musiche e canzoni sono firmate da Checco, che ha anticipato che la colonna sonora include anche il brano <b><i>Se t'immigra dentro il cuore</i></b>. </p>
      <h3>Il cast</h3>
      <p>Il protagonista ovviamente è Checco Zalone, urbi et orbi.</p>
      <p>Accanto a lui Souleymane Sylla, Manda Touré, Nassor Said Birya, Alexis Michalik, Antonella Attili, Nicola Nocella, Maurizio Bousso, Gianni D'Addario. Con la partecipazione speciale di <b>Barbara Bouchet, Nicola Di Bari</b> e <b>Nichi Vendola</b>, nei panni di se stesso. </p>
      <h3>Dove si sono svolte le riprese </h3>
      <p>Il film è stato girato dal Nord Italia all'Africa: prima in Africa, in <b>Kenya, quindi in Puglia, a Gravina, Bari, Acquaviva delle Fonti</b>. E anche a <b>Roma, in Marocco, a Malta e a Trieste</b>, dove è stato dato l'ultimo ciak. </p>
      <p>È stato un film difficile da girare perché ha implicato diverse location italiane e internazionali, una troupe numerosa di circa 120 persone e tantissime comparse. </p>
      <h3>La trama</h3>
      <p>Pochi i dettagli di trama finora emersi. Checco questa volta interpreta <b>un comico napoletano sotto scorta</b>, minacciato da un boss malavitoso. Volerà in Africa, tra posti meravigliosi e avventure. </p>
      <h3>Il poster</h3>
      <figure>
        <img src="https://www.panorama.it/wp-content/uploads/2019/11/tolotolo-poster.jpg"/>
      </figure>
      <p>© Riproduzione Riservata</p>
    </article>
  </body>
</html>