<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914824"/>
    <meta property="og:site_name" content="Dnevnik"/>
    <meta property="article:published_time" content="2019-11-22T17:40:00+00:00"/>
    <meta property="og:title" content="Na vojaškem helikopterju prekupčevalec z orožjem"/>
    <meta property="og:description" content="Hrvaško vojsko pretresa škandal: trije zdaj že suspendirani piloti so pred kratkim iz letalske baze s helikopterjem prepeljali prekupčevalca z orožjem in s tem kršili vojaški kodeks. Osumljeni naj bi bili tihotapljenja vojaškega streliva."/>
  </head>
  <body>
    <article>
      <h1>Na vojaškem helikopterju prekupčevalec z orožjem</h1>
      <address><time datetime="2019-11-22T17:40:00+00:00">22 Nov 2019, 17:40</time> by <a rel="author">tak</a></address>
      <p>
        <b>Hrvaško vojsko pretresa škandal: trije zdaj že suspendirani piloti so pred kratkim iz letalske baze s helikopterjem prepeljali prekupčevalca z orožjem in s tem kršili vojaški kodeks. Osumljeni naj bi bili tihotapljenja vojaškega streliva.</b>
      </p>
      <p>Trije hrvaški piloti vojaških helikopterjev so pred kakšnima dvema mesecema iz letalskega oporišča v Zadru v drugo bazo v okviru rednih nalog prepeljali 36-letnega tihotapca orožja. Starega znanca policije so preoblekli v pilotsko uniformo, na glavo so mu nadeli čelado. Sledile so hišne preiskave, v katerih je policija zasegla kar osem tisoč nabojev, po neuradnih informacijah namenjenih črnemu trgu.</p>
      <p>V aferi Helikopter so tako kazensko ovadili šest oseb zaradi nedovoljenega posedovanja, izdelave in nabave orožja ter eksplozivnih sredstev. Hrvaški mediji navajajo imena in priimke ovadenih pilotov in civilistov, med katerimi naj bi bila nekdanji podžupan Zadra in lastnik splitske trgovine z orožjem Magnum. Šesterica naj bi se med seboj poznala prek prostočasnih aktivnosti, ljubiteljskega streljanja na nezakonitih streliščih ter na lovu za divjimi živalmi.</p>
      <h3>Gre za osamljen primer</h3>
      <p>Pilote so že suspendirali, preiskava pa bo pokazala, v kolikšni meri, če sploh, so bili povezani s tihotapljenjem streliva. Poveljnik hrvaškega vojaškega letalstva <b>Mato Mikić</b> je zanikal, da bi piloti, ki so sicer kršili vojaško disciplino, v helikopterju prevažali kakršno koli orožje ali naboje. Šlo naj bi za osamljen primer. Po pisanju hrvaških medijev primer kaže na velike varnostne pomanjkljivosti znotraj baze, kjer so nameščeni tudi ameriški vojaški inštruktorji.</p>
      <p>Gre za še enega v vrsti škandalov v hrvaški vojski v zadnjih letih – najprej je propadel nakup rabljenih izraelskih vojaških letal, težak okoli 400 milijonov evrov, vojska je osem mesecev skrivala lov na merjasce s helikopterji, med vračanjem z vojaškega romanja pa je na avtobusu prišlo do nedostojnega vedenja častnika in podrejene vojakinje. <b>tak</b></p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914912/slovenija/tonin-prispevek-vecernjega-lista-je-lazna-novica-v-sluzbi-hrvaskih-interesov-"/>
      </related>
    </article>
  </body>
</html>