<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521026-pokrivene-obrazy/"/>
    <meta property="og:site_name" content="KurzyCZ"/>
    <meta property="article:published_time" content="2019-11-22T17:28:28+00:00"/>
    <meta property="og:title" content="Pokřivené obrazy"/>
    <meta property="og:description" content="Pokud si soused dá k obědu celé kuře a já se postím, podle statistického průměru bychom měli být oba slušně najedeni. Ano, průměry mohou někdy poskytovat značně zkreslený obrázek o tom, jaká je realita. Konec konců, onen příklad s kuřaty vlastně úzce souvisí palčivým tématem současnosti – vysokou ekonomickou nerovností panující v nejedné vyspělé zemi (my jsme v tomto ohledu spíše výjimkou). Dnes bych se ale rád věnoval tomu, jak plošná „průměrná“ měřítka matou v jedné ze základních investičních oblastí – návratnosti akcií. Ve studii „Stock Market Charts You Never Saw“ (Edward F. McQuarrie, Santa Clara University) nalezneme mimo jiné i následující graf, který díky předchozí práci známého odborníka na akciový trh Jeremyho Siegela srovnává vyloženě dlouhodobé návratnosti obligací a akcií (a zlata):"/>
  </head>
  <body>
    <article>
      <h1>Pokřivené obrazy</h1>
      <address><time datetime="2019-11-22T17:28:28+00:00">22 Nov 2019, 17:28</time> by <a rel="author">Patria</a></address>
      <p><b>Pokud si soused dá k obědu celé kuře a já se postím, podle statistického průměru bychom měli být oba slušně najedeni. Ano, průměry mohou někdy poskytovat značně zkreslený obrázek o tom, jaká je realita. Konec konců, onen příklad s kuřaty vlastně úzce souvisí palčivým tématem současnosti – vysokou ekonomickou nerovností panující v nejedné vyspělé zemi (my jsme v tomto ohledu spíše výjimkou). Dnes bych se ale rád věnoval tomu, jak plošná „průměrná“ měřítka matou v jedné ze základních investičních oblastí – návratnosti <a href="https://akcie-cz.kurzy.cz/">akcií</a>.<br/></b><br/>Ve studii „<a href="https://akcie-cz.kurzy.cz/akcie/stock-5216/">Stock</a> Market Charts You Never Saw“ (Edward F. McQuarrie, Santa Clara University) nalezneme mimo jiné i následující graf, který díky předchozí <a href="https://www.kurzy.cz/prace/">práci</a> známého odborníka na akciový trh Jeremyho Siegela srovnává vyloženě dlouhodobé návratnosti obligací a <a href="https://akcie-cz.kurzy.cz/">akcií</a> (a <a href="https://zlato.kurzy.cz/">zlata</a>):</p>
      <figure>
        <img src="https://img.kurzy.cz/zpravy/obrazky/26/521026-pokrivene-obrazy/1.gif"/>
      </figure>
      <p>Zaměřme se na relativní návratnosti <a href="https://akcie-cz.kurzy.cz/">akcií</a> a obligací. Několik desetiletí po roce 1800 to nebylo ani zdaleka jednoznačné, pak se ale trhy začaly chovat tak, jak jsme až na výjimky zvyklí: <a href="https://akcie-cz.kurzy.cz/">Akcie</a> mají vyšší návratnost než <a href="https://www.kurzy.cz/dluhopisy/">dluhopisy</a>. To je obvykle vysvětlováno tím, že se s nimi pojí vyšší riziko a investoři od nich tedy požadují více. Existuje řada úvah o tom, že tato návratnostní prémie <a href="https://akcie-cz.kurzy.cz/">akcií</a> je s ohledem na to, jaký je jejich dlouhodobý vývoj, příliš vysoko. Tj., že by vlastně neměly vynášet o tolik více, než <a href="https://www.kurzy.cz/dluhopisy/">dluhopisy</a> (a tudíž existuje takzvaná „záhada návratnosti akciového trhu“). Pozornost čtenáře chci ale nasměrovat k něčemu ještě zajímavějšímu: Podle některých názorů <a href="https://akcie-cz.kurzy.cz/">akcie</a> ve skutečnosti <a href="https://www.kurzy.cz/dluhopisy/">dluhopisy</a> nepředčí.</p>
      <p>Je to více než rok, co světlo světa spatřila studie „Do Stocks Outperform Treasury bills?“. Její autor Hendrik Bessembinder z Arizona State University poukazuje na prostou, ale podle mne naprosto opomíjenou skutečnost: <a href="https://akcie-cz.kurzy.cz/">Akcie</a> jako celek skutečně <a href="https://www.kurzy.cz/dluhopisy/">dluhopisy</a> předčí. Ovšem většina z nich si sama o sobě vede dlouhodobě hůře, než vládní obligace a to dokonce i ty krátkodobé. Což znamená jediné: Onu celkovou (či průměrnou) návratnost táhne nahoru jen relativně málo titulů, které „závod“ s <a href="https://www.kurzy.cz/dluhopisy/">dluhopisy</a> dokážou překlopit z prohraného do vítězného. <br/><br/>Ekonom konkrétně tvrdí, že pokud se zaměříme na celou dobu existence <a href="https://akcie-cz.kurzy.cz/">akcie</a> (tj. od počátku jejího uvedení na trh), tak si lépe než krátkodobé obligace vedou jen necelé tři <a href="https://akcie-cz.kurzy.cz/">akcie</a> ze sedmi (včetně reinvestic dividend). A celých 10 % „dluhopisové nadhodnoty“ vytvořené akciovým trhem od roku 1926 pak podle jeho analýzy generovaly <a href="https://rejstrik-firem.kurzy.cz/">firmy</a> Exxon Mobile, <a href="https://akcie-cz.kurzy.cz/akcie/apple-inc-5564/">Apple</a>, <a href="https://akcie-cz.kurzy.cz/akcie/microsoft-corp-3656/">Microsoft</a>, <a href="https://www.kurzy.cz/akcie-usa/gen-electric-co-6993/">General Electric</a> a International Business Machines. V roce 2019 se pak pan Bessembinder k tématu vrátil a zjistil, že podobné je to na globální úrovni.<br/><br/>Autor studie poukazuje na to, že její výsledky nabádají k investicím do dobře diverzifikovaných portfolií. Málo diverzifikovaná portfolia totiž nesou velké riziko, že v nich nebudou oni tahouni, kteří významným způsobem ovlivňují celek a průměr. Pokřiveny jsou tedy někdy obrazy, které si tvoříme na základě průměrů. A ještě pokřivenější jsou ty, které si tvoříme pohledem na těch pár zářných výjimek, zatímco za nimi stojí ve stínu většina ostatních. K tomu poslední vývoj kolem <a href="https://www.kurzy.cz/akcie-usa/gen-electric-co-6993/">General Electric</a> připomíná, že nikdo nemá své místo jisté ani poté, co dlouho patřil mezi absolutní elitu.</p>
      <related>
        <h4>Příbuzné stránky</h4>
        <a href="https://regiony.kurzy.cz/praha/pokrivena/"/>
        <a href="https://www.kurzy.cz/tema/5601902.html"/>
        <a href="https://regiony.kurzy.cz/praha/pokrivena/52-12/"/>
        <a href="https://regiony.kurzy.cz/praha/pokrivena/120-3/"/>
        <a href="https://prace.kurzy.cz/urad-prace/volna-mista/aplikacni-inzenyr-systemu-zpracovani-obrazu-a-kamerovych-systemu"/>
        <a href="https://regiony.kurzy.cz/katastr/a22578455/"/>
        <a href="https://regiony.kurzy.cz/praha/pokrivena/113-4/"/>
        <a href="https://regiony.kurzy.cz/praha/pokrivena/118-1/"/>
        <a href="https://regiony.kurzy.cz/praha/pokrivena/788-14/"/>
        <a href="https://regiony.kurzy.cz/psc/praha/pokrivena/"/>
        <a href="https://regiony.kurzy.cz/praha/pokrivena/36-8/"/>
        <a href="https://www.kurzy.cz/tema/5349952.html"/>
      </related>
    </article>
  </body>
</html>