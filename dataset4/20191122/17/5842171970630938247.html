<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sports/359671-nosauktas-5-damas-kuras-pretende-uz-gada-labakas-tenisistes-godu"/>
    <meta property="og:site_name" content="Jauns.lv"/>
    <meta property="article:published_time" content="2019-11-22T17:49:00+00:00"/>
    <meta property="og:title" content="Nosauktas 5 dāmas, kuras pretendē uz gada labākās tenisistes godu"/>
    <meta property="og:description" content="Uz Sieviešu tenisa asociācijas (WTA) gada labākās tenisistes balvu pretendē Bjanka Andresku, Ešlija Bārtija, Simona Halepa, Naomi Osaka un Karolīna Plīškova, ziņo WTA."/>
  </head>
  <body>
    <article>
      <h1>Nosauktas 5 dāmas, kuras pretendē uz gada labākās tenisistes godu</h1>
      <address><time datetime="2019-11-22T17:49:00+00:00">22 Nov 2019, 17:49</time> by <a rel="author">Jauns.lv / LETA</a></address>
      <p>
        <b>Uz Sieviešu tenisa asociācijas (WTA) gada labākās tenisistes balvu pretendē Bjanka Andresku, Ešlija Bārtija, Simona Halepa, Naomi Osaka un Karolīna Plīškova, ziņo WTA.</b>
      </p>
      <p>Viena no galvenajām favorītēm uz balvu ir austrāliete Bārtija, kura šogad triumfēja Francijas atklātajā čempionātā, vasarā kļuva par planētas pirmo raketi un sezonas beigās ieguva "WTA Finals" trofeju. Viņa šogad svinēja 56 uzvaras, kas ir labākais rezultāts WTA tūrē.</p>
      <p>Tikmēr kanādiete Andresku uzvarēja ASV atklātajā čempionātā, taču pleca trauma viņai lika noslēgt sezonu priekšlaicīgi. Kanādas tenisiste reitingā šobrīd atrodama piektajā vietā.</p>
      <p>Savukārt planētas trešā rakete Osaka sezonu iesāka ar uzvaru Austrālijas atklātajā čempionātā, kā arī uzvarēja turnīros Osakā un Pekinā. Vēl no "Grand Slam" čempionēm uz balvu pretendē rumāniete Halepa, kura šogad uzvarēja Vimbldonā, gada laikā tika pie 43 uzvarām un rangā atrodama ceturtajā vietā.</p>
      <p>Tāpat par gada labākās tenisistes godu cīnīsies planētas otrā rakete Plīškova, čehietei šosezon WTA tūres mačos izpildot 488 netveramās serves. </p>
      <p>Tikmēr uz labākā dubultspēļu dueta balvu pretendē Elīza Mertensa (Beļģija)/Arina Sabaļenka (Baltkrievija), Barbora Strīcova (Čehija)/Suveja Sje (Taivāna), Kristīna Mladenoviča (Francija)/Tīmea Baboša (Ungārija) un Šuai Džana (Ķīna)/Samanta Stosura (Austrālija).</p>
      <p>Uz gada progresējošākās tenisistes balvu kandidē trīs amerikānietes Amanda Aņisimova, Sofija Kenina un Elisona Rīske, kā arī šveiciete Belinda Benčiča, ķīniete Saisai Džena un horvātiete Donna Vekiča. Benčiča pretendē arī uz gada atgriešanās balvu, sastādot konkurenci krievietei Svetlanai Kuzņecovai un amerikānietei Betānijai Mateka-Sendsai.</p>
      <p>Otro gadu pēc kārtas uz uzlecošās zvaigznes balvu kandidē Andresku, kurai konkurenci sastādīs amerikāniete Koko Gofa, čehiete Karolīna Muhova, kazahstāniete Jeļena Ribakina, poliete Iga Švjonteka un ukrainiete Dajana Jastremska.</p>
      <p>Par nominantēm balsos mediji un balvu ieguvējas tiks paziņotas 11.decembrī.</p>
      <p>Pērn par labāko tika atzīta Halepa.</p>
    </article>
  </body>
</html>