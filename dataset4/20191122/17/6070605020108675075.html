<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Moncloa-traslladar-comissaria-Via-Laietana_0_2348765268.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T17:09:12+00:00"/>
    <meta property="og:title" content="La Moncloa obre la porta a traslladar la comissaria de Via Laietana a una altra ubicació"/>
    <meta property="og:description" content="Celaá diu que la policia &quot;es quedarà a Barcelona&quot; però que es podria buscar un &quot;millor assentament&quot;"/>
  </head>
  <body>
    <article>
      <h1>La Moncloa obre la porta a traslladar la comissaria de Via Laietana a una altra ubicació</h1>
      <h2>Celaá diu que la policia "es quedarà a Barcelona" però que es podria buscar un "millor assentament"</h2>
      <address>
        <time datetime="2019-11-22T17:09:12+00:00">22 Nov 2019, 17:09</time>
      </address>
      <p>La pressió política i social per tancar la comissaria de Via Laietana comença a fer efecte a l'Estat. Aquest divendres el govern espanyol ha obert la porta a traslladar la ubicació de la Prefectura Superior de Policia en un altre punt de Barcelona després que l'Ajuntament aprovés –amb els vots del PSC– una iniciativa que <a href="https://www.ara.cat/societat/Barcelona-pressiona-comissaria-Via-Laietana_0_2346965405.html">demanava reconvertir la Prefectura</a>, punt de tortures durant el franquisme, en un espai de memòria. "La Policia Nacional es quedarà a Barcelona i, una altra cosa, com deia el senyor Collboni [primer tinent d'alcalde i líder dels socialistes a la capital catalana] és que es pugui trobar un millor assentament", ha afirmat la portaveu del govern espanyol en funcions, Isabel Celaá.</p>
      <figure>
        <img src="https://www.ara.cat/2019/10/18/judici-presos-politics-1-octubre/manifestacio-estudiants-acaba-carregues-detinguts_2327777383_66699736_117x66.jpg"/>
      </figure>
      <p>
        <a href="https://www.ara.cat/societat/Barcelona-pressiona-comissaria-Via-Laietana_0_2346965405.html">Barcelona pressiona el govern espanyol per tancar la comissaria de Via Laietana</a>
      </p>
      <p>El text que es va aprovar dimarts al consistori, a iniciativa d'ERC, demana a l'Estat que compleixi la proposició no de llei que es va aprovar al Congrés el juny del 2017 –amb l'única oposició del PP– i que preveia el trasllat de la comissaria. Els comuns i JxCat hi van votar a favor, però també el PSC, que va forçar una transacció per incloure al redactat final que s'ha de garantir el trasllat dels agents de la Via Laietana per assegurar que poden continuar prestant els seus serveis. L'endemà una cinquantena d'entitats memorialistes van <a href="https://www.ara.cat/politica/tancament-comissaria-Via-Laietana-reivindicacio-memoria_0_2347565340.html">redoblar la crida a tancar la Prefectura</a> per convertir-la en un centre d'interpretació de la tortura.</p>
      <figure>
        <img src="https://www.ara.cat/2019/11/20/politica/Representamts-memorialistes-Casal-Pou-Figuera_2347575383_67516294_117x66.jpg"/>
      </figure>
      <p>
        <a href="https://www.ara.cat/politica/tancament-comissaria-Via-Laietana-reivindicacio-memoria_0_2347565340.html">20-N: les entitats de memòria redoblen la pressió per tancar la comissaria de Via Laietana</a>
      </p>
      <p>"Lamentem que encara existeixi un centre de detenció al bell mig de Barcelona que escenifica el costat més fosc del franquisme i la dictadura", va lamentar en un acte de la societat civil el vicepresident d'Òmnium, Marcel Mauri, que va afegir que "democràcia és necessitat de fer net". Josep Huguet, membre del patronat de la Fundació Josep Irla –vinculada a ERC–, va afegir que la demanda depèn de la "voluntat política", i aquest divendres l'executiu de Pedro Sánchez s'hi ha posat bé. Un govern, això sí, que encara està en funcions i que busca l'abstenció d'ERC al Congrés per deixar d'estar-ho.</p>
    </article>
  </body>
</html>