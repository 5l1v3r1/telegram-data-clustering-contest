<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/od-slovenije-se-trazi-da-omoguci-ulazak-hiljadama-migranata/"/>
    <meta property="og:site_name" content="Krstarica"/>
    <meta property="article:published_time" content="2019-11-22T17:56:00+00:00"/>
    <meta property="og:title" content="Od Slovenije se traži da omogući ulazak hiljadama migranata"/>
    <meta property="og:description" content="LJUBLJANA - Slovenačka udruženja predložila su vladi te zemlje da omogući slobodan ulazak u Sloveniju hiljadama ilegalnih migranata koji trenutno borave u"/>
  </head>
  <body>
    <article>
      <h1>Od Slovenije se traži da omogući ulazak hiljadama migranata</h1>
      <address><time datetime="2019-11-22T17:56:00+00:00">22 Nov 2019, 17:56</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>LJUBLJANA – Slovenačka udruženja predložila su vladi te zemlje da omogući slobodan ulazak u Sloveniju hiljadama ilegalnih migranata koji trenutno borave u Bosni i Hercegovini i dalje u druge zemlje Evropske unije, prenosi mariborski list „Večer“.</p>
      <p>Ponašanje Slovenije, ali i EU, stvara na tom području humanitarnu krizu s političkim posledicama i zaoštrenim odnosima u regionu, izjavio je za taj list muzičar i aktivista Miha Blažič, dodavši da bi se stradanja ilegalnih migranata koji žele da se dokopaju severa i zapada Evrope mogla smanjiti ako sve članice EU solidarno prihvate deo migranata.</p>
      <p>Slovenija bi im mogla omogućiti normalan ulazak kao prva zemlja Šengena, čime bi postala uzor drugim članicama da postupe prema načelu solidarnosti, kazao je Blažič, a prenosi „Večer“.</p>
      <p>Slično Blažiču poziciju Slovenije prema migranatima u BiH vide i nevladine organizacije InfoKolpa, Slovenska filantropija i Ambasada Rog koje kritikuju kako se prema migrantima odnose poslednje dve slovenačke vlade – Mire Cerara i Marjana Šareca.</p>
      <p>U tim organizacijama smatraju da je sadašnja humanitarna kriza u migrantsim kampovima u BiH i posledica masovne readmisije migranata iz Slovenije, najpre u Hrvatsku, a onda i BiH, prenosi Hina.</p>
      <p>Iz ministarstva spoljnih poslova koje sada vodi Cerar u vezi s mogućom inicijativom o navode da to nije u njihovoj nadležnosti već ministarstva unutrašnjih poslova.</p>
      <p>Udruženja tvrde da je situacija s migrantima na balkanskoj ruti pogoršana upravo inicijativom nekadašnje Cerarove vlade koja je podigla deo žice prema Hrvatskoj te 2016. zagovarala evropsku pomoć Makedoniji u zatvaranju grčko-makedonske granice.</p>
      <p>Upravo je sadašnji ministar unutrašnjih poslova Boštjan Poklukar bio među onima koji su na evropskom nivou odbacivali pristup migrantskoj problematici u kojem bi bilo više solidarnosti i humanosti, tvrde udruženja iz Slovenije.</p>
      <p>(Tanjug)</p>
    </article>
  </body>
</html>