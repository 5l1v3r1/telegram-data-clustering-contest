<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/firstclass/2019/11/22/ot-karacsonyi-vasar-ahova-erdemes-ellatogatni/"/>
    <meta property="og:site_name" content="Vezess"/>
    <meta property="article:published_time" content="2019-11-22T17:07:02+00:00"/>
    <meta property="og:title" content="Öt karácsonyi vásár, ahová érdemes ellátogatni"/>
    <meta property="og:description" content="Közeleg az ünnepi időszak, és sorra nyílnak a karácsonyi vásárok, egyszerre akár több is a különböző nagyvárosokban. Az alábbiakban segítünk abban, hogy megtaláld te is a legjobb ünnepi forgatagokat."/>
  </head>
  <body>
    <article>
      <h1>Öt karácsonyi vásár, ahová érdemes ellátogatni</h1>
      <address><time datetime="2019-11-22T17:07:02+00:00">22 Nov 2019, 17:07</time> by <a rel="author" href="https://www.vezess.hu/author/demecsaba/" target="_blank">Deme Csaba</a></address>
      <p>
        <b>Közeleg az ünnepi időszak, és sorra nyílnak a karácsonyi vásárok, egyszerre akár több is a különböző nagyvárosokban. Az alábbiakban segítünk abban, hogy megtaláld te is a legjobb ünnepi forgatagokat.</b>
      </p>
      <p>Habár még csak november van, számos helyen megnyíltak már a karácsonyi vásárok, melyek a legsötétebb, legkomorabb téli estéken is egy elvarázsolt, kellemes világba repítik az erre fogékony embereket. Az illatok és a színek magukba szippantják a járókelőket, de vásár és vásár között is van különbség. Az alábbi összeállításban öt olyan ünnepi forgatagról olvashattok, melyek az elmúlt években bebizonyították, hogy helyük van a legjobb karácsonyi vásárok között, és érdemes élőben megnézni őket.</p>
      <h3>Prága</h3>
      <p>Az Óváros téren álló majdnem 20 méteres karácsonyfa már messziről látható, ugyanis minden egyes ágán világító füzért helyeztek el. A szemet gyönyörködtető fenyő alatt eltörpülnek a hagyományos piros házikók, melyek ellepik a környéket. Az utcácskák között sétálgathatunk, megkóstolhatjuk kedvenc ünnepi italunkat, és kipróbálhatjuk a hagyományos cseh ételeket is.</p>
      <figure>
        <img src="https://vezess2.p3k.hu/app/uploads/2019/11/praga-700x467.jpg"/>
      </figure>
      <h3>Bécs</h3>
      <p>A listáról természetesen nem maradhat le az osztrák főváros, ahol szinte minden második utcasarkon található egy apróbb bódé az ünnepi időszakban, de a nagyobb terek szinte mindegyikét ellepik az árusok portékáikkal. Ha valami igazán egyedire és szokatlanra vágyunk, a legjobb választás a Bécs nyugati részén található Wilhelminenberg-kastély forgataga, mely a kúria előtt épített fa teraszon áll. Azon kívül, hogy csodálatos kilátás nyílik a kivilágított városra, melegen tarthatjuk magunkat a különféle forró finomságokkal.</p>
      <figure>
        <img src="https://vezess2.p3k.hu/app/uploads/2019/11/viennawurstelstand_christmas_markets_wilhelminenberg.jpg"/>
        <figcaption>Forrás: viennawurstelstand.com</figcaption>
      </figure>
      <h3>Eger</h3>
      <p>Az adventi időszakra a város három ikonikus tere – Dobó tér, Gárdonyi tér és Végvári vitézek tere – ünnepi fényruhába öltözik, amit a Vár csodás díszkivilágítása tesz utánozhatatlanná. A barokk belvárosban sétálgatva biztosan karácsonyi hangulatba kerülünk. A város vendéglátóhelyei erre az időszakra ünnepi menüajánlattal készülnek és forralt boros különlegességeket is megkóstolhatunk.</p>
      <figure>
        <img src="https://vezess2.p3k.hu/app/uploads/2019/11/09_vozary_1206-700x467.jpg"/>
        <figcaption>Forrás: Egri Advent</figcaption>
      </figure>
      <h3>Győr</h3>
      <p>Varázslatos környezetben, csodás programokkal és gasztronómiai különlegességgel várja a győri adventi vásár a látogatókat. A Széchenyi téren található ünnepi forgatag egyik látványossága a fényfestés, az idei évben ráadásul ez is megújul: lézer helyett 3D épületfestések csodálhatók meg a bencés rendházon, illetve a templomon is. Ezen felül többek között korcsolyapálya és óriási mesekönyv is várja a kisebbeket.</p>
      <figure>
        <img src="https://vezess2.p3k.hu/app/uploads/2019/11/advent-gyor.jpg"/>
        <figcaption>Forrás: bumm.sk</figcaption>
      </figure>
      <h3>Budapest</h3>
      <p>A lista nem lehetne teljes fővárosunk adventi vásárai nélkül! A legismertebb talán a Vörösmarty téren található, de érdemes megtekinteni az évek alatt szintén nagyra növő másikat is, mely a Bazilika előtt található. Habár a két helyszín közel van egymáshoz, mégis külön vásárokról van szó. Utóbbit ráadásul Európa második legszebb karácsonyi vásárának is megszavazták, így érdemes arra is elsétálni a délutáni-kora esti órákban.</p>
      <figure>
        <img src="https://vezess2.p3k.hu/app/uploads/2019/11/bazilika-700x467.jpg"/>
        <figcaption>Forrás: szmo.hu</figcaption>
      </figure>
      <footer>Forrás: kép: Europcar</footer>
    </article>
  </body>
</html>