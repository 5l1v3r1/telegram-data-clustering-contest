<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474254-czyzby-tusk-stawial-krzyzyk-na-platformie"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T17:47:16+00:00"/>
    <meta property="og:title" content="Czyżby Tusk stawiał krzyżyk na Platformie? O wszystkim zdecyduje wynik przyszłorocznych wyborów prezydenckich"/>
    <meta property="og:description" content="Donald Tusk zapowiada, że będzie chciał zbudować nowy ruch polityczny. Może z tego wynikać, że były premier nie wiąże swojej przyszłości z Platformą Obywatelską."/>
  </head>
  <body>
    <article>
      <h1>Czyżby Tusk stawiał krzyżyk na Platformie? O wszystkim zdecyduje wynik przyszłorocznych wyborów prezydenckich</h1>
      <address><time datetime="2019-11-22T17:47:16+00:00">22 Nov 2019, 17:47</time> by <a rel="author" href="https://wpolityce.pl/autorzy/763-konrad-kolodziejski" target="_blank">Konrad Kołodziejski</a></address>
      <p>
        <b>Niewykluczone, że Donald Tusk „za trzy, cztery lata” zbuduje nowy ruch polityczny w Polsce. Tak przynajmniej wynika z jego <a href="https://wpolityce.pl/polityka/474104-tusk-stworzy-nowy-ruch-polityczny-ludzie-mnie-znaja">wypowiedzi</a> udzielonej wczoraj telewizji Polsat News. Za trzy lata Tuskowi skończy się rozpoczęta właśnie kadencja przewodniczącego Europejskiej Partii Ludowej. Z kolei za cztery lata odbędą się u nas następne wybory do Sejmu.</b>
      </p>
      <p>Zapowiedź Tuska można interpretować jako rodzaj pocieszenia wysłany tym wszystkim, którzy liczyli, że już teraz wróci do Polski „na białym koniu”, aby zawalczyć o prezydenturę i odsunąć PiS od władzy. Tusk zdaje się im mówić, że nie pożegnał się z myślą o prezydenturze w Polsce, ale może o nią zawalczyć dopiero wtedy, gdy – jak sądzi – PiS po kolejnej kadencji sprawowanej zapewne w warunkach spowolnienia gospodarczego, osłabnie na tyle, że nie będzie stanowić dla niego zagrożenia.</p>
      <p>Jednocześnie jednak sygnał wysłany przez Tuska powinien mocno zaniepokoić jego macierzystą partię. Bo Tusk zapowiada przecież, że będzie chciał zbudować nowy ruch polityczny. Może z tego wynikać, że były premier nie wiąże swojej przyszłości z Platformą Obywatelską. Zapewne Tusk widzi rzeczywistość znacznie szerzej niż jego partyjni koledzy. I dostrzega, że PO znalazła się w kryzysie, z którego może już nie wyjść.</p>
      <p>Oczywiście PO nadal jest najsilniejszą partią obozu antypisowskiego. Jednak czteroletnia strategia „totalnej opozycji” nie przyniosła tej partii zwycięstwa. Przeciwnie, doprowadziła do tego, że  Platforma jest dziś partią jałową, poobijaną i pozbawioną jakiejkolwiek wizji Polski. Jeśli kandydatka lub kandydat PO nie zdoła wygrać przyszłorocznych wyborów prezydenckich, dawna partia Tuska przekształci się w masę upadłościową, która będzie trwała przy życiu tylko dzięki dotacjom budżetowym oraz obecności w parlamencie i samorządach. Trudno jednak oczekiwać, aby taka pozbawiona energii i żyjąca z synekur formacja mogła za cztery lata zawalczyć o władzę. Tym bardziej, że jej korozję będzie przyspieszać znacznie bardziej energiczna lewica. Również umiarkowanie konserwatywni wyborcy mogą być skutecznie kuszeni przez PSL, a nawet – co jeszcze dziś może wydawać się nieprawdopodobne – przez szukające nowej przestrzeni w centrum PiS.</p>
      <p>Donald Tusk najwyraźniej dostrzega to niebezpieczeństwo i stąd jego pomysł „nowego ruchu politycznego”, który byłby tratwą ratunkową dla dryfującego wraku, w jaki może zamienić się PO. Oczywiście wszystko może wyglądać inaczej, jeśli Platforma wygra wybory prezydenckie. Jednak Tusk musi mieć co do tego wątpliwości. Gdyby było inaczej, zdecydowałby się na start już teraz. Niewykluczone nawet, że wcale tak gorąco nie kibicuje wygranej PO. Być może zakłada, że dla niego lepiej będzie, jeśli PiS wykrwawi się podczas słabej koniunktury gospodarczej i dopiero wtedy on „na białym koniu” przyjedzie „zbawiać” Polskę.</p>
    </article>
  </body>
</html>