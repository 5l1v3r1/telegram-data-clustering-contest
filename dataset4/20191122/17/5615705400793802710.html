<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204799-astarta-otrimae-20-mln-na-modernizaciyu"/>
    <meta property="og:site_name" content="Mind UA"/>
    <meta property="article:published_time" content="2019-11-22T17:59:00+00:00"/>
    <meta property="og:title" content="«Астарта» отримає $20 млн на модернізацію"/>
    <meta property="og:description" content="«Дочка» найбільшого банку Європи KfW погодила фінансування українського агрохолдингу"/>
  </head>
  <body>
    <article>
      <h1>«Астарта» отримає $20 млн на модернізацію</h1>
      <h2>«Дочка» найбільшого банку Європи KfW погодила фінансування українського агрохолдингу</h2>
      <address>
        <time datetime="2019-11-22T17:59:00+00:00">22 Nov 2019, 17:59</time>
      </address>
      <p>Німецька корпорація інвестицій та розвитку (DEG) профінансує українську «Астарту» на суму в $20 млн, частину коштів планують направити на покупку новітніх технологій та модернізацію виробництва.</p>
      <p>Про це повідомляє <a href="https://inventure.com.ua/news/ukraine/dochka-kfw-vydelit-dollar20-mln.-astarte">inventure.com.u</a>a з посиланням на DEG.<br/><br/>В компанії DEG сподіваються, що така інвестиція допоможе «Астарті» забезпечити довгострокове фінансування оборотних коштів та капітальних витрат.</p>
      <p>Частину коштів «Астарта»  планує витрати на придбання техніки та модернізацію виробництва – щоб скоротити темпи споживання природних ресурсів.</p>
      <p>Зазначимо, що компанія DEG – це дочірня структура Німецького кредитного банку розвитку KfW – одного з найбільших фінансових інститутів Європи.</p>
      <p>«Астарта» – вертикально інтегрований агропромисловий холдинг, який здійснює діяльність в восьми областях України. До його складу входять вісім цукрових заводів, агрогосподарства із земельним банком на 243 тисячі гектарів і молочні ферми з 25 тисячами голів ВРХ, сім елеваторів, біогазовий комплекс та завод з переробки сої в Полтавській області (ТОВ «Глобинський переробний завод»).</p>
      <p>Згідно зі звітом «Астарти» на Варшавській фондовій біржі, чистий прибуток агрохолдингу за дев'ять місяців 2019 року склав 4,3 млн євро, що майже в 3,4 рази нижче цього показника за аналогічний період 2018 року.</p>
      <p>В той же час консолідована виручка зросла на 32% р/р до 334 млн євро переважно завдяки сильним показникам у продажах зернових. Основними драйверами росту стали збільшення продажів кукурудзи більш ніж 2 рази до 515 000 тонн, а також пшениці нового врожаю – на 23% до 240 000 тонн – <a href="https://astartaholding.com/news/61">повідомили в пресслужбі</a> компанії. </p>
      <p>«Астарта» після трьох років прибуткової роботи в 2018 році отримала чистий збиток 21,11 млн євро. Її виручка в минулому році скоротилася на 18,8% – до 372,22 млн євро, а EBITDA – в 2,1 рази, до 56,87 млн євро.</p>
      <p>Як раніше <a href="https://mind.ua/news/20199372-findirektor-astarti-kupiv-7-474-akcij-holdingu">повідомляв Mind</a>, в липні цього року фінансовий директор агрохолдингу «Астарта» Віктор Гладкий купив 7 474 акцій холдингу. </p>
      <related>
        <h4>Також читайте</h4>
        <a href="https://mind.ua/news/20204179-greciya-bude-zaluchati-novih-investoriv-stvorivshi-dlya-nih-podatkovi-poblazhki"/>
        <a href="https://mind.ua/news/20202547-rozrobleno-desyatki-zakonoproektiv-yaki-zaluchat-v-ukrayinu-inozemnij-kapital-zelenskij"/>
        <a href="https://mind.ua/publications/20202279-a-mi-micnishaemo-shcho-prinese-ukrayini-rinok-zemli"/>
      </related>
    </article>
  </body>
</html>