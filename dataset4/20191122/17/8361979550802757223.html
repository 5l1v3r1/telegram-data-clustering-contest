<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/nova-shkola-deputata-dlya-nardepiv-vid-slugi-narodu-data-truskavcya-2-novini-ukrajini-50055210.html"/>
    <meta property="og:site_name" content="НВ"/>
    <meta property="article:published_time" content="2019-11-22T17:12:00+00:00"/>
    <meta property="og:title" content="Буде «Трускавець-2». Корнієнко анонсував нову школу депутата для «слуг народу» в кінці січня 2020 року"/>
    <meta property="og:description" content="В кінці січня 2020 року партія Слуга народу планує провести повторну «школу депутата» для народних депутатів від політсили у Верховній Раді."/>
  </head>
  <body>
    <article>
      <h1>Буде «Трускавець-2». Корнієнко анонсував нову школу депутата для «слуг народу» в кінці січня 2020 року</h1>
      <h2>В кінці січня 2020 року партія Слуга народу планує провести повторну «школу депутата» для народних депутатів від політсили у Верховній Раді.</h2>
      <address>
        <time datetime="2019-11-22T17:12:00+00:00">22 Nov 2019, 17:12</time>
      </address>
      <p>Про це в інтерв'ю <a href="https://radio.nv.ua/">Радіо НВ</a> розповів голова СН і перший заступник голови однойменної парламентської фракції Олександр Корнієнко.</p>
      <p>Одна з тем тренінгу буде присвячена цифровій грамотності на тлі <a href="https://nv.ua/ukr/ukraine/politics/prankeri-dzhoker-listuvannya-deputativ-shcho-vidomo-novini-ukrajini-50051656.html">скандалу з листуванням нардепів від Слуги народу з пранкером Джокером</a>.</p>
      <p>«У нас вже є кілька партнерів, які готові, коли трошки стихне цей наш весь процес, у нас є ідея зробити „Трускавець-2“ десь між сесіями — можливо, в кінці січня. І ми обов’язково туди включимо цей пункт [цифрової грамотності] і пункт про декларування», — повідомив Корнієнко.</p>
      <p>Нагадаємо, в кінці липня 2019 року партія <a href="https://nv.ua/ukr/biz/economics/sluga-narodu-deputatam-zaproponuvali-proyti-liknep-50033884.html">Слуга народу провела однотижневу «школу депутата» для своїх представників, обраних до Верховної Ради</a>, за основу якої було взято Гарвардський курс викладання для дорослих.</p>
      <p>Для проведення інтенсиву був обраний <a href="https://nv.ua/ukr/ukraine/politics/sluga-narodu-dlya-shkoli-deputata-obrala-naydorozhchiy-gotel-truskavcya-50034566.html">найдорожчий готель Трускавця Rixos Prykarpattya</a>. Згідно з нещодавно опублікованим звітом партії Слуга народу, <a href="https://nv.ua/ukr/ukraine/politics/skilki-sluga-narodu-vitratila-na-kursi-v-truskavci-novini-ukrajini-50054626.html">курси обійшлися їй у 11,2 мільйона гривень</a>.</p>
      <p>Пізніше міністр розвитку економіки, торгівлі і сільського господарства Тимофій Милованов, почесний президент Київської школи економіки, яка і провела курси для депутатів, розповів, що не всі нардепи відвідували заняття:</p>
      <p>«Були люди, які перші два дні прийшли і більше не приходили. Можемо аналізувати по „домашках“. Першу „домашку“ здали 80%, другу десь 72%. Так завжди падає. Зараз подивимося, скільки третю здадуть», — раніше повідомляв він.</p>
      <p>
        <b>Повне інтерв'ю з головою партії Слуга народу Олександром Корнієнком на Радіо НВ</b>
      </p>
    </article>
  </body>
</html>