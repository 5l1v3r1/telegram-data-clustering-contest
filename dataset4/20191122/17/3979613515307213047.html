<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pronews.gr/kosmos/823879_98hronos-giatros-arneitai-na-vgei-sti-syntaxi-exakoloythei-na-vlepei-astheneis"/>
    <meta property="og:site_name" content="PRONEWS"/>
    <meta property="article:published_time" content="2019-11-22T17:29:15+00:00"/>
    <meta property="og:title" content="98χρονος γιατρός αρνείται να βγει στη σύνταξη - Εξακολουθεί να βλέπει ασθενείς"/>
    <meta property="og:description" content="Την εποχή εκείνη που ο γιατρός ξεκινούσε το επάγγελμα, η πενικιλίνη ήταν ό,τι πιο πρωτοποριακό είχε να παρουσιάσει η ιατρική επιστήμη. Σήμερα, στα 98 του, ο Κριστιάν Σενέ εξακολουθεί να βλέπει ασθενείς και..."/>
  </head>
  <body>
    <article>
      <h1>98χρονος γιατρός αρνείται να βγει στη σύνταξη - Εξακολουθεί να βλέπει ασθενείς</h1>
      <address>
        <time datetime="2019-11-22T17:29:15+00:00">22 Nov 2019, 17:29</time>
      </address>
      <p>
        <b>Την εποχή εκείνη που ο γιατρός ξεκινούσε το επάγγελμα, η πενικιλίνη ήταν ό,τι πιο πρωτοποριακό είχε να παρουσιάσει η ιατρική επιστήμη.</b>
      </p>
      <p>
        <b>Σήμερα, στα 98 του, ο Κριστιάν Σενέ εξακολουθεί να βλέπει ασθενείς και να λειτουργεί το ιατρείο του, στα προάστια του Παρισιού, δύο φορές την εβδομάδα. Κάποιοι από αυτούς τον εμπιστεύονται εδώ και δεκαετίες.</b>
      </p>
      <p>Ο ίδιος δεν αντιμετωπίζει προβλήματα υγείας. Δεν φοράει καν γυαλιά όταν κάνει τις διαγνώσεις και δηλώνει ότι η συνταξιοδότηση είναι κάτι που δεν τον ελκύει καθόλου.</p>
      <p>
        <b>Γιατρός σχεδόν 100 χρόνων</b>
      </p>
      <p>“Όταν ξεπεράσεις τα 60, σε βάζουν στην κατηγορία των ηλικιωμένων. Τη μια μέρα θα παίξεις χαρτιά, μετά μπίνγκο, μετά θα λύσεις σουντόκου… Με όλα αυτά αποβλακώνεσαι τελείως. Είμαι πολύ καλύτερα έτσι!”, είπε.</p>
      <p>Ο Σενέ, που κατάγεται από την Ανζέρ στη δυτική Γαλλία, εργαζόταν ως οξυγονοκολλητής πριν γίνει γιατρός.</p>
      <p>Πήρε ειδικότητα ακτινολόγου αλλά τελικά τον κέρδισε η παθολογία.</p>
      <p>Το ιατρείο του δεν έχει τίποτα που να παραπέμπει σε υψηλή τεχνολογία: έχει ένα φαξ, όχι όμως και ηλεκτρονικό υπολογιστή στο γραφείο του. Λέει, όμως, ότι ενημερώνεται για όλες τις σύγχρονες εξελίξεις αφού είναι συνδρομητής σε ιατρικές επιθεωρήσεις.</p>
      <p>Πολλοί από τους ασθενείς του λένε ότι δυσκολεύονται να κλείσουν ραντεβού με γιατρό στο Σεβιγί -Λαρί, καθώς υπάρχουν μόνο τρεις γιατροί για πληθυσμό 19.000 κατοίκων.</p>
      <p>Έτσι, στήνονται από νωρίς στην ουρά έξω από το ιατρείο του Σενέ ο οποίος ακολουθεί ένα διαφορετικό σύστημα: δέχεται τους 20 πρώτους που θα φτάσουν στην πόρτα του.</p>
      <p>Στη Γαλλία “έχουμε γιατρούς, έχουμε ασθενείς, αλλά δεν είναι εύκολο να τους φέρουμε σε επαφή μεταξύ τους”, σχολίασε.</p>
      <p>Η μέση ηλικία συνταξιοδότησης των γιατρών στη Γαλλία είναι τα 67. Ο γιος του Σενέ, που ήταν επίσης γιατρός, τα έχει ήδη παρατήσει.</p>
      <p>Όμως ο 98χρονος δεν σκοπεύει να σταματήσει σύντομα. “Αν κάθεσαι όλη την ημέρα και βλέπεις τηλεόραση πολύ γρήγορα το χάνεις, ο εγκέφαλός σου δεν αντέχει για πολύ”, κατέληξε.</p>
    </article>
  </body>
</html>