<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/elevii-din-constanta-nemultumiti-de-negocierile-de-la-minister-pe-tema-decontarii-transportului-20097633"/>
    <meta property="og:site_name" content="Cancan.ro"/>
    <meta property="article:published_time" content="2019-11-22T17:54:43+00:00"/>
    <meta property="og:title" content="Elevii din Constanța, nemulțumiți de negocierile de la minister pe tema decontării transportului"/>
    <meta property="og:description" content="Asociația Elevilor din Constanța, care a pichetat vineri sediul Ministerului Educației, este nemulțumită de rezultatul discuțiilor purtate cu ministrul"/>
  </head>
  <body>
    <article>
      <h1>Elevii din Constanța, nemulțumiți de negocierile de la minister pe tema decontării transportului</h1>
      <address><time datetime="2019-11-22T17:54:43+00:00">22 Nov 2019, 17:54</time> by <a rel="author">Cristian Blanuta</a></address>
      <p>
        <b>Asociația Elevilor din Constanța, care a pichetat vineri sediul Ministerului Educației, este nemulțumită de rezultatul discuțiilor purtate cu ministrul Monica Anisie pe tema decontării transportului pentru elevii din mediul rural. Asociația amenință cu proteste.</b>
      </p>
      <p>Reprezentanți ai Asociațiilor Elevilor din București și Constanța au pichetat, vineri, sediul Ministerului Educației, cerând rezolvarea problemei gratuității transportului elevilor din mediul rural. După ce au stat două ore în fața instituției, aceștia au fost primiți de ministrul Educației, Monica Anisie, la discuții, care s-au terminat, potrivit elevilor, fără a se ajunge la o înțelegere.</p>
      <p>Elevii îi cer ministrului să susțină neconstituționalitatea unei Ordonanțe de Urgență a Guvernului care elimină posibilitatea de subvenționare a transportului județean pentru elevii din mediul rural.</p>
      <p><i><b>„Astăzi, AEC și AEBI au pichetat Ministerul Educației și Cercetării, cu scopul de a obține din partea ministrului educației un punct de vedere în susținerea neconstituționalității Ordonanței de urgență a Guvernului nr. 51/2019 care lasă elevii din mediul rural fără transport județean. Din păcate, observăm un tipar în atitudinea guvernanților, aceasta fiind mimarea unui dialog, iar la auzul problemelor cu care se confruntă elevii, decidenții dau din umeri, spunând că nu pot face nimic sau încercând să întârzie rezolvarea problemei. Discuția de astăzi nu a avut niciun rezultat, nimeni nu și-a asumat rezolvarea problemei. În acest sens, AEC dă termen până luni, 25 noiembrie, reprezentanților Guvernului, să soluționeze această problemă. În caz contrar, vom lua toate măsurile necesare pentru a ne asigura că elevii sunt respectați, iar drepturile lor protejate”,</b></i> se arată într-o postare pe pagina de Facebook a Asociației Elevilor din Constanța.</p>
      <p>În cazul în care situația nu se rezolvă, iar ministrul Educației nu se alătură inițiativei lor, elevii iau în calcul organizarea unor proteste.</p>
      <p>Una dintre modificările aduse de OUG 51/2019 a fost scoaterea transportului județean din sfera serviciilor publice și eliminarea, astfel, a posibilității autorităților de a subvenționa transportul județean pentru elevii din mediul rural.</p>
    </article>
  </body>
</html>