<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/sulik-szerint-biztonsagi-tanacs-osszehivasa-csak-szinhaz-feljelentes-bosszu"/>
    <meta property="og:site_name" content="Paraméter"/>
    <meta property="article:published_time" content="2019-11-22T17:08:00+00:00"/>
    <meta property="og:title" content="Sulík szerint a biztonsági tanács összehívása csak színház, a feljelentés bosszú"/>
    <meta property="og:description" content="Az, hogy Peter Pellegrini miniszterelnök (Smer-SD) összehívta a biztonsági tanácsot, nem más, mint színház, az ellenzék lejáratása. A Jaroslav Naď (OĽaNO) elleni vizsgálat pedig bosszú amiatt, hogy gyanús tevékenységekre mutatott rá - véli Richard Sulík, az ellenzéki SaS elnöke. A TASR hírügynökséget Katarína Svrčeková, az SaS szóvivője tájékoztatta."/>
  </head>
  <body>
    <article>
      <h1>Sulík szerint a biztonsági tanács összehívása csak színház, a feljelentés bosszú</h1>
      <h2>Az, hogy Peter Pellegrini miniszterelnök (Smer-SD) összehívta a biztonsági tanácsot, nem más, mint színház, az ellenzék lejáratása. A Jaroslav Naď (OĽaNO) elleni vizsgálat pedig bosszú amiatt, hogy gyanús tevékenységekre mutatott rá - véli Richard Sulík, az ellenzéki SaS elnöke. A TASR hírügynökséget Katarína Svrčeková, az SaS szóvivője tájékoztatta.</h2>
      <address>
        <time datetime="2019-11-22T17:08:00+00:00">22 Nov 2019, 17:08</time>
      </address>
      <p>Sulík „újabb színházi előadásnak“ nevezte a biztonsági tanács összehívását, amelynek célja szerinte az ellenzéki politikusok lejáratása. Hozzátette, nem ez az első eset, amikor magas beosztású katonai hírszerző tisztek bosszút állnak a számukra kellemetlen embereken, akik megpróbálták leleplezni a gyanús ügyeiket. Sulík maffiaállamnak nevezte Szlovákiát.</p>
      <p>A liberálisok állásfoglalásukban emlékeztetnek arra az esetre is, amikor az első Fico-kormány idején visszaélések voltak a katonai hírszerzésnél, amelyekre később Vladimír Suchodolinský és Roman Mikulec, a katonai hírszerző szolgálat akkori vezetői mutattak rá. „Mindenféle vádakat konstruáltak ellenük, évekig járhattak a bíróságra, amely végül ejtette az információk kiszivárogtatásának vádját" - emlékeztetett Milan Laurenčík, a SaS képviselői klubjának elnöke.</p>
      <figure>
        <img src="https://parameter.sk/sites/default/files/photos/pellegrinipeter.jpg"/>
      </figure>
      <p>
        <i>Peter Pellegrini (TASR)</i>
      </p>
      <p>Peter Pellegrini (Smer-SD) kormányfő péntek reggelre hívta össze a biztonsági tanács néhány tagját, mert a gyanú szerint Jaroslav Naď bűncselekményt követett el azzal, hogy valakinek kérdéseket tett fel a GRU volt orosz hírszerző tisztje, Szergej Szkripal ügyével kapcsolatosan. Választ nem kapott. A gyanúsított abszurdnak és megalapozatlannak tartja a vádat. Ján Balciar, a katonai hírszerzés főnöke tett feljelentést Jaroslav Naď ellen. Belciar egy másik ügyben, korábbi üzleti tevékenységével kapcsolatban is feljelentette Jaroslav Naďot. „Soha nem titkoltam, hogy elemző voltam, és volt egy magánvállalkozásom, elemzéseket végeztem" – reagált Jaroslav Naď, és azt állítja, Belciar bosszúhadjáratot indított ellene, amiért a vagyonával kapcsolatos kérdéseket tett fel.</p>
      <p>A védelmi minisztérium csütörtökön rámutatott a katonai hírszerzésnek a hadsereg védelmével és biztonságával kapcsolatos, a törvény által előírt feladataira. „A katonai hírszerzés eleget tett a törvény rendelkezéseinek azáltal, hogy a 2019. szeptember 11-én kapott információkat továbbította a bunüldöző hatóságoknak" - mondta Danka Capáková, a védelmi minisztérium szóvivője.</p>
      <p>TASR</p>
    </article>
  </body>
</html>