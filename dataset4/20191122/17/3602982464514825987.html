<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/binnenland/henk-fraser-stipt-punt-aan-oppassen-we-doorslaan-racisme-hype/"/>
    <meta property="og:site_name" content="Sportnieuws"/>
    <meta property="article:published_time" content="2019-11-22T17:10:01+00:00"/>
    <meta property="og:title" content="Henk Fraser stipt punt aan: ‘Oppassen dat we niet doorslaan in racisme-hype’"/>
    <meta property="og:description" content="Sparta-coach Henk Fraser vindt het een goed signaal dat de clubs in het betaald voetbal komend weekeinde actie voeren tegen racisme. De oefenmeester plaatst alleen wel een kanttekening bij ‘de hype’ die volgens hem nu ontstaat. “Ik baseer me graag op feiten”, zei hij tegen AD-journalist Dennis van Bergen. Nadat zondagmiddag het 1e fluitsignaal heeft…"/>
  </head>
  <body>
    <article>
      <h1>Henk Fraser stipt punt aan: ‘Oppassen dat we niet doorslaan in racisme-hype’</h1>
      <address>
        <time datetime="2019-11-22T17:10:01+00:00">22 Nov 2019, 17:10</time>
      </address>
      <p>
        <b>Sparta-coach Henk Fraser vindt het een goed signaal dat de clubs in het betaald voetbal komend weekeinde actie voeren tegen racisme. De oefenmeester plaatst alleen wel een kanttekening bij 'de hype' die volgens hem nu ontstaat. "Ik baseer me graag op feiten", zei hij tegen AD-journalist Dennis van Bergen.</b>
      </p>
      <p>Nadat zondagmiddag het 1e fluitsignaal heeft geklonken op Het Kasteel, doen de spelers van Sparta en Vitesse 1 minuut lang niks tijdens de onderlinge wedstrijd. Dit vanwege de actie tegen racisme, die de Eredivisie CV en de Coöperatie Eerste Divisie, in samenwerking met de 34 betaald voetbalclubs, KNVB, Coaches Betaald Voetbal en spelersvakbond VVCS, zijn gestart. <br/><br/><b>Niet doorslaan</b><br/>Trainer Fraser van de Rotterdamse club noemt het 'een mooi initiatief'. Wel gevolgd door een 'maar'. "Begrijp me niet verkeerd”, zegt hij. "Racisme hoort niet en we moeten ten koste van alles proberen te voorkomen dat het gebeurt. Alleen heb ik wel een beetje het gevoel dat het een hype is, dat hele racisme-verhaal."<br/><br/>Daarom was Fraser tot dusver ook 'stil'. "Dat is ook de reden dat ik me er tot dusver niet over heb uitgelaten, ondanks de ontelbare verzoeken die binnen zijn gekomen. En weet je waarom? Nu hoor ik politici al roepen dat degenen die zich schuldig hebben gemaakt aan racisme nauwelijks aan te pakken zijn. Ik maak me dus geen illusies dat dit over een paar weken anders is. Ik denk dat die hele hype dan weer verstomd is."<br/><br/><b>Boussatta</b> <br/>Ook Fraser kon afgelopen week niet heen om de discussies die in de voetballerij woedden over racisme. Onder anderen Dries Boussatta, oud-prof, liet zijn stem horen. Bij DWDD stelde hij dat het 'begint als het gaat om leidende posities'. <br/><br/>"Alle trainers in het betaald voetbal zijn blanke Nederlanders. Er zijn zat trainers met Surinaamse, Marokkaanse of Turkse roots. Maar die krijgen blijkbaar de kans niet. En datzelfde geldt voor de bestuursposities in het betaald voetbal. En maar blijven beweren dat er geen probleem is. Het enige lichtpuntje is de scheidsrechter, die een statement durfde te maken", zei Boussatta.<br/><br/><b>Houd het bij feiten</b><br/>Fraser vindt op zijn beurt dat hij anders tegen de zaken aan kijkt. "We moeten oppassen dat we niet te ver doorslaan in het racisme-verhaal", zegt hij. "Ik baseer me graag op feiten. En ik weet niet of het daadwerkelijk feiten zijn dat donkere trainers minder kansen krijgen. Ik denk dat je dit pas kunt stellen als dit onomstotelijk vaststaat."<br/><br/>Hij ging nog even verder. "Kijk, als er de trainersklassen bij de KNVB in Zeist nou voor de helft uit blanke trainers en voor de andere helft uit donkere trainers bestaat en zwarte trainers zouden dán beduidend minder aan de bak komen, dan is het een ander verhaal. Dan kun je met termen als 'racisme' aan komen. Ik vind dat nu wat te gevaarlijk. Totdat het tegendeel bewezen wordt geloof ik erin dat goede trainers aan de bak komen, ongeacht ze nu wit of zwart zijn."<br/><br/><b>'Facts, just facts'</b><br/>De Sparta-manager stelt bovendien dat 'we' moeten oppassen dat alles in 1 adem met racisme genoemd wordt. Hij doelt onder meer op de FC Den Bosch-supporter die op social media aanvankelijk werd beticht van het maken van de Hitler-groet, maar over wie het Openbaar Ministerie inmiddels heeft gezegd dat het een wegwerpgebaar was. "Nogmaals: bewezen racisme moet uitgebannen worden, maar laten we niet te ver doorslaan met elkaar. Hou het bij de feiten."</p>
    </article>
  </body>
</html>