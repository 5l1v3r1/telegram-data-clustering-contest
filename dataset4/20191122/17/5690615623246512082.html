<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837299-apelyatsiyniy-sud-zalishiv-u-sili-virok-eksbiytsyam-tornado"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T17:35:00+00:00"/>
    <meta property="og:title" content="Апеляційний суд залишив у силі вирок ексбійцям “Торнадо”"/>
    <meta property="og:description" content="КИЇВ. 22 листопада. УНН. Київський апеляційний суд залишив в силі рішення суду першої інстації, яким до різних строків позбавлення волі було засуджено …"/>
  </head>
  <body>
    <article>
      <h1>Апеляційний суд залишив у силі вирок ексбійцям “Торнадо”</h1>
      <address><time datetime="2019-11-22T17:35:00+00:00">22 Nov 2019, 17:35</time> by <a rel="author">Тетяна Юдіна</a></address>
      <p><b>КИЇВ. 22 листопада. УНН.</b> Київський апеляційний суд залишив в силі рішення суду першої інстації, яким до різних строків позбавлення волі було засуджено колишніх бійців батальйону “Торнадо” за вчинення тяжких злочинів, повідомляє <b>УНН</b>.</p>
      <p>Апеляційний суд Києва розглядав скаргу з березня 2018 року.</p>
      <p>Нагадаємо, Оболонський районний суд столиці <a href="https://www.unn.com.ua/uk/news/1657440-sud-zasudiv-komandira-tornado-do-11-rokiv-tyuremnogo-uvyaznennya">засудив</a> вісьмох бійців колишньої роти спецпризначення МВС “Торнадо” на різні терміни, від 8 до 11 років позбавлення волі, а ще трьох — до умовних покарань.</p>
      <p>17 червня 2015 року головний військовий прокурор України Анатолій Матіос заявив, що в роті “Торнадо” виникла злочинна група, яка в Лисичанську на Луганщині незаконно утримувала в підвалі місцевих жителів, вчиняючи проти них насильницькі дії: побої, катування, спричинення тілесних ушкоджень і особливо жорстоке сексуальне насильство.</p>
      <p>18 червня 2015 року міністр внутрішніх справ Арсен Аваков підписав наказ про розформування роти патрульної служби особливого призначення МВС України “Торнадо”.</p>
      <p>Загалом обвинувачення “торнадівців” включали, зокрема створення злочинної організації, перевищення влади або службових повноважень працівником правоохоронного органу, незаконне позбавлення волі або викраденні людини, <a href="https://www.unn.com.ua/uk/news/1600108-sud-prodovzhiv-rozglyad-spravi-schodo-eks-biytsiv-tornado">катування</a>, доведення особи до замаху на самогубство, насильницьке задоволенні статевої пристрасті неприродним способом тощо.</p>
      <p>Найбільші терміни отримали командир роти Руслан Онищенко і громадянин Білорусі Данило Ляшук — 11 і 10 років позбавлення волі відповідно. Заступнику командира Миколі Цукурову призначили покарання у вигляді 9 років в’язниці, Іллі Холоду — 9,5 років. Троє інших фігурантів справи — Борис Гульчук, Максим Глєбов, Микита Кущ отримали по 9 років, а Анатолій Пламадяла — 8 років за гратами. Ще чотирьох засудили до 5 років “умовно” (з випробувальним терміном). Це Юрій Шевченко, Роман Іваш, Андрій Демчук, і Микита Свиридовський.</p>
      <p>Перебуваючи у СІЗО, після винесення вироку, “торнадівці” <a href="https://www.unn.com.ua/uk/news/1746023-cherez-bunt-eks-biytsiv-tornado-u-lukyanivskomu-sizo-postrazhdav-pravookhoronets">влаштували бунт</a>, після чого були “розселені” у різні установи відбування покарання.</p>
    </article>
  </body>
</html>