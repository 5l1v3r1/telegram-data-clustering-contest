<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Dalsi-problem-Cizinskeho-a-Piratu-Ale-nejsou-v-tom-sami-Ultimatum-na-Praze-1-604121"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T17:17:00+00:00"/>
    <meta property="og:title" content="Další problém Čižinského a Pirátů. Ale nejsou v tom sami. Ultimátum na Praze 1"/>
    <meta property="og:description" content="Koalice Prahy 1 Sobě, Pirátů, My, co tady žijeme (KDU-ČSL, STAN, Iniciativa občanů) a Zelených má problém. Pirátský radní Prahy 1 pro majetek a bytovou politiku David Bodeček v otevřeném dopisu vyzval starostu Pavla Čižinského (Praha 1 Sobě), aby do 17. prosince vyřešil deset problémů ve fungování úřadu městské části, jinak rezignuje na své místo v radě. Informovala o tom dnes mluvčí pražských Pirátů Martina Vacková. Podle Bodečka má radnice problémy například v personální otázce, vnější komunikaci či v plánování a stanovování cílů. Starosta Pavel Čižinský Bodečkovu snahu upozornit na problémy ocenil a doufá, že spory vyřeší společná schůze."/>
  </head>
  <body>
    <article>
      <h1>Další problém Čižinského a Pirátů. Ale nejsou v tom sami. Ultimátum na Praze 1</h1>
      <address>
        <time datetime="2019-11-22T17:17:00+00:00">22 Nov 2019, 17:17</time>
      </address>
      <p>
        <b>Koalice Prahy 1 Sobě, Pirátů, My, co tady žijeme (KDU-ČSL, STAN, Iniciativa občanů) a Zelených má problém. Pirátský radní Prahy 1 pro majetek a bytovou politiku David Bodeček v otevřeném dopisu vyzval starostu Pavla Čižinského (Praha 1 Sobě), aby do 17. prosince vyřešil deset problémů ve fungování úřadu městské části, jinak rezignuje na své místo v radě. Informovala o tom dnes mluvčí pražských Pirátů Martina Vacková. Podle Bodečka má radnice problémy například v personální otázce, vnější komunikaci či v plánování a stanovování cílů. Starosta Pavel Čižinský Bodečkovu snahu upozornit na problémy ocenil a doufá, že spory vyřeší společná schůze.</b>
      </p>
      <p>Podle radního se v poslední době řada kolektivních rozhodnutí vedení městské části neshoduje s jeho představami o fungování jeho gesce i úřadu městské části. „Musím s lítostí konstatovat, že radnice Prahy 1 v současné chvíli nefunguje tak, jak by měla. Za rok naší společné práce bychom měli být mnohem dále a uvědomuji si, že i já mám značný podíl na celkovém výsledku,“ uvedl. Současná koalice je však nejlepší možná.</p>
      <p>Radní v dopise vyzval Čižinského a další lidi z vedení městské části k vyřešení deseti problémů. Tristní má být na úřadě především personální otázka. S klíčovými zaměstnanci má být ukončován pracovní poměr a oddělení vnějších vztahů prý škodí Pirátům nerovnoměrným pozitivním mediálním obrazem.</p>
      <p>Upřesnil, že žádá o opakované podepsání programových cílů koalice a nastavení pravidelných koaličních jednání či přípravu koncepce bytové politiky a plánu ztransparentnění a zefektivnění práce úřadu. Radnice by podle něj měla dokončit privatizaci bytů u vybraných desítek případů, u nichž proces privatizace pokročil.</p>
      <slideshow>
        <figure>
          <img src="https://cms.parlamentnilisty.cz/image.ashx?f=DSC_8759-1_636465368113627526.JPG&amp;id=127477"/>
          <figcaption>Expremiér Mirek Topolánek na Národní třídě</figcaption>
        </figure>
        <figure>
          <img src="https://cms.parlamentnilisty.cz/image.ashx?f=DSC_8691-1_636465368362849500.JPG&amp;id=127478"/>
          <figcaption>Producent Michal Horáček na Národní třídě</figcaption>
        </figure>
        <figure>
          <img src="https://cms.parlamentnilisty.cz/image.ashx?f=DSC_8694-1_636465368678635768.JPG&amp;id=127479"/>
          <figcaption>Producent Michal Horáček na Národní třídě</figcaption>
        </figure>
        <figure>
          <img src="https://cms.parlamentnilisty.cz/image.ashx?f=DSC_8777-1_636465372207594391.JPG&amp;id=127480"/>
          <figcaption>Producent Michal Horáček na Národní třídě</figcaption>
        </figure>
        <figure>
          <img src="https://cms.parlamentnilisty.cz/image.ashx?f=DSC_8729-1_636465376529682071.JPG&amp;id=127481"/>
          <figcaption>Producent Michal Horáček na Národní třídě</figcaption>
        </figure>
        <figure>
          <img src="https://cms.parlamentnilisty.cz/image.ashx?f=DSC_8684-1_636465377112247825.JPG&amp;id=127482"/>
          <figcaption>17. listopad na Národní třídě</figcaption>
        </figure>
        <figcaption>Fotogalerie: - 17. listopad v centru Prahy</figcaption>
      </slideshow>
      <p>Starosta Pavel Čižinský Bodečkovu snahu upozornit na problémy oceňuje, doufá přitom, že spory vyřeší společná schůze.</p>
      <p>Za úřad je odpovědný primárně tajemník (František Dvořák), kterého podle Čižinského „koalice zdědila po předchůdcích“. Ten zatím odmítá rezignovat. Ujasnil však, že vedení pracuje na jeho odvolání. Pokud jde o nedostatek lidí, veřejná správa má podle něj problém nalákat kvalitní zaměstnance za tabulkové platy.</p>
      <p>Loňské volby v první městské části vyhrála Praha 1 Sobě, která získala šest mandátů v 25členném zastupitelstvu. Druhá byla ODS s pěti křesly a třetí Piráti se čtyřmi mandáty. Volební koalice My, co tady žijeme obsadila rovněž čtyři křesla. TOP 09, která v minulém volebním období vládla společně s ODS a ČSSD, získala tři mandáty. Do zastupitelstva se dostalo ještě ANO se dvěma křesly a Zelení s jedním.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Radni-Prahy-1-budou-rozhodovat-o-omezeni-aut-v-centru-589919"/>
        <a href="https://www.parlamentnilisty.cz/arena/monitor/Jejda-Mensi-piratska-neprijemnost-O-stret-zajmu-pry-nejde-589035"/>
        <a href="https://www.parlamentnilisty.cz/arena/monitor/Zhasnout-pane-hostinsky-Vedeni-Prahy-planuje-zavest-vyhlaskou-povinnou-zaviraci-hodinu-568212"/>
        <a href="https://www.parlamentnilisty.cz/arena/monitor/TOP-09-na-Praze-1-tvrde-narazila-Volici-ji-vystavili-vysvedceni-554407"/>
      </related>
    </article>
  </body>
</html>