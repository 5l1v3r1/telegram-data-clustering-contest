<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/derulatoak-a-fogyasztok-amerikaban-1886592/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T17:15:00+00:00"/>
    <meta property="og:title" content="Derűlátóak a fogyasztók Amerikában"/>
    <meta property="og:description" content="Javult a fogyasztók hangulata az Egyesült Államokban novemberben a Michigan egyetem szokásos havi felmérésének tanúsága szerint."/>
  </head>
  <body>
    <article>
      <h1>Derűlátóak a fogyasztók Amerikában</h1>
      <address><time datetime="2019-11-22T17:15:00+00:00">22 Nov 2019, 17:15</time> by <a rel="author">MTI</a></address>
      <h4>Javult a fogyasztók hangulata az Egyesült Államokban novemberben a Michigan egyetem szokásos havi felmérésének tanúsága szerint, jelezve, hogy az egyre több bizonytalanság dacára a fogyasztók derűlátóak, és emelkedő kiadásaikkal továbbra is támogatják a gazdaság növekedését.</h4>
      <p>A pénteken közölt végleges adatok szerint 96,8 pontra emelkedett a fogyasztói hangulatindex értéke az októberi 95,5 pontról. Az előzetesen közölt adat jóval gyengébb, 95,7 pont volt.</p>
      <p>Az alindexek közül a következő hat hónapra vonatkozó fogyasztói várakozások mutatója az októberi 84,2 pontról 87,3 pontra emelkedett, ugyanakkor a jelenlegi helyzetet tükröző almutató értéke 113,2 pontról 111,6 pontra süllyedt.</p>
      <p>Az egyéves időtávú inflációs várakozás 2,5 százalék volt, megegyezett az októberivel, míg az ötéves inflációs várakozás 2,3 százalékról, 2,5 százalékra nőtt.</p>
      <p>A Michigan Egyetem hangulatindexe a Conference Board gazdaságkutató intézet fogyasztói bizalmi indexe mellett a legfontosabb mérőszám ahhoz, hogy megbecsüljék, hogyan alakul a fogyasztás, amely az amerikai GDP mintegy 70 százalékát adja.</p>
      <p>A Michigan Egyetem kutatói a havi rendszerességgel végzett reprezentatív felmérés keretében legalább ötszáz embert kérdeznek meg telefonos interjú keretében.</p>
    </article>
  </body>
</html>