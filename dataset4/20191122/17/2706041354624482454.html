<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220807/historia-je-definitivne-prepisana-slovaci-deklasovali-poliakov-a-postupili-medzi-elitu"/>
    <meta property="og:site_name" content="Športky.sk"/>
    <meta property="article:published_time" content="2019-11-22T17:05:00+00:00"/>
    <meta property="og:title" content="História je definitívne prepísaná! Slováci deklasovali Poliakov a postúpili medzi elitu"/>
    <meta property="og:description" content="BERLÍN - Slovenská reprezentácia v parahokeji dosiahla v piatok historický míľnik svojej existencie, keď si premiérovo vybojovala vytúžený postup medzi svetovú elitu. Slováci na turnaji B-kategórie ..."/>
  </head>
  <body>
    <article>
      <h1>História je definitívne prepísaná! Slováci deklasovali Poliakov a postúpili medzi elitu</h1>
      <address>
        <time datetime="2019-11-22T17:05:00+00:00">22 Nov 2019, 17:05</time>
      </address>
      <p>BERLÍN - Slovenská reprezentácia v parahokeji dosiahla v piatok historický míľnik svojej existencie, keď si premiérovo vybojovala vytúžený postup medzi svetovú elitu. Slováci na turnaji B-kategórie majstrovstiev sveta v nemeckom Berlíne v piatok popoludní v súlade s papierovými predpokladmi zvládli súboj proti Poliakom, zdolali ich 11:0 a v tabuľke podujatia obsadili druhú priečku.</p>
      <p>Nič na tom nezmení už ani večerný zápas Nemecko - Rusko. Tím vedený trénerom Radoslavom Bielečkom v piatich stretnutiach na turnaji nazbieral jedenásť bodov. Spolu so Slovákmi postúpili aj Rusi, ktorí pred piatkovým súbojom s Nemcami mali na konte plný počet 12 bodov. Termín ani dejisko nasledujúceho svetového šampionátu ešte nezverejnili.</p>
      <p>Slováci mali od úvodných minút hernú prevahu a v prvej tretine prestrieľali súpera jednoznačne 14:1. Z dominancie vyťažili góly Petra Kaščáka s Dávidom Kormanom, ale v prostrednom dejstve boli ešte efektívnejší. Postupne sa presadili Kaščák, Martin Joppa, Miroslav Stašák, Miloš Večerek a Róbert Turic. V záverečnej tretej tretine Joppa dvoma gólmi skompletizoval hetrik, jubilejný desiaty presný zásah dosiahol Večerek a skóroval aj Stašák.</p>
      <h3>Pekná bodka na záver</h3>
      <p><i><b>"Bol to zápas v tréningovom tempe a pohode. Boli sme jednoznačne lepší, čo odzrkadľuje aj výsledok. Chalani sa už bavili hrou. Prihrávali sme si, kombinovali, bolo to fakt o zábave. Taká pekná bodka na záver,"</b></i> zhodnotil tréner slovenského tímu Radoslav Bielečka, na ktorého nadviazal autor hetriku Joppa: <i><b>"Vedeli sme, do čoho ideme, že sme favoriti. Chceli sme to ukázať aj na ľade, čo sa nám podarilo. Strelili sme dva góly v prvej tretine a potom to už išlo. Súper pôsobil takým odovzdaným dojmom, takže nám to ešte trochu uľahčil."</b></i></p>
      <figure>
        <img src="https://sportky.zoznam.sk/cacheImg/obr/1200px/slovensko-cina-parahokej-530295.jpg"/>
        <figcaption>Slováci zdolali favorizovanú Čínu<cite><b>Zdroj:</b> spv.sk</cite></figcaption>
      </figure>
      <p>Cenu pre najlepšieho hráča zápasu si odniesol slovenský kapitán Marián Ligda. Do streleckej listiny sa síce nezapísal, ale na konto mu pribudli tri asistencie. <i><b>"Pre nás to bola povinná jazda. Poliakov poznáme dlho a veľmi dobre, pretože s nimi sme začínali. Bola to hra na jednu bránku. Zahrali si aj všetci chalani, ktorí sa pri silnejších súperoch nedostali na ľad. Vyskúšali sme si niektoré herné situácie a výsledok hovorí za všetko,"</b></i> uviedol Ligda.</p>
      <p><b>Slovensko - Poľsko 11:0 (2:0, 5:0, 4:0)</b><br/>Góly: 6. Kaščák (Joppa), 9. Korman, 16. Kaščák (Joppa, Turic), 24. Joppa (Ligda, Turic), 27. Stašák (Turic), 30. Večerek (Ligda), 30. Turic (Ligda, Joppa), 35. Joppa (Stašák, Večerek), 37. Stašák, 41. Večerek, 42. Joppa (Ferenčík)<br/>Vylúčení: 3:0 na 2 min, presilovky: 0:0, oslabenia: 1:0, rozhodovali: Fergenbaum (Kan.) - Rundström (Švéd.), Sós (Maď.)</p>
      <p><b>Zostava SR:</b> Lepáček (27. Pastucha) - Kaščák, Korman, Štít, Ferenčík - Ligda, Fojtík, Joppa, Rauš, Stašák, Večerek, Turic</p>
      <p><u>Tabuľka:</u><br/>1. Rusko 4 4 0 0 0 64:1 12 - postup medzi elitu<br/>2. Slovensko 5 3 1 0 1 29:12 11 - postup medzi elitu<br/>3. Čína 5 3 0 0 2 40:6 9<br/>4. Nemecko 4 2 0 1 1 31:6 7<br/>5. Poľsko 5 1 0 0 4 3:70 3<br/>6. Veľká Británia 5 0 0 0 5 3:75 0</p>
      <figure>
        <img src="https://pubads.g.doubleclick.net/activity;dc_iu=/60012913/DFPAudiencePixel;ord=1;dc_seg=780334255?"/>
      </figure>
      <footer><b>Zdroj:</b> SITA<br/><b>Foto:</b> spv.sk</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220767/slovaci-urobili-vyznamny-krok-k-postupu-medzi-svetovu-elitu-to-uz-bola-taka-ceresnicka-na-torte"/>
        <a href="https://sportky.zoznam.sk/c/220755/vytuzeny-ciel-mame-na-dosah-slovenska-radost-na-sampionate-po-velkej-drame-s-nemeckom"/>
        <a href="https://sportky.zoznam.sk/c/220503/lepsi-start-sme-si-nemohli-priat-spanila-jazda-pokracuje-dosiahli-sme-maly-hokejovy-zazrak"/>
        <a href="https://sportky.zoznam.sk/c/220409/paradny-vstup-slovenska-do-svetoveho-sampionatu-na-uvod-sme-rozstrielali-velku-britaniu"/>
      </related>
    </article>
  </body>
</html>