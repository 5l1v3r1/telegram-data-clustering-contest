<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/apisteytes-katatheseis-sti-diki-sorra-zoysan-ki-anepnean-gi-ayton-theoroysan-oti-itan-o-yios-toy-apollona-ta-fesia-oi-theories-synomosias-kai-ta-pare-dose-me-ton-ompama/"/>
    <meta property="og:site_name" content="europost.gr"/>
    <meta property="article:published_time" content="2019-11-22T17:15:12+00:00"/>
    <meta property="og:title" content="Απίστευτες καταθέσεις στη Δίκη Σώρρα: «Ζούσαν κι ανέπνεαν γι’ αυτόν, θεωρούσαν ότι ήταν ο υιός του Απόλλωνα!» -Τα φέσια, οι θεωρίες συνωμοσίας και τα… «πάρε-δώσε» με τον Ομπάμα"/>
    <meta property="og:description" content="Ως «γιο του Απόλλωνα» που ήρθε στη γη για να τους σώσει θεωρούσαν τον έγκλειστο σήμερα στις φυλακές Αρτέμη Σώρρα πολλοί υποστηρικτές του, με κάποιους μάλιστα εξ' αυτών να ζουν και να αναπνέουν μόνο για"/>
  </head>
  <body>
    <article>
      <h1>Απίστευτες καταθέσεις στη Δίκη Σώρρα: «Ζούσαν κι ανέπνεαν γι’ αυτόν, θεωρούσαν ότι ήταν ο υιός του Απόλλωνα!» -Τα φέσια, οι θεωρίες συνωμοσίας και τα… «πάρε-δώσε» με τον Ομπάμα</h1>
      <address>
        <time datetime="2019-11-22T17:15:12+00:00">22 Nov 2019, 17:15</time>
      </address>
      <p>Ως «γιο του Απόλλωνα» που ήρθε στη γη για να τους σώσει θεωρούσαν τον έγκλειστο σήμερα στις φυλακές Αρτέμη Σώρρα πολλοί υποστηρικτές του, με κάποιους μάλιστα εξ’ αυτών να ζουν και να αναπνέουν μόνο για εκείνον! Την εικόνα αυτή περιέγραψε καταθέτοντας σήμερα ως μάρτυρας στο Τριμελές Εφετείο Κακουργημάτων, ο δημοσιογράφος Λεύτερης Ρήνος, ο οποίος ξεκίνησε να ερευνά το ….φαινόμενο Σώρρα στην Αμερική το 2011, όταν ο αυτοαπακαλούμενος ως «σωτήρας της Ελλάδος» και ένας ακόμη συγκατηγορούμενός του υποστήριξαν ότι είχαν στα χέρια τους χειρόγραφα του αμερικανικού δημοσίου ύψους 600 εκατ. δολαρίων!</p>
      <p>Ειδικότερα, ο μάρτυρας καταθέτοντας στη δίκη του προφυλακισμένου προέδρου της «Ελλήνων Συνελεύσις» και 22 ακόμη συγκατηγορουμένων του για σειρά κακουργηματικών πράξεων, όπως απάτη σε βάρος του δημοσίου, συγκρότηση και ένταξη σε εγκληματική οργάνωση, κ.ά χαρακτήρισε τον Αρτέμη Σώρρα ως ένα πρόσωπο που πάντα χρωστούσε σε άλλους αλλά και ως τον «εγκέφαλο» ενός τραπεζικού κόλπου που για να το υποστηρίξει χρησιμοποίησε διάφορες θεωρίες συνωμοσίας.</p>
      <p>Μάλιστα, ο μάρτυρας αναφερόμενος στα εξώδικα που απέστελναν οι ακόλουθοι του Σώρρα προς τις δημόσιες αρχές για να μην καταβάλουν τις οφειλές τους, υποστήριξε μεταξύ άλλων πως τα γραφεία της «Ελλήνων Συνέλευσις» πλήρωναν 1.000 ευρώ για να λάβουν 100 εξώδικα (δηλαδή 10 ευρώ το ένα). Στη συνέχεια πωλούσαν τα εξώδικα στον κόσμο, περίπου 30 ευρώ το καθένα. «Έχω ακούσει και περίπτωση που έδωσε 200 ευρώ. Υπήρχε πλήρης επηρεασμός. Πολλοί ζούσαν και ανέπνεαν για τον Σώρρα. Καταστράφηκαν οικογένειες. Κάποιοι θεωρούσαν ότι ο Σώρρας ήταν ο γιος του Απόλλωνα που ερχόταν να τους σώσει», ανέφερε χαρακτηριστικά ο κ. Ρήνος.</p>
      <p>Κατά τον μάρτυρα απώτερος σκοπός του Αρτ. Σώρρα και της «Ελλήνων Συνελεύσις» ήταν η ανάληψη της εξουσίας. «Κάποια στιγμή ήθελαν να πάρουν τη διακυβέρνηση της χώρας. Ωστόσο, κυρίως ήθελαν να κάνουν ένα τραπεζικό κόλπο. Πιστεύω οτι ήξεραν πως δεν υπήρχαν αυτά τα χρήματα. Τα ποσά ήταν εξωπραγματικά», επισήμανε ο μάρτυρας.</p>
      <p><b>Το πίστεψαν και οι ίδιοι….</b><br/>Ακόμη, κατά τη διάρκεια της κατάθεσής του ο μάρτυρας δημοσιογράφος έκανε λόγο για διάφορες θεωρίες συνωμοσίας που εξυφάνθηκαν για να υποστηριχθεί η ρητορική του Αρ. Σώρρα και το τραπεζικό κόλπο, που όπως είπε, ήθελε να στήσει. «Εκτιμώ ότι στο τέλος και οι ίδιοι πίστεψαν ότι λεφτά υπάρχουν. Ακόμα και ο Σώρρας φαίνεται πως ξέχασε το σενάριο που είχε φτιάξει με τα έγγραφα και για αυτό έστειλε το ίδιο το χειρόγραφο στο Ταμείο Χρηματοπιστωτικής Σταθερότητας, με κοινοποίηση στον Πρωθυπουργό, προκειμένου να αγοράσει την Εθνική και άλλες τρεις τράπεζες. Η κίνηση αυτή είχε σαν αποτέλεσμα να ασχοληθεί με το θέμα η Τράπεζα της Ελλάδος, η οποία και είπε ότι όλα είναι ψευδή» ανέφερε χαρακτηριστικά ο μάρτυρας για να επισημάνει πως κατηγορούμενοι για αντίστοιχες περιπτώσεις στο εξωτερικό έχουν καταδικασθεί σε καθείρξεις.</p>
      <p>«Βρήκαν έφορο έδαφος σε χιλιάδες κόσμο. Το ουσιαστικό αποτέλεσμα ήρθε με τον πολιτικό φορέα. 10.000 άτομα περίπου. Κάποιοι μπορούσαν να πληρώσουν αλλά δεν το έκαναν και έχασαν τις περιουσίες τους τελικά. Άλλοι που φώναζαν ότι ήταν λάθος, βαφτίστηκαν προδότες από το Σώρρα και εκδιώχθηκαν», ανέφερε ο μάρτυρας σε άλλο σημείο της κατάθεσής.</p>
      <p><b>Η αρχαία ελληνική διαστημική τεχνολογία….</b><br/>Περιγράφοντας την εικόνα που είχαν για τον Αρτ. Σώρρα οι υποστηρικτές του, ο κ. Ρήνος είπε στο δικαστήριο: «Στην Πάτρα μου είχαν πει χαρακτηριστικά: “Ο Σώρρας παίρνει, δεν δίνει”. Όπως έλεγαν, τα χρήματα ήταν αποτέλεσμα πώλησης μίας αρχαίας ελληνικής τεχνολογίας διαστημικών καυσίμων που πούλησε ο Σώρρας στον Ομπάμα και στην αμερικανική κυβέρνηση». Αναφερόμενος δε στα ιδιωτικά συμφωνητικά που υπεγράφησαν με δήμους της χώρας, ο μάρτυρας είπε: «Πήγαιναν να κάνουν βάσεις με λεφτά που δεν υπήρχαν. Είχαν στο μυαλό τους ότι αν συνάψεις δάνειο με μία τράπεζα, αυτό που παίρνεις ανήκει στην τράπεζα. Αντίστοιχα, αν ένα Δήμος υπέγραφε το συμφωνητικό ότι θα λάβει αυτά τα ανύπαρκτα χρήματα, τότε τους ανήκε ο δήμος».</p>
      <p>Κατά τον μάρτυρα τέλος, ο Αρτ. Σώρρας στα μάτια των ακολούθων του είχε την εικόνα του «υιού του Απόλλωνα», του προσώπου που «θα έσωζε τη χώρα» από την καταστροφή.</p>
      <p>Να σημειωθεί τέλος ότι κατά τη σημερινή δικάσιμο το Τριμελές Εφετείο Κακουργημάτων έκανε δεκτή την παράσταση του Δημοσίου ως πολιτική αγωγή για υποστήριξη των κατηγορίας.</p>
    </article>
  </body>
</html>