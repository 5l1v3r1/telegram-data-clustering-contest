<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_2074519909_Djo_Peshi_-_legendata_s_buhalkata"/>
    <meta property="og:site_name" content="webcafé"/>
    <meta property="article:published_time" content="2019-11-22T17:10:00+00:00"/>
    <meta property="og:title" content="Джо Пеши - легендата с бухалката"/>
    <meta property="og:description" content="Малкият голям гангстер от екрана"/>
  </head>
  <body>
    <article>
      <h1>Джо Пеши - легендата с бухалката</h1>
      <address><time datetime="2019-11-22T17:10:00+00:00">22 Nov 2019, 17:10</time> by <a rel="author" href="https://www.webcafe.bg/author/id_19_Golemiyat_Lebovski" target="_blank">Големият Лебовски</a></address>
      <slideshow>
        <figure>
          <img src="https://images.webcafe.bg/2019/11/22/joepesci1/1170x774.jpg"/>
          <figcaption>Малкият голям гангстер от екрана. (на снимката: в "Казино", 1995 г.)</figcaption>
        </figure>
        <figure>
          <img src="https://images.webcafe.bg/2019/11/22/joepesci3/1170x827.jpg"/>
          <figcaption>Пеши в "Разяреният бик" (1980 г.).</figcaption>
        </figure>
        <figure>
          <img src="https://images.webcafe.bg/2019/11/22/theirishman2211/1170x1430.jpg"/>
          <figcaption>Следващата му и вероятно последна голяма роля е тази на гангстера Ръсел Буфалино в "Ирландецът" на Мартин Скорсезе (2019 г.).</figcaption>
        </figure>
      </slideshow>
      <p>
        <b>Легендарният комик Джордж Карлин обичаше да казва: "Някои хора се молят на Бог да им разреши проблемите. Аз? Аз се моля на Джо Пеши. Джо Пеши с бухалка! Той може да разреши всеки проблем".</b>
      </p>
      <p>Тази шега на Карлин от 90-те години бе вдъхновена от възхода на Пеши като един от най-легендарните екранни гангстери. Дребният американски актьор от италиански произход създаде малко, но гигантски образи и завинаги остави дълбок отпечатък в колективното киноманско въображение.</p>
      <p>Той е участвал в повече комедии и има прочути смешни превъплъщения в "Смъртоносно оръжие", "Съм вкъщи" и "Братовчед ми Вини", но за истинските ценители на качествените филми той винаги ще бъде импулсивния мафиот убиец Томи от "Добри момчета" и бруталния престъпен бос Ники от "Казино". И двата на Скорсезе.</p>
      <p>Сега той се завръща след като преди близо 10 години официално се беше оттеглил от активна актьорска работа. Отново при Скорсезе, както си трябва. На 27-и ноември в стрийминг платформата Netflix тръгва "Ирландецът" - епична история за обстоятелствата около мистериозното изчезване на прочутия профсъюзен лидер с връзки с организираната престъпност в САЩ Джими Хофа. Пеши играе мафиотския бос Ръсел Буфалино – роден в Сицилия и издигнал се до върха на хранителната верига в подземния свят в Пенсилвания. Перфектна роля за Джо Пеши.</p>
      <p>За своя исторически екранен монумент Скорсезе е събрал всичките конници на апокалипсиса. Освен Пеши тук са още Робърт Де Ниро, Ал Пачино и Харви Кайтел. Очакван ни брутално филмово приключение.</p>
      <p>Особено ценно е било съгласието на Пеши. Той има най-кратката филмография от другите големи. Но тя говори достатъчно за неговия титаничен талант. От своите 163 сантиметра Джо Пеши гледа към свят и културен пейзаж, силно повлиян от неговата екранна мафиотска персона.</p>
      <p>
        <b>В шедьоврите на Скорсезе за Коза ностра той е брутален, избухлив, циничен, вулгарен, забавен и остроумен по свой начин гангстер, който наистина изглежда така сякаш може да "реши всеки един проблем с бухалка".</b>
      </p>
      <p>Първото голямо признание за Джо Пеши е пак при Скорсезе, но в друг контекст. В съвършения филм "Разяреният бик" Пеши играе брата на централния антигерой Джейк ЛаМота, който пък е изигран от Де Ниро. Още тогава между двамата се ражда интригуваща динамика, която е обърната наопаки в "Добри момчета" и "Казино".</p>
      <p>В "Разяреният бик" Пеши е доминиран от Де Ниро, който е агресивен боксьор, склонен към насилие и извън ринга. В "Добри момчета" и особено в "Казино" опасността идва именно от ниския, но способен на всичко Джо.</p>
      <p>Пеши е номиниран за "Оскар" за поддържащ актьор в "Разяреният бик" в началото на 80-те години на миналия век. А в началото на 90-те вече печели в същата категория за "Добри момчета". Това е филмът, с който става жива легенда. Персонажът Томи ДеВито е откровение на актьорската мощ. Тук Пеши сюблимира двата си таланта – да бъде едновременно забавен и застрашителен.</p>
      <figure>
        <img src="https://images.webcafe.bg/2019/11/22/joepesci2/618x405.jpg"/>
        <figcaption>Джо Пеши в "Добри момчета" (1990 г.)</figcaption>
      </figure>
      <p>В сцената, в която неговият персонаж първо разказва шеги, после смразява кръвта на своите събеседници само, за да се пошегува отново с тях, а накрая наритва управителя на ресторанта, дръзнал да му иска сметката, е ярка илюстрация на гения на Пеши. Добавяме към това и огромната свобода за импровизация, която Скорсезе е давал на тези актьори и получаваме рецепта за шедьоври.</p>
      <p>В "Казино" Пеши допълнително засилва чертите, които превръщат образа му от "Добри момчета" в нещо велико. Епичната, оперна драма на Скорсезе за Лас Вегас предлага карнавал на простащината и незачитането на достойнството на другите хора, олицетворено от дребничкия, но свръхагресивен гангстер Ники Санторо – още едно откровение на ниския актьор с великански талант.</p>
      <p>Джо Пеши е на върха на играта си в образа на псуващо природно бедствие с влечение към кокаина, хазарта, обирите, ресторантите и шоугърлите. Персонажът на Пеши обича да се гаври с местните "селяци" от Лас Вегас, Невада, а неговият итало-американски мачизъм е пещерен, свиреп и невероятно развлекателен.</p>
      <p>А сега "Ирландецът" ще добави нова, вероятно наистина последна, глава в славната му кариера.</p>
      <p>
        <b>Джо Пеши с бухалка, с писалка, "Оскар", със сценарий или без. Няма значение какви са инструментите – този човек ще ви реши проблемите.</b>
      </p>
      <related>
        <a href="https://www.webcafe.bg/filmcafe/podcast/id_1983594383_Tiho_filmat_zapochva_Dayte_ni_The_Irishman_Dayte_ni_oshte_Skorseze_"/>
        <a href="https://www.webcafe.bg/filmcafe/kino/id_1462289897_Skorseze_i_De_Niro_-_golyamoto_priyatelstvo_ot_Malkata_Italiya"/>
      </related>
    </article>
  </body>
</html>