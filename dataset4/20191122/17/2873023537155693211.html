<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/tehnes/eikastika/220056_basileio-ton-aisthiseon-tis-linta-mpengklis"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T17:49:07+00:00"/>
    <meta property="og:title" content="Το βασίλειο των αισθήσεων της Λίντα Μπένγκλις"/>
    <meta property="og:description" content="Η πρωτοποριακή Αμερικανίδα εικαστικός με την ελληνική καταγωγή κάνει την πρώτη της ατομική έκθεση σε ελληνικό μουσείο, με τίτλο «Ιn the Realm of the Senses», έπειτα από πρόσκληση του Οργανισμού ΝΕΟΝ, και στα 78 της χρόνια επιβεβαιώνει τον διάχυτο ερωτισμό που διαπερνά τα γλυπτά της και την προκλητική στάση της απέναντι στο σώμα και τη φύση."/>
  </head>
  <body>
    <article>
      <h1>Το βασίλειο των αισθήσεων της Λίντα Μπένγκλις</h1>
      <address><time datetime="2019-11-22T17:49:07+00:00">22 Nov 2019, 17:49</time> by <a rel="author">Ματούλα Κουστένη</a></address>
      <p>
        <b>Η πρωτοποριακή Αμερικανίδα εικαστικός με την ελληνική καταγωγή κάνει την πρώτη της ατομική έκθεση σε ελληνικό μουσείο, με τίτλο «Ιn the Realm of the Senses», έπειτα από πρόσκληση του Οργανισμού ΝΕΟΝ, και στα 78 της χρόνια επιβεβαιώνει τον διάχυτο ερωτισμό που διαπερνά τα γλυπτά της και την προκλητική στάση της απέναντι στο σώμα και τη φύση.</b>
      </p>
      <p>Υλικά ιδιαίτερα και διαφορετικά: από κερί μελισσών, λάτεξ και αφρό πολυουρεθάνης μέχρι γύψο, χρυσό, αεροποιημένα μέταλλα, γυαλί, κεραμικά και χαρτί. Μορφές ρευστές, επιφάνειες αισθησιακές, αποχρώσεις έντονες, φιγούρες και σκέψεις που αντλούν έμπνευση από την ελληνική μυθολογία, κατασκευές που παραπέμπουν στην αρχαιότητα (όπως το έργο «Fancy Work» του 1979, που αντηχεί τις πτυχώσεις του χιτώνα της Νίκης της Σαμοθράκης), ερωτικά στοιχεία που διαπερνούν την αφηρημένη και ταυτόχρονα προκλητική στάση της απέναντι στο σώμα και τη φύση.</p>
      <p>H σπουδαία Λίντα Μπένγκλις βρίσκεται στην Ελλάδα, στη χώρα που έχει παίξει για πολλά χρόνια σημαντικό ρόλο στη ζωή, την ταυτότητα και το δημιουργικό της όραμα, καθώς ο Οργανισμός Πολιτισμού και Ανάπτυξης ΝΕΟΝ παρουσιάζει από αύριο στο Μουσείο Κυκλαδικής Τέχνης την πρώτη ατομική έκθεση της σημαντικής Αμερικανίδας σε ελληνικό μουσείο, με τίτλο «In the Realm of the Senses».</p>
      <blockquote>Μουσείο Κυκλαδικής Τέχνης</blockquote>
      <p>Mε τον τρόπο αυτό το ΝΕΟΝ τιμά μια πρωτοποριακή καλλιτεχνική μορφή που ξεκίνησε την καριέρα της ως πρωτεργάτισσα του μετα-μινιμαλισμού στα τέλη της δεκαετίας του 1960 και εξακολουθεί να εργάζεται με ζωογόνο ελευθερία τον 21ο αιώνα.</p>
      <p>Οπως σημειώνει ο επιμελητής της αθηναϊκής διοργάνωσης David Anfam: «Στις αρχές του 1968, ο κριτικός και γκαλερίστας της Νέας Υόρκης Klaus Kertess επισήμανε ότι "το δέρμα, η έλξη, ο αισθησιασμός" ήταν ανάμεσα στις βασικές της ανησυχίες. Οι έντονες σωματικές αισθήσεις συνεχίζονται και σήμερα – καθώς η τέχνη της Μπένγκλις αλλάζει διαρκώς, ακροβατώντας με χάρη και τόλμη ανάμεσα στη στασιμότητα και την κίνηση, τη φύση και τη σάρκα».</p>
      <figure>
        <img src="https://www.efsyn.gr/sites/default/files/images/2019/11/the_graces_2003-2005.jpg"/>
        <figcaption>«The Graces», 2003-2005, «Knossos», 1978<br/>©Πάνος Κοκκινιάς Ευγενική παραχώρηση NEON</figcaption>
      </figure>
      <p>Η έκθεση εξερευνά το σύνολο της ιδιαίτερα πρωτότυπης παραγωγής της Αμερικανίδας καλλιτέχνιδας και καλύπτει μια περίοδο πενήντα χρόνων - από το 1969 ώς τις μέρες μας. Στην έκθεση θα δούμε να παρελαύνουν τριάντα έξι γλυπτά που συνθέτουν μια συνοπτική αναδρομή στις διαφορετικές εικόνες, ιδέες και μεθόδους της. Επίσης, περιλαμβάνει τρία σημαντικά αρχαιολογικά εκθέματα που παραχώρησε με γενναιοδωρία το Μουσείο Κυκλαδικής Τέχνης.</p>
      <p>Γεννημένη το 1941 στο Λέικ Τσαρλς της Λουιζιάνα, η 78χρονη σήμερα Μπένγκλις, με τις ελληνικές ρίζες, από τη δεκαετία του 1960 διακρίθηκε για τις καινοτόμες ιδέες της που προβάλλονται σε τρεις διαστάσεις. Τα γλυπτά της είναι συγχρόνως παιχνιδιάρικα και ρεαλιστικά, οργανικά και αφηρημένα.</p>
      <figure>
        <img src="https://www.efsyn.gr/sites/default/files/images/2019/11/neon.jpg"/>
        <figcaption>Από αριστερά, «7 COME 11: TRES» (1976), «November» (1973-1974), «Sparkle Knot I» (1972), «Apache Mojave» (1992)<br/>©Πάνος Κοκκινιάς Ευγενική παραχώρηση NEON</figcaption>
      </figure>
      <p>Στα χαρακτηριστικά υλικά της συγκαταλέγονται το κερί, ο μπρούντζος, το αλουμίνιο, το μάρμαρο, το λάτεξ, το κεραμικό, το χαρτί, το ύφασμα και το γυαλί. Το στιλιστικό της ρεπερτόριο περιλαμβάνει εμβληματικά πρώιμα έργα όπως τα «fallen paintings», «knots», «lagniappes», «torsos», «pleats» και «fountains». Συνολικά, η επιλογή των έργων τονίζει οπτικές συνομιλίες, τρόπον τινά, ανάμεσα σε υφές (υγρή, απαλή, έντονα μεταλλική και ούτω καθεξής), χρώματα (η μονοχρωματική λάμψη του χρυσού απέναντι στα πολύχρωμα χαρτιά που καλύπτουν τους συρμάτινους οπλισμούς) και προσανατολισμούς (οριζόντια ρευστά σχήματα που αντιπαρατίθενται σε κάθετες τοτεμικές κατασκευές). Συχνά, μια σποραδική αίσθηση σοβαρότητας αναμιγνύεται με μια σκόπιμη, σχεδόν κραυγαλέα ελαφρότητα.</p>
      <p><b>Info: </b>Μουσείο Κυκλαδικής Τέχνης, Μέγαρο Σταθάτου (Βασ. Σοφίας &amp; Ηροδότου 1). Διάρκεια έως 15 Μαρτίου 2020. Ωράριο: Δευτ. - Τετ. - Παρ. - Σάββ.: 10.00-17.00, Πέμ: 10.00-20.00, Κυρ: 11.00-17.00. Ξεναγήσεις με ελεύθερη είσοδο Τετάρτη: 12.00-13.00. Πέμπτη: 18.30-19.30 (απαιτείται προεγγραφή). Περισσότερες πληροφορίες στο neon.org.gr</p>
      <related>
        <h4>Σχετικά Άρθρα</h4>
        <a href="https://www.efsyn.gr/tehnes/eikastika/200457_theikos-dialogos-me-ton-pikaso"/>
        <a href="https://www.efsyn.gr/tehnes/eikastika/214866_epomeni-stasi-thessaloniki"/>
        <a href="https://www.efsyn.gr/tehnes/eikastika/214211_perpatontas-stin-erimi-hora"/>
        <a href="https://www.efsyn.gr/tehnes/eikastika/212862_erhetai-i-proti-mpienale-toy-momus"/>
        <a href="https://www.efsyn.gr/tehnes/art-nea/210908_mia-karyatida-gia-ton-kosta-mpakogianni"/>
        <a href="https://www.efsyn.gr/tehnes/eikastika/206919_ola-einai-myalo-kai-kinisi"/>
      </related>
    </article>
  </body>
</html>