<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914823"/>
    <meta property="og:site_name" content="Dnevnik"/>
    <meta property="article:published_time" content="2019-11-22T17:08:00+00:00"/>
    <meta property="og:title" content="Prostitucija v Coctail baru: Natakarja bedela tudi nad dekleti"/>
    <meta property="og:description" content="Dva člana hudodelske združbe, ki je obtožena zlorabe prostitucije in trgovine z ljudmi, sta priznala krivdo in s tožilstvom podpisala sporazum o priznanju krivde. Marjan Soršak in Ekrem Pobrić sta dobila pogojno kazen."/>
  </head>
  <body>
    <article>
      <h1>Prostitucija v Coctail baru: Natakarja bedela tudi nad dekleti</h1>
      <address><time datetime="2019-11-22T17:08:00+00:00">22 Nov 2019, 17:08</time> by <a rel="author">Mojca Marot</a></address>
      <p>
        <b>Dva člana hudodelske združbe, ki je obtožena zlorabe prostitucije in trgovine z ljudmi, sta priznala krivdo in s tožilstvom podpisala sporazum o priznanju krivde. Marjan Soršak in Ekrem Pobrić sta dobila pogojno kazen.</b>
      </p>
      <p>Dva člana hudodelske združbe iz Celja, ki se je ukvarjala s prostitucijo in trgovino z ljudmi, sta krivdo priznala in s tožilstvom podpisala sporazum. Marjan Soršak se je pogodil za leto dni in dva meseca pogojne zaporne kazni s preizkusno dobo dve leti ter plačilo 700 evrov stranske denarne kazni, Ekrem Pobrić pa za eno leto in pet mesecev pogojne zaporne kazni s preizkusno dobo treh let. Pobrić mora ob tem plačati 1500 evrov stranske denarne kazni.</p>
      <h3>Novačila sta dekleta</h3>
      <p>Tako Pobrič kot Soršak sta v hudodelski združbi, v kateri sta poleg prvoobtoženega Jožeta Canka še njegova hči Maja Cank in Robert Mramor, a so slednji krivdo zavrnili, novačila tuje državljanke za delo barskih plesalk v nočnem klubu Coctail bar v Medlogu pri Celju. S preslepitvijo sta pet ukrajinskih državljank prepričala, da so pripotovale v Celje, pri tem pa sta izkoristila njihov šibek socialni položaj, da so privolile v ponujanje spolnih storitev, s čimer si je združba pridobila precejšnjo protipravno premoženjsko korist. Oba sta delala kot natakarja v nočnem baru Coctail bar, kjer sta nadzirala dekleta in skrbela, da so prišli do njih pravi »naročniki«, pobirala sta njihov zaslužek in izdajala fiktivne račune, na katerih so prikazovali izvedbo zakonite storitve zasebnega pogovora ali spremstva deklet. Prav tako sta oba zaradi težav pri pridobivanju delovnih dovoljenj za žrtve po navodilih vodje združbe Canka urejala prijavo njihovih bivališč.</p>
      <h3>Pet škatel spisa</h3>
      <p>»Izjemno obsežen kazenskih spis v kar petih škatlah s podrobnim opisom pričevanja deklet, ki so opisala tudi vajino vlogo v tem kaznivem dejanju, ki se vama očita, torej zloraba prostitucije ter trgovina z ljudmi, kaže, da so vsi znaki prostitucije izkazani. Dekleta iz Ukrajine so povedala, kako in čemu so prišla v Slovenijo, da so bila nastanjena v Coctail baru v Medlogu in kako sta tudi vidva sodelovala pri tem, da se je vršila prostitucija,« je sodnik <b>Marko Brišnik</b> poudaril v obrazložitvi sodbe Soršaku in Pobriću. Denar, ki so ga s spolnimi storitvami strankam zaslužila dekleta, pa ni ostal samo njim, temveč so ga morale deliti z Jožetom Cankom, preostali člani združbe pa so od njegovega podjetja Esit nato prejemali plačo.</p>
      <p>Zato jima je sodišče tudi naložilo plačilo 1500 in 700 evrov stranske denarne kazni, saj je bil ta zaslužek pridobljen s kaznivim dejanjem.</p>
      <p>Že v ponedeljek bodo na zatožno klop celjskega okrožnega sodišča znova sedli tudi prvoobtoženi Cank, njegova hči ter njen partner Robert Mramor, ki so, kot rečeno, na predobravnavnem naroku avgusta krivdo zanikali. A celjski kriminalisti so v devetih mesecih, odkar so spremljali hudodelsko združbo, pa vse do racije, ki so jo izvedli 31. avgusta lani, zbrali veliko dokazov o tem, kako je združba v Ukrajini novačila dekleta za delo barskih plesalk in jih pod to pretvezo pet uspešno zvabila v Slovenijo. Tu pa so člani združbe izkoristili njihov šibek socialni položaj in jih prisilili v prodajo njihovega telesa. Silili pa so jih tudi v uživanje alkohola, če niso bile dovolj voljne. V času tajnih opazovanj in drugih prikritih preiskovalnih ukrepov so policisti pri njih našteli 700 obiskov seksa željnih strank.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042910671/magazin/aktualno/natalija-je-fatalka-leta-murko-bo-nastopal-s-slacifantom-lara-jankovic-bi-legalizirala-prostitucijo"/>
        <a href="https://www.dnevnik.si/1042894464/kronika/racman-se-boji-medijskega-linca"/>
        <a href="https://www.dnevnik.si/1042893664/svet/papez-obsoja-prostitucijo-kot-zlobno-pregreho"/>
      </related>
    </article>
  </body>
</html>