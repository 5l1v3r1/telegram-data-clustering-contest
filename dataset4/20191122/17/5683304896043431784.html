<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/22/trump-impeachment-indian-american-official-kashyap-patel-named-as-ukraine-info-source.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T17:13:00+00:00"/>
    <meta property="og:title" content="ഇംപീച്ച്മെന്റ്: ട്രംപിനു യുക്രെയ്ൻ വിവരങ്ങൾ നൽകിയത് കശ്യപ് പട്ടേൽ"/>
    <meta property="og:description" content="ന്യൂയോർക്ക് ∙ യുക്രെയ്നുമായി ബന്ധപ്പെട്ടു യുഎസ് പ്രസിഡന്റ് ഡോണൾഡ് ട്രംപിനെതിരായ ആരോപണങ്ങളിൽ ഇന്ത്യൻ– അമേരിക്കൻ വംശജന്റെ പേരും. യുഎസ് നാഷനൽ.Kashyap Patel.Donald Trump.Trump Impeachment Hearing. US President. Manorama News. Manorama Online. Latest News. Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഇംപീച്ച്മെന്റ്: ട്രംപിനു യുക്രെയ്ൻ വിവരങ്ങൾ നൽകിയത് കശ്യപ് പട്ടേൽ</h1>
      <address><time datetime="2019-11-22T17:13:00+00:00">22 Nov 2019, 17:13</time> by <a rel="author">മനോരമ ലേഖകൻ</a></address>
      <p>ന്യൂയോർക്ക് ∙ യുക്രെയ്നുമായി ബന്ധപ്പെട്ടു യുഎസ് പ്രസിഡന്റ് ഡോണൾഡ് ട്രംപിനെതിരായ ആരോപണങ്ങളിൽ ഇന്ത്യൻ– അമേരിക്കൻ വംശജന്റെ പേരും. യുഎസ് നാഷനൽ സെക്യൂരിറ്റി കൗൺസിലിലെ (എൻഎസ്‌സി) ഭീകരവിരുദ്ധ വിഭാഗത്തിൽ സീനിയർ ഡയറക്ടറായ കശ്യപ് പട്ടേലിന്റെ പേരാണ് ഉൾപ്പെടുത്തിയത്. ട്രംപിനെതിരായ ഇംപീച്ച്മെന്റ് നീക്കത്തിന്റെ ഭാഗമായുള്ള പരസ്യ മൊഴിയെടുപ്പിനിടെ, യുഎസ് ജനപ്രതിനിധി സഭയിലെ ഹൗസ് ഇന്റലിജൻസ് കമ്മിറ്റി ചെയർ ആദം ഷിഫാണു പട്ടികയിൽ കശ്യപ് പട്ടേലിന്റെ പേര് ഉൾപ്പെടുത്തിയത്.</p>
      <p>എൻഎസ്‌സിയിൽ യുക്രെയ്‌ൻ വിഷയങ്ങൾ കൈകാര്യം ചെയ്യുന്ന ഉദ്യോഗസ്ഥരെ മറികടന്നു കശ്യപ് പട്ടേൽ ട്രംപിനു വിവരം കൈമാറിയെന്നാണ് ആരോപണം. ‘താങ്കളുടെ അറിവില്ലാതെ കശ്യപ് ചില കാര്യങ്ങൾ പ്രസിഡന്റിനു കൈമാറിയെന്നാണു സൂചന’ – വ്യാഴാഴ്ച യുക്രെയ്‌നുമായി ബന്ധപ്പെട്ട വിഷയങ്ങൾ കൈകാര്യം ചെയ്ത എൻ‌എസ്‌സി മുൻ സീനിയർ ഡയറക്ടർ ഫിയോണ ഹില്ലിന്റെ മൊഴിയെടുപ്പിനിടെ ആദം ഷിഫ് പറഞ്ഞു.</p>
      <p>അടുത്ത പ്രസിഡന്റാകാൻ മത്സരിക്കുന്ന ഡെമോക്രാറ്റ് പാർട്ടി പ്രതിനിധിയാകാൻ മുൻപന്തിയിലുള്ള ജോ ബൈഡനും മകനും എതിരെ കേസുണ്ടാക്കാനും അന്വേഷണം നടത്താനും യുക്രെയ്ൻ പ്രസിഡന്റിനു മേൽ ട്രംപ് സമ്മർദം ചെലുത്തിയെന്ന ആരോപണത്തിലാണ് ഇംപീച്ച്മെന്റ് മൊഴിയെടുപ്പ്. ട്രംപ് ഭരണകൂടത്തിന്റെ ഭാഗമായി ഇപ്പോൾ സർവീസിലുള്ളവരും മുൻപ് ഉണ്ടായിരുന്നവരും ജനപ്രതിനിധി സഭയിലെ ഹൗസ് ഇന്റലിജൻസ് കമ്മിറ്റിക്കു മുന്നിൽ ഹാജരായി മൊഴിനൽകുന്ന നടപടിയാണ് ഇപ്പോൾ നടക്കുന്നത്.</p>
      <p>ജനപ്രതിനിധി സഭ സ്പീക്കറായ ഡെമോക്രാറ്റ് നേതാവ് നാൻസി പെലോസിയും ഇന്റലിജൻസ് കമ്മിറ്റി ചെയർ ആദം ഷിഫുമാണു നടപടികൾ നിയന്ത്രിക്കുന്നത്. വ്യാഴാഴ്ച ഫിയോണ ഹില്ലിനെ ചോദ്യം ചെയ്യുന്നതിനിടെ യുക്രെയ്‌നുമായി ബന്ധപ്പെട്ട വിവരങ്ങൾ പ്രസിഡന്റിനു കൈമാറിയത് ആരാണെന്നു ഷിഫ് എടുത്തു ചോദിക്കുകയായിരുന്നു. ഇതിനെത്തുടർന്നാണു ഫിയോണ, കശ്യപ് പട്ടേലിന്റെ പേരു പറഞ്ഞത്. പട്ടേൽ തനിക്ക് റിപ്പോർട്ട് കൈമാറിയിട്ടില്ലെന്നും അവർ പറഞ്ഞു.</p>
      <p>യുക്രെയ‌്നെക്കുറിച്ചു താൻ സമർപ്പിച്ച റിപ്പോർട്ടുകൾ കശ്യപ് പട്ടേൽ തെറ്റായാണു പ്രസിഡന്റിനു നൽകിയതെന്നും എൻഎസ്‌സിയിലെ മറ്റൊരു സീനിയർ ഡയറക്ടർ അലക്സാണ്ടർ വിൻഡ്മാൻ പറഞ്ഞിരുന്നു. ഇതിനെത്തുടർന്നു പ്രസിഡന്റിനോടു കാര്യങ്ങൾ വിശദീകരിക്കുന്നതിൽനിന്ന് പട്ടേലിനെ വിലക്കിയിരുന്നെന്നും വിൻഡ്മാൻ മൊഴി നൽകി. റിപ്പബ്ലിക്കൻ പ്രതിനിധികളുടെ നിയന്ത്രണത്തിലിരിക്കെ ഇന്റലിജൻസ് കമ്മിറ്റിയിൽ ജോലി ചെയ്തിരുന്ന ആളാണു കശ്യപ് പട്ടേൽ.</p>
      <p>English Summary: Trump Impeachment: Indian-American Official Named As Ukraine Info Source</p>
    </article>
  </body>
</html>