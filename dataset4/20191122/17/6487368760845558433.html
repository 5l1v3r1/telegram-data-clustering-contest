<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/ezo/osi-kemiai-fegyver/"/>
    <meta property="og:site_name" content="FEMINA"/>
    <meta property="article:published_time" content="2019-11-22T17:16:04+00:00"/>
    <meta property="og:title" content="A kémiai fegyverek nem a 21. század találmányai: 2500 éve már harcoltak mérges gázzal"/>
    <meta property="og:description" content="Hihetetlen, de már 300 körül is létezett a harcnak ez a módja."/>
  </head>
  <body>
    <article>
      <h1>A kémiai fegyverek nem a 21. század találmányai: 2500 éve már harcoltak mérges gázzal</h1>
      <h2>Hihetetlen, de már i. e. 500 körül is létezett a harcnak ez a módja.</h2>
      <address><time datetime="2019-11-22T17:16:04+00:00">22 Nov 2019, 17:16</time> by <a rel="author">Kovács Gabriella</a></address>
      <p>Azt gondolnánk, a kémiai fegyverek bevetése a 21. század szélesedő arzenáljának egy új iránya, ám ez távolról sem így van. </p>
      <p>A méreg mint egyszerre sokakat megölő vagy ártalmatlanná tevő fegyver az ősi keleti civilizációk háborúiban, Kínában és Indiában is ismert volt, nyugatabbra a mérges gáz bevetését pedig a peloponnészoszi háborúkban, az i. e. 5. században jegyezték. Később a római városban, Dura-Europosban, az i. sz. 3. században is alkalmaztak ilyet.</p>
      <h3>Az ősi kémiai fegyver</h3>
      <p>A peloponnészoszi háborúkban a spártaiak használtak mérgező füstöt az athéniak ellen. Ehhez először előállítottak egy keveréket, melybe fa, kátrány és kén került, majd ezt elásták úgy, hogy levegőt kapjon, meggyújtották, és egy nyíláson át kivezették a mérgező füstöt, mellyel a támadó spártaiak megpróbálták letörni a védekező haderőt. </p>
      <p>Dura-Europos városának feltárásakor érdekes kérdésbe ütköztek a francia és amerikai régészek. Egy alagútra leltek, amelyben számos holttest hevert, sok római közt egy perzsa. Ez már önmagában is furcsa volt, ráadásul az alagút túl szűkös is lett volna a harchoz, sőt, a testek sem olyan helyzetben feküdtek, mintha a helyszínen estek volna el.</p>
      <figure>
        <img src="https://kep.cdn.indexvas.hu/1/0/3044/30440/304409/30440919_88da761722f61edab4dc1686bef8496d_wm.jpg"/>
        <figcaption>A dura-europosi alagutas megoldás rajza.</figcaption>
      </figure>
      <p>2009-ben találtak arra bizonyítékot, a római várost 265-ben megtámadó perzsák az alagutat mérges gáz vezetésére használták: kátrányt és bitument dobtak tűzbe, aminek következtében fullasztó gáz szabadult fel, majd kénsav keletkezett. A védekező rómaiak percek alatt holtan eshettek össze, ahogyan az egy szem perzsa katona is, aki valószínűleg a tűzbe dobálta az említett anyagokat. A mérges gáz bevetése is segítette a perzsákat, hogy bevegyék a várost, aminek sokszínű lakosságát utána száműzték. Az Iszlám Állam a páratlan régészeti értékkel bíró várost szinte teljesen elpusztította a közelmúltban.</p>
      <p>Néha nehéz elhinni, pedig az archeológusok szerint igaz, hogy a tudomány több ezer éve már tarthatott ezen a szinten: korábbi cikkünkben arról írtunk, hogy egy indiai férfi 2600 éve felismerte az atomot és annak tulajdonságait. <a href="http://femina.hu/ezo/indiai-bolcs-atom-anu/"><b>Olvasd el azt is!</b></a></p>
      <h3>Da Vinci találmányai sem illenek a korába</h3>
      <p>A meghökkentő tudás apropóján ajánljuk figyelmedbe Leonardo da Vinci találmányait, melyekkel fényévekkel megelőzte korát.</p>
      <figure>
        <img src="https://kep.index.hu/1/0/2655/26556/265563/26556310_2035884_d35a56629da73297fbab2356ab127125_wm.jpg"/>
        <figcaption>
          <a href="https://femina.hu/ezo/da-vinci-talalmanyok/">Nézegess képeket! 13 kép<br/><b>Leonardo Da Vinci több találmánya sem illik a képbe: elképesztő, miket tervezett</b></a>
        </figcaption>
      </figure>
    </article>
  </body>
</html>