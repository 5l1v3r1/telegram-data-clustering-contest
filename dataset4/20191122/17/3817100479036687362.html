<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vinbazar.com/news/ekonomika/gostri-zapitannya-u-vinnitsii-ministr-milovanov-sprobuvav-poyasniti-agrariyam-navishcho-m-rinok-zemli-fotovideo"/>
    <meta property="og:site_name" content="Вінницький бізнес портал &quot;Vinbazar.com&quot;"/>
    <meta property="article:published_time" content="2019-11-22T17:20:03+00:00"/>
    <meta property="og:title" content="Гострі запитання: у Вінниці міністр Милованов спробував пояснити аграріям навіщо їм ринок землі (Фото+Відео)"/>
    <meta property="og:description" content="Сьогодні, 22 листопада, Вінницю з візитом відвідав міністр розвитку економіки, торгівлі та сільського господарства України Тимофій Милованов. Урядовець взяв участь в регіональному &quot;Земельному форумі&quot;. Розмова з аграріями про відкриття ринку землі вийшла напруженою. "/>
  </head>
  <body>
    <article>
      <h1>Гострі запитання: у Вінниці міністр Милованов спробував пояснити аграріям навіщо їм ринок землі (Фото+Відео)</h1>
      <address>
        <time datetime="2019-11-22T17:20:03+00:00">22 Nov 2019, 17:20</time>
      </address>
      <p>
        <b>Сьогодні, 22 листопада, Вінницю з візитом відвідав міністр розвитку економіки, торгівлі та сільського господарства України Тимофій Милованов. Урядовець взяв участь в регіональному "Земельному форумі". Розмова з аграріями про відкриття ринку землі вийшла напруженою. </b>
      </p>
      <p>Захід проходив у приміщенні Інституту кормів та сільського господарства Поділля НААН, що знаходиться на проспекті Юності. На нього запросили фермерів з різних районів Вінниччини. Модератором заходу виступив голова обласної державної адміністрації <a href="https://vinbazar.com/news/politika/novim-golovoyu-vinnitsiko-oda-stav-vladislav-skalskiy-foto"><b>Владислав Скальський</b></a>. </p>
      <p>Тимофій Милованов на зустріч приїхав з Житомира, де проводили аналогічне зібрання  під час програми "Діалоги про Україну". У актовій залі його очікувало до сотні представників, які мають відношення до сільськогосподарського господарства області. </p>
      <p>Форум розпочався з короткої презентації. Міністр спробував пояснити принципи роботи майбутнього ринку землі, який намагається реалізувати уряд Гончарука. Йшлося про законопроєкт №2178-10, прийнятий народними депутатами в першому читанні 13 листопада. </p>
      <p>Але основна частина зустрічі пройшла в форматі "запитання-відповідь". Охочих висловитися чи задати запитання виявилося чимало. Милованов намагався відповісти кожному не зважаючи на вигуки із залу та скептичне ставлення присутніх. </p>
      <p>Основні тези озвученні аграріями та контраргументи міністра можна звести до наступного:</p>
      <p>
        <b>
          <i>1. Земельна реформа не на часі через війну та взагалі призведе до рабства селян або геноциду українського народу.</i>
        </b>
      </p>
      <p>Милованов апелював - ринок потрібен, щоб люди стали повноцінними власниками та змогли  розпоряджатися землею. Розвиток економіки навпаки допоможе швидше припинити війну та покращити життя людей в Україні. Якщо цього не зробити, то більшість виїде за кордон.  </p>
      <p>
        <b>
          <i>2. Селянин та малі фермери не матимуть грошей, щоб конкурувати з великими холдингами, які швидко скуплять доступні гектари.</i>
        </b>
      </p>
      <p>За словами міністра, уряд передбачив простий механізм виділення кредитів для тих, хто реально працює на землі. Сьогодні йдеться про позики на 5-10 років під близько 17% річних, але команда реформаторів працює, аби термін збільшити до 30 років, а відсоток зменшити до 7%.</p>
      <p>Також у міністерстві пропонуватимуть об'єднаним громадам встановити для мешканців, які проживають на їх територіях, суму для придбання землі в розмірі 80% від загальної вартості. Тобто щоб місцеві купували її на вигідніших умовах за інших учасників аукціону.</p>
      <p>
        <b>
          <i>3. Що робити підприємцям, які сьогодні заключили договори з пайовиками?</i>
        </b>
      </p>
      <p>Влада поважає контракти укладені раніше, тому надасть право першочергового придбання землі фермерам-орендарям. </p>
      <p>
        <b>
          <i>4. Влада дозволила купівлю землі іноземця з 2024 року. Це зрада національних інтересів.</i>
        </b>
      </p>
      <p>Тут Милованов зазначив, що питання дискусійне, тому президент Володимир Зеленський пообіцяв ініціювати всенародний референдум, щоб дійти згоди щодо цього питання. </p>
      <h3>Перепалка з Калетником</h3>
      <p>Слово брав і президент Вінницького Національного аграрного університету <b>Григорій Калетник</b>. Він зауважив, що сільське господарство на сьогодні одна з найприбутковіших галузей, яка дає значний внесок до бюджету, тому реформувати систему, яка успішно працює, не варто. Він згадав про інші реформи, зокрема, медичну та поліції, які досі залишаються незавершеними.</p>
      <p><i>- Ви пропонуєте фермерам неіснуючу формулу кредитів. Ми вже ці кредити до вас пережили. Кожен раз, коли держава давала компенсацію під взяття кредитів, то їх брали лише ті, хто сидів у владних кабінетах, - </i>сказав Калетник.   </p>
      <figure>
        <iframe src="https://www.youtube.com/embed/-MYF-McBflM" width="700" height="400" data-service="Youtube" scrolling="no"/>
      </figure>
      <p>Милованов швидко парирував:</p>
      <p><i>- Це ви про себе? Ви були ким? Головою аграрного комітету при Януковичі. Де земля зникла у цей час? (мова про державні землі, які не дорахувалися після перерахунку - ред.) Далі. Перехожу на персоналії. Зміни не відбуваються у цій країні саме через таких людей як ви. Друге, Аграрна академія (мається на увазі ВНАУ - ред.) Скільки у вас карних справ за незаконний вивід земель? Знаєте? Я вам скажу - сотні. Тому не потрібно малювати із себе захисника аграріїв ,</i> - емоційно говорив міністр. - <i>Де ви були 20 років? Чому ви не зробили правильний ринок землі, а тепер не даєте зробити його нам. </i></p>
      <p>Після двогодинної розмови частину аграріїв відповіді не влаштували, тому під крики "Ганьба" вони залишили зібрання. Зала спустіла на половину. </p>
      <figure>
        <iframe src="https://www.youtube.com/embed/8u62OCyK_cI" width="700" height="400" data-service="Youtube" scrolling="no"/>
      </figure>
      <p>Після цього розмова продовжилася із тими, хто залишився. Прозвучало ще кілька запитань, відповіді до яких загалом зводилися до попередніх. Представник Зеленського прийняв усі звернення, які йому передали на папері та пообіцяв у прямому ефірі обговорити їх разом із головою аграрного комітету Верховної Ради. </p>
      <figure>
        <img src="https://vinbazar.com/sites/default/files/newfiles/2019-11/img_0675.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0698.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0678.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0706.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0711.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0690.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0725.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0722.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0786.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0810.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0819.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0788.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0782.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0856.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0860.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0795.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0840.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0874.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0871.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0892.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0889.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0791.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0901.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0877.jpg"/>
      </figure>
      <figure>
        <img src="https://vinbazar.com/sites/default/files/newfiles/2019-11/img_0717_1.jpg"/>
      </figure>
      <footer>Джерело: <a href="https://vinbazar.com/">Vinbazar.com</a></footer>
    </article>
  </body>
</html>