<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/merkels-arvtagerska-stallde-ultimatum-om-sig-sjalv/"/>
    <meta property="og:site_name" content="DN.SE"/>
    <meta property="article:published_time" content="2019-11-22T17:44:21+00:00"/>
    <meta property="og:title" content="Merkels arvtagerska ställde ultimatum om sig själv"/>
    <meta property="og:description" content="LEIPZIG."/>
  </head>
  <body>
    <article>
      <h1>Merkels arvtagerska ställde ultimatum om sig själv</h1>
      <address><time datetime="2019-11-22T17:44:21+00:00">22 Nov 2019, 17:44</time> by <a rel="author" href="https://www.dn.se/av/lina-lund/" target="_blank">Lina Lund</a></address>
      <p>
        <b>LEIPZIG. Pressad av valnederlag, svikande förtroendesiffror och en växande internkritik ställde Angela Merkels arvtagerska Annegret Kramp-Karrenbauer ett sorts ultimatum till sina motståndare. <br/>– Låt oss göra slut på det här nu, sade CDU-ledaren när partiet samlades till kongress på fredagen. <br/>Hon varnade också för att tala illa om eran Merkel. </b>
      </p>
      <p>”Uppror”, ”kuppförsök” och ”revolution”. Rubrikerna inför att ett tusen tyska kristdemokrater samlades i en mässhall i utkanten av Leipzig på fredagen utlovade dramatik. Dagen började också med en fadäs. Under morgongudstjänsten som alltid inleder CDU:s partikongresser råkade den nervösa prästen kalla förbundskansler Angela Merkel för ”Angelika”. Men efter att misstaget åtgärdats lyste revolten med sin frånvaro. </p>
      <p>Annegret Kramp-Karrenbauer, som för ett år sedan tog över som partiledare för Kristdemokraterna CDU, höll ett 90 minuter långt försvarstal. Hårt pressad efter flera valnederlag och sjunkande förtroendesiffror ville AKK, som hon kallas, visa att hon ännu inte är uträknad. Hon avhandlade allt från digitalisering, klimatpolitik, till värnandet om familjen.</p>
      <p><b>Och så ställde hon ett slags</b> ultimatum till sina motståndare. </p>
      <p>– Om ni anser att det Tyskland jag vill ha inte är det land ni föreställer er, om ni är av åsikten att riktningen jag vill föra er i inte är den rätta, så låt oss diskutera det i dag och göra slut på det här, nu, sade hon. </p>
      <p>Kramp-Karrenbauer varnade också för att tala illa om sin företrädare på partiledarposten, Angela Merkel, som installerades som förbundskansler för precis 14 år sedan.</p>
      <p>– Det är och har varit 14 bra år för Tyskland och för det ska vi alla känna stolthet, manade hon. </p>
      <p><b>Publiken svarade med</b> stående ovationer och applåder som pågick i flera minuter. AKK såg överväldigad ut och kastade slängkyssar från scenen. Kritikerna tystnade inte för det, men partiordföranden framstod ändå som starkare än utmanarna. </p>
      <p>Annars var mycket var som det brukar under CDU:s sammankomster: oräkneliga högtidstal, halvhjärtade försök från scenen att få talarna att hålla tiden, och korvsoppa som serverades i generösa portioner. </p>
      <details>
        <summary>Fakta: CDU</summary>
        <p>De tyska kristdemokraterna CDU är Tysklands största parti och har innehaft kanslerposten de senaste 14 åren. Sedan Angela Merkel avgick som partiledare för ett år sedan leds CDU av Annegret Kramp-Karrenbauer. Hon har varit internet ifrågasatt. Under året som gått har paritet backat i fyra av fem val. Angela Merkel har sagt att hon inte kommer att ställa upp för omval som förbundskansler i nästa ordinarie förbundsdagsval 2021. Men det är en öppen fråga om det blir Annegret Kramp-Karrenbauer som ställer upp som kanslerkandidat. </p>
      </details>
      <p>
        <b>Läs mer: </b>
      </p>
      <p>
        <a href="https://www.dn.se/nyheter/varlden/lina-lund-har-forbundskansler-angela-merkel-fortidspensionerat-sig-i-smyg/">Lina Lund: Har förbundskansler Angela Merkel förtidspensionerat sig i smyg?</a>
      </p>
    </article>
  </body>
</html>