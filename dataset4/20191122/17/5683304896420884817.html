<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/22/ramesh-chennamaneni-telangana-mla-indian-citizenship-cancellation-stayed-by-telangana-high-court.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T17:54:00+00:00"/>
    <meta property="og:title" content="തെലങ്കാന എംഎൽഎയുടെ പൗരത്വം റദ്ദാക്കിയ നടപടിക്ക് ഇടക്കാല സ്റ്റേ"/>
    <meta property="og:description" content="ഹൈദരാബാദ് ∙ ടിആർഎസ് എംഎൽഎ രമേശ് ചെന്നമനേനിയുടെ പൗരത്വം റദ്ദാക്കിയ ആഭ്യന്തര മന്ത്രാലയ ഉത്തരവിന് തെലങ്കാന ഹൈക്കോടതിയുടെ | Telangana | Citizenship |.Telangana. Citizenship.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>തെലങ്കാന എംഎൽഎയുടെ പൗരത്വം റദ്ദാക്കിയ നടപടിക്ക് ഇടക്കാല സ്റ്റേ</h1>
      <address><time datetime="2019-11-22T17:54:00+00:00">22 Nov 2019, 17:54</time> by <a rel="author">മനോരമ ലേഖകൻ</a></address>
      <p>ഹൈദരാബാദ് ∙ ടിആർഎസ് എംഎൽഎ രമേശ് ചെന്നമനേനിയുടെ പൗരത്വം റദ്ദാക്കിയ ആഭ്യന്തര മന്ത്രാലയ ഉത്തരവിന് തെലങ്കാന ഹൈക്കോടതിയുടെ ഇടക്കാല സ്റ്റേ. ഉത്തരവ് മാറ്റിവയ്ക്കണമെന്ന് ആവശ്യപ്പെട്ട് രമേശ് ചെന്നമനേനി വ്യാഴാഴ്ച കോടതിയിൽ ഹാജരായി. കൂടുതൽ വാദം കേൾക്കുന്നതിനായി കേസ് ഡിസംബർ 16ലേക്ക് മാറ്റി. അപേക്ഷ തീർപ്പാക്കാത്തതിനാൽ ബന്ധപ്പെട്ട നടപടികൾ താൽക്കാലികമായി നിർത്തിവയ്ക്കണമെന്നു ചെന്നമനേനി വാദിച്ചു.</p>
      <p>തെറ്റിദ്ധരിപ്പിക്കുകയും വസ്തുതകൾ മറച്ചുവയ്ക്കുകയും വഞ്ചനയിലൂടെ പൗരത്വം നേടുകയും ചെയ്തു എന്നാരോപിച്ചാണു ചെന്നമനേനിയുടെ പൗരത്വം റദ്ദാക്കിയത്. ഇന്ത്യന്‍ പൗരത്വത്തിനുള്ള അപേക്ഷയ്ക്ക് തൊട്ടുമുൻപുള്ള ഒരു വർഷം നടത്തിയ വിദേശ സന്ദർശനങ്ങളുടെ വിവരങ്ങൾ അദ്ദേഹം മറച്ചുവച്ചതായി ആഭ്യന്തര മന്ത്രാലയം ഉത്തരവിൽ പറഞ്ഞു.</p>
      <p>തെലങ്കാനയിലെ വെമുലവാഡ മണ്ഡലത്തിൽ നിന്നുള്ള എംഎൽഎയാണ് ചെന്നമനേനി. അവിഭക്ത ആന്ധ്രാപ്രദേശിൽ 2009ൽ എൻ.ചന്ദ്രബാബു നായിഡുവിന്റെ ടിഡിപിയിൽ നിന്ന് എംഎൽഎയായി തിരഞ്ഞെടുക്കപ്പെട്ടതു മുതൽ അദ്ദേഹത്തിന്റെ പൗരത്വ കേസ് പരിഗണയിലാണ്. പിന്നീട് കെ.ചന്ദ്രശേഖർ റാവുവിന്റെ ടിആർഎസിൽ ചേർന്നു.</p>
      <p><b>English Summary:</b> Telangana MLA's Indian Citizenship Cancellation Stayed By High Court</p>
    </article>
  </body>
</html>