<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/ekonomika/ukraini-vystachyt-svoikh-resursiv-vitrenko-pro-mozhlyve-prypynennia-tranzytu-rosiiskoho-hazu-203313.html"/>
    <meta property="og:site_name" content="5 канал"/>
    <meta property="article:published_time" content="2019-11-22T17:18:00+00:00"/>
    <meta property="og:title" content="Україні вистачить своїх ресурсів – Вітренко про можливе припинення транзиту російського газу"/>
    <meta property="og:description" content="Також він заявив, що Україна може почати експортувати власний газ"/>
  </head>
  <body>
    <article>
      <h1>Україні вистачить своїх ресурсів – Вітренко про можливе припинення транзиту російського газу</h1>
      <address>
        <time datetime="2019-11-22T17:18:00+00:00">22 Nov 2019, 17:18</time>
      </address>
      <p>Україні має вистачити накопиченого газу для проходження опалювального сезону. Про це заявив Юрій Вітренко, виконавчий директор групи Нафтогаз, в ефірі програми "ІнфоДень" на "5 каналі".</p>
      <blockquote>"Ми маємо бути готові, що Росія припинить транзит газу через Україну. В нас накопичено приблизно 21,5 мільярдів кубів газу. Цього має вистачити для проходження опалювального сезону, навіть якщо не буде транзиту. Також мали бути здійснені низка технічних заходів, які сподіваюсь Україна зробила, і буде готова пройти ці місяці без російського газу", – сказав Вітренко.</blockquote>
      <p>Він додав: "На Європу не буде суттєвого впливу, оскільки в їх сховищах накопичена велика кількість газу. Ми попереджали і вони знають про всі складнощі. Головний напрямок – це тристоронні переговори за участі України, Росії та європейської комісії, яка відіграє керівну роль в цих розмовах. Тому вони проінформовані щодо всіх деталей. Віце-президент комісії робив дві пропозиції сторонам, і ми прийняли обидві. Тому звинувачувати нас у відсутності транзиту не зможуть".</p>
      <p>Директор також зазначив, якщо вирішення питання щодо транзиту газу затягнеться, Україна буде змушена накопичувати більше обсягів газу у сховищах. За його словами, треба буде відповідальніше ставитися до його видобутку і зменшити споживання. Таким чином, Україна могла би перестати імпортувати газ, і навіть почати його експортувати.</p>
      <p>Окрім того, Юрій Вітренко розповів, чи може Росія змусити Україну пробачити борги "Газпрому": "В нашому контракті зазначено, що рішення Стокгольмського арбітражу є кінцевими і обов’язковими для виконання. Ми не зможемо нікому пояснити, чому ми відмовилися від рішення, з яким Газпром має сплатити нам цю суму. Окрім цього, за європейськими правилами контракт укладається з "Газпромом" і відокремленим оператором. Тому "Нафтогаз", який не буде стороною нового контракту, не зможе нічого списувати".</p>
      <p>
        <b>Повне відео розмови дивіться за посиланням:</b>
      </p>
      <figure>
        <iframe src="https://www.youtube.com/embed/ZtmTXt7DfCU" width="745" height="451" data-service="Youtube" scrolling="no"/>
      </figure>
      <p>Нагадаємо, 18 листопада, <a href="https://www.5.ua/ekonomika/hlava-minekoenerho-zaiavyv-shcho-propozytsiia-hazpromu-shchodo-tranzytu-hazu-ie-nepryiniatnoiu-dlia-ukrainy-podrobytsi-203045.html">НАК "Нафтогаз України" отримав від "Газпрому" пропозицію про продовження терміну дії існуючого контракту на транзит газу</a> або укладанні нового терміном на 1 рік із відмовою обох сторін від усіх взаємних претензій у міжнародному арбітражі. У Міністерстві енергетики та вугільної промисловості України, що така пропозиція неприйнятна.</p>
    </article>
  </body>
</html>