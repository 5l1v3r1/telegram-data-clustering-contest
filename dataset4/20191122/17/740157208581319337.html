<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/zmp-apeluje-do-ministra-ws-smieci-pilnie-potrzebne-systemowe-rozwiazania,135445.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T17:30:00+00:00"/>
    <meta property="og:title" content="ZMP apeluje do ministra ws. śmieci: pilnie potrzebne systemowe rozwiązania"/>
    <meta property="og:description" content="Kompleksowy system zagospodarowania odpadów komunalnych, zwiększający odpowiedzialność producentów opakowań - tego m.in. chce Związek Miast Polskich od ministra klimatu. W apelu wysłanym do Michała Kurtyki prezes ZMP Zygmunt Frankiewicz zwraca się o pilne podjęcie działań."/>
  </head>
  <body>
    <article>
      <h1>ZMP apeluje do ministra ws. śmieci: pilnie potrzebne systemowe rozwiązania</h1>
      <address><time datetime="2019-11-22T17:30:00+00:00">22 Nov 2019, 17:30</time> by <a rel="author">Tomasz Jakubowski  </a></address>
      <h4>Kompleksowy system zagospodarowania odpadów komunalnych, zwiększający odpowiedzialność producentów opakowań - tego m.in. chce Związek Miast Polskich od ministra klimatu. W apelu wysłanym do Michała Kurtyki prezes ZMP Zygmunt Frankiewicz zwraca się o pilne podjęcie działań.</h4>
      <hr/>
      <ul>
        <li>
          <b>ZMP uważa, że ostatnia nowelizacja ustawy o odpadach nie jest rozwiązaniem systemowym, a takie są najbardziej potrzebne.</b>
        </li>
        <li>
          <b>Według szefa Związku, jakość rozwiązań prawnych w tym zakresie wciąż jest niezadowalająca.</b>
        </li>
        <li>
          <b>Związek zwraca uwagę, że w 2019 roku ma miejsce radykalny wzrost kosztów odbierania i zagospodarowania odpadów komunalnych.</b>
        </li>
      </ul>
      <p>Podjęcie kompleksowych prac nad szybkim wprowadzeniem rozwiązań systemowych w zagospodarowaniu odpadów komunalnych miałoby się odbyć - według szefa ZMP - z udziałem przedstawicieli gmin, które są ustawowo odpowiedzialne za to zadanie. Jednocześnie Związek prosi o poinformowanie strony samorządowej o planowanym harmonogramie tych działań na najbliższym posiedzeniu Komisji Wspólnej Rządu i Samorządu Terytorialnego.</p>
      <p>W apelu przesłanym na ręce ministra Kurtyki czytamy m.in.</p>
      <p>„Związek Miast Polskich zaraz po przystąpieniu Polski do Unii Europejskiej wzywał rząd i parlament do pilnego podjęcia budowy systemu zagospodarowania odpadów komunalnych. Wyrażaliśmy to dobitnie w latach 2005-2010, jednak bez zrozumienia ze strony rządu i sejmu.</p>
      <p>Szef ZMP zwraca uwagę, że nowelizacja ustawy o utrzymaniu i porządku w gminach z 1 lipca 2011 r., która - wraz ze zmianami w innych ustawach - oznaczała początek porządkowania sytuacji i tworzenia systemu, i która weszła w życie 1 stycznia 2012 r., ze względu na liczne wady i braki została znacznie zmieniona i uzupełniona 28 listopada 2014 r. Jednolite standardy segregacji zostały wprowadzone 1 lipca 2017 roku” - Obowiązki legislacyjne zostały więc podjęte przez instytucje centralne dopiero po siedmiu latach, a sfinalizowane po dalszych sześciu - pisze Frankiewicz.</p>
      <p>Dodaje, że tegoroczna nowelizacja znowu nie jest oczekiwanym rozwiązaniem systemowym, a przy tym powoduje dezorganizację zbierania odpadów z nieruchomości niezamieszkałych.</p>
      <p>Podkreśla, że w 2019 roku ma miejsce „radykalny wzrost kosztów odbierania i zagospodarowania odpadów komunalnych, wynikający z nakładania się na siebie wielu niekorzystnych składowych kosztowych”. - Są nimi przede wszystkim drastycznie rosnące koszty zagospodarowania odpadów przez regionalne instalacje zagospodarowania odpadów komunalnych, wynikające między innymi z ograniczenia czasu magazynowania odpadów, gwałtownego wzrostu kosztów składowania, trudności ze zbytem surowców wtórnych czy zakazu składowania frakcji energetycznej - pisze szef ZMP.</p>
      <p>Związek podkreśla, że obserwuje również czynniki wzrostu kosztów systemu po stronie odbierania odpadów.</p>
      <p>ZMP Zwraca uwagę na wysokie ryzyko prawne działalności gospodarczej, wynikające z szybkich (czasem nieprzewidywalnych) zmian prawa, które przedsiębiorcy „wkalkulowują” w oferty przetargowe. - Także z tego powodu są one znacznie wyższe niż w poprzednich latach - pisze ZMP.</p>
      <p>Według Związku, niezbędne jest stworzenie przez państwo kompleksowego systemu zagospodarowania odpadów komunalnych, który - oprócz spójnych przepisów tworzących go ustaw - musi doprowadzić do zwiększenia zainteresowania obywateli segregacją,  rozwiązania problemu braku segregacji w osiedlach budownictwa wielorodzinnego, stworzenia rynku odbiorców odzyskiwanych surowców wtórnych, których 20-30 milionów ton zalega w różnych, na ogół nieprzeznaczonych do tego miejscach, racjonalnego zagospodarowania frakcji energetycznej,  a także wyegzekwowania rozszerzonej odpowiedzialności producentów towarów i opakowań.</p>
      <p>Cały list ZM dostępny jest poniżej w dziale „Multimedia”</p>
      <h3>Multimedia</h3>
      <ul>
        <li>
          <a href="https://www.portalsamorzadowy.pl/pliki-download/150469.html"><pic src="https://www.portalsamorzadowy.pl/images/icons/pdf-icon.png"/>PIsmo ZMP do min. Kurtyki</a>
        </li>
      </ul>
    </article>
  </body>
</html>