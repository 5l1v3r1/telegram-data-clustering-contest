<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/svetoven-futbol/futbolna-sbota-po-max-sport-s-finala-v-kopa-libertadores-i-derbita-ot-italiya-i-ispaniya_443705.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-22T17:45:00+00:00"/>
    <meta property="og:title" content="Футболна събота по MAX Sport с финала в Копа Либертадорес и дербита от Италия и Испания"/>
    <meta property="og:description" content="Отново богата спортна програма в каналите на А1"/>
  </head>
  <body>
    <article>
      <h1>Футболна събота по MAX Sport с финала в Копа Либертадорес и дербита от Италия и Испания</h1>
      <h2>Отново богата спортна програма в каналите на А1</h2>
      <address>
        <time datetime="2019-11-22T17:45:00+00:00">22 Nov 2019, 17:45</time>
      </address>
      <figure>
        <img src="https://static.blitz.bg/documents/thumbnails/sport/780/201911/15744331502.jpg"/>
      </figure>
      <p>След паузата за националните отбори европейските шампионати се завръщат в ефира на спортните канали на А1 с поредната доза дербита. Съботният ден ще предложи на феновете на италианския футбол три интригуващи двубоя. Началото ще бъде поставено в 16:00 часа по MAX Sport 3 с гостуването на шампиона и лидер във временното класиране Ювентус на Аталанта, който се бори за място в зона Шампионска лига. От 19:00 часа, отново по MAX Sport 3, е време за дерби между два големи клуба, които в момента се намират в криза – Милан срещу Наполи. </p>
      <p>Съботният маратон в Серия "А" ще завърши в 21:45 часа по MAX Sport 2, когато основният съперник на Ювентус за титлата – Интер, ще гостува в Торино на едноименния тим.</p>
      <p>Съботата ще е гореща и в испанската Ла Лига, тъй като своите мачове ще играят Реал (Мадрид) и Барселона, които си споделят първото място във временното класиране с по 25 точки. Лионел Меси и компания имат наглед лесната задача да вземат трите точки в гостуването си на последния в Ла Лига – Леганес. Мачът е от 14:00 часа и ще се излъчва пряко по MAX Sport 4. По същия канал, но от 22:00 часа, на „Сантяго Бернабеу” Реал (Мадрид) посреща Реал Сосиедад. Баските правят много силна кампания до момента и заемат петото място, като изостават от челото на класирането с едва две точки. </p>
      <p>Отново в събота MAX Sport 3 ще излъчи пряко най-очаквания двубой в цяла Южна Америка – финала за Копа Либертадорес. Тази година до спора за трофея достигнаха защитаващият титлата си от миналата година аржентински клуб Ривър Плейт и бразилският Фламенго. В състава на тима от страната на кафето личат имената на редица ветерани, играли дълги години по европейските терени - Филипе Луиш, Диего, Рафиня, Диего Алвеш и други. Сблъсъкът за най-престижното отличие в клубния футбол в Южна Америка е с начален час 22:00.</p>
      <figure>
        <img src="http://static.blitz.bg/documents/editor/15744331541826ea.jpg"/>
      </figure>
      <figure>
        <img src="http://static.blitz.bg/documents/editor/1574433161895077.jpg"/>
      </figure>
      <figure>
        <img src="http://static.blitz.bg/documents/editor/15744332132ee7f1.jpg"/>
      </figure>
    </article>
  </body>
</html>