<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/gjarusevicius-man-kiekviena-zaidimo-minute-yra-vertinga/73346"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-22T17:54:46+00:00"/>
    <meta property="og:title" content="G.Jaruševičius: man kiekviena žaidimo minutė yra vertinga"/>
    <meta property="og:description" content="Vilniaus „Žalgirio“ futbolininkai šį vakarą sužais paskutines sezono rungtynes namuose. 19 val. LFF stadione žalgiriečiai priims Klaipėdos „Atlantą“."/>
  </head>
  <body>
    <article>
      <h1>G.Jaruševičius: man kiekviena žaidimo minutė yra vertinga</h1>
      <address>
        <time datetime="2019-11-22T17:54:46+00:00">22 Nov 2019, 17:54</time>
      </address>
      <p>Vilniaus „Žalgirio“ futbolininkai šį vakarą sužais paskutines sezono rungtynes namuose. 19 val. LFF stadione žalgiriečiai priims Klaipėdos „Atlantą“.</p>
      <p>Visi susirinkę žiūrovais bus vaišinami nemokama arbata, kurią atsiimti bus galima prie pagrindinio stadiono įėjimo esančioje „Skonio slėnio“ palapinėje.</p>
      <p>Iki A lygos sezono finišo likus dviem mačams jau aišku, kad „Žalgiris“ užims antrąją vietą, tad artėjančiose rungtynėse komandos treneriai planuoja suteikti šansą ir kai kuriems įprastai mažiau rungtyniaujantiems futbolininkams.</p>
      <p>Turnyro lentelėje sužaidus 31 rungtynes „Žalgiris“ turi 71 tašką, tuo tarpu klaipėdiečių kraityje – 26 taškai. Uostamiesčio futbolininkai neseniai išsiskyrė su treneriu iš Latvijos Viktoru Dobrecovu. Visai kaip sostinės ekipai, „Atlantui“ taip pat šis mačas didelės reikšmės žvelgiant iš turnyro lentelės perspektyvos neturi – klaipėdiečiai sezoną užbaigs šeštoje vietoje.</p>
      <p>16-metis Gustas Jarusevičius šiemet A lygoje jau debiutavo ir iš viso į aikštę po keitimų žengė tris kartus. Daugiausiai 27 minutes jis žaidė 25-ojo turo pergalingose rungtynėse prieš „Atlantą“ (4:0).</p>
      <p>„Jauniems žaidėjams kaip man kiekviena žaidimo minutė yra vertinga. Metų pradžioje buvo labai sunku – man tai buvo didelis žingsnis į priekį, tačiau nebuvo lengva prisitaikyti prie visai kitų krūvių, treniruočių su tokio lygio žaidėjais. Dabar jaučiuosi kur kas geriau ir džiaugiuosi kiekviena man suteikta minute. Būtų smagu, jei treneriai pasitikėtų ir išleistų į aikštę“, - rungtynių išvakarėse fkzalgiris.lt kalbėjo G. Jarusevičius.</p>
      <p>Rungtynės LFF stadione šį vakarą prasidės 19 val.</p>
      <figure>
        <iframe src="https://www.youtube.com/embed/mZE-1W2o3Wk" width="500" height="323" data-service="Youtube" scrolling="no"/>
      </figure>
    </article>
  </body>
</html>