<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/22/greece/dorea-10-sygxronon-taxyploon-apo-tin-enosi-efopliston-sto-limeniko/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-22T17:33:09+00:00"/>
    <meta property="og:title" content="Δωρεά 10 σύγχρονων ταχύπλοων από την Ένωση Εφοπλιστών στο Λιμενικό"/>
    <meta property="og:description" content="Τα ταχύπλοα θα χρησιμοποιηθούν για την ουσιαστική ενίσχυση των περιπολιών του ΛΣ, στο πλαίσιο του σχεδιασμού της κυβέρνησης για τον αποτελεσματικότερο έλεγχο των θαλασσίων συνόρων της χώρας."/>
  </head>
  <body>
    <article>
      <h6 class="kicker">«Στο πλευρό της κοινωνίας»</h6>
      <h1>Δωρεά 10 σύγχρονων ταχύπλοων από την Ένωση Εφοπλιστών στο Λιμενικό</h1>
      <h2>Τα ταχύπλοα θα χρησιμοποιηθούν για την ουσιαστική ενίσχυση των περιπολιών του ΛΣ, στο πλαίσιο του σχεδιασμού της κυβέρνησης για τον αποτελεσματικότερο έλεγχο των θαλασσίων συνόρων της χώρας.</h2>
      <address><time datetime="2019-11-22T17:33:09+00:00">22 Nov 2019, 17:33</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Με την αντιπροσωπεία της Ένωσης Ελλήνων Εφοπλιστών (ΕΕΕ) συναντήθηκε στο Μαξίμου ο πρωθυπουργός, Κυριάκος Μητσοτάκης.</p>
      <p>Αντικείμενο της συνάντησης ήταν η δωρεά, μετά από πρωτοβουλία του Πρωθυπουργού, 10 ταχύπλοων σκαφών Rafnar 1100 Cabin Bulletproof από την πλευρά της ΕΕΕ, μέσω της Εταιρείας Κοινωνικής Προσφοράς Ελληνικού Εφοπλισμού «Συν-Ένωσις», προς το Λιμενικό Σώμα.</p>
      <p>
        <a href="https://www.in.gr/2019/11/22/plus/perierga/lygizei-gramma-7xronis-agie-vasili-thelo-spiti-kai-fai/">«Ράγισε» καρδιές το γράμμα 7χρονης στον Άη Βασίλη</a>
      </p>
      <p>Τα ταχύπλοα θα χρησιμοποιηθούν για την ουσιαστική ενίσχυση των περιπολιών του ΛΣ, στο πλαίσιο του σχεδιασμού της κυβέρνησης για τον αποτελεσματικότερο έλεγχο των θαλασσίων συνόρων της χώρας.</p>
      <h3>Μητσοτάκης: Αποτελεσματικότερος έλεγχος των θαλάσσιων συνόρων μας</h3>
      <p>Κατά τις δηλώσεις του ο πρωθυπουργός ευχαρίστησε από πλευράς του την ΕΕΕ για την κίνησή της, προσθέτοντας ότι με τη δωρεά αυτή θα ενισχυθούν οι προσπάθειες της κυβέρνησης για τον αποτελεσματικότερο έλεγχο των ελληνικών θαλασσίων συνόρων.</p>
      <p>«Κύριε Πρόεδρε, κυρίες και κύριοι θα ήθελα εκ μέρους της κυβέρνησης να σας ευχαριστήσω θερμά, για την πολύ γρήγορη ανταπόκριση σας στο αίτημα μας να ενισχύσετε το Λιμενικό Σώμα. Αυτή η δωρεά, 10 καινούργιων σκαφών θα ενισχύσει ουσιαστικά τις προσπάθειές μας για τον αποτελεσματικότερο έλεγχο των θαλασσίων συνόρων μας» ανέφερε ο πρωθυπουργός.</p>
      <p>«Σε μια περίοδο, που δεν χρειάζεται να σας το πω, είναι εξαιρετικά κρίσιμη. Τα σκάφη αυτά, από ότι έχω ενημερωθεί, θα είναι ό,τι πιο σύγχρονο θα διαθέτει το Λιμενικό Σώμα, με πλήρη εξοπλισμό, με θερμικές κάμερες και με τη δυνατότητα να ανταποκριθούν στις πλέον αντίξοες συνθήκες» συμπλήρωσε και κατέληξε:</p>
      <p>«Και πάλι θέλω να σας πω ένα μεγάλο ευχαριστώ, εύχομαι αυτή η κίνησή σας να βρει μιμητές, εξάλλου όλοι σας και συλλογικά ως Ένωση αλλά και ατομικά, είστε συνεχιστές μιας μεγάλης παράδοσης προσφοράς στην πατρίδα, από ανθρώπους που έχουν διακριθεί ιδιαίτερα στον επιχειρηματικό τομέα».</p>
      <p>Στη συνάντηση, παρουσία του Πρωθυπουργού, υπογράφηκε η σχετική σύμβαση με τον Υπουργό Οικονομικών, Χρήστο Σταϊκούρα και τον Υπουργό Ναυτιλίας, Γιάννη Πλακιωτάκη, για την παραχώρηση των νέων ταχύπλοων. Τα πρώτα πέντε σκάφη θα παραδοθούν ως το καλοκαίρι του 2020 και τα επόμενα πέντε εντός του πρώτου τριμήνου του 2021. Είναι ό,τι πιο σύγχρονο θα διαθέτει το Λιμενικό Σώμα με πλήρη εξοπλισμό και δυνατότητα να πλέουν και στις πιο αντίξοες καιρικές συνθήκες.</p>
      <h4>Βενιάμης: Στο πλευρό της κοινωνίας</h4>
      <p>Ο κ. Θεόδωρος Βενιάμης ως Πρόεδρος της ΕΕΕ και της Συν-Ενωσις δήλωσε: «H ναυτιλία, ως ένας από τους κυριότερους παραγωγικούς πυλώνες του τόπου μας, δηλώνει παρούσα να συνδράμει ουσιαστικά και πολυδιάστατα στο δύσκολο έργο της Ελληνικής Κυβέρνησης να αντιμετωπίσει τις προκλήσεις των καιρών και να σταθεί αρωγός στις ανάγκες της κοινωνίας. Είμαι βέβαιος ότι τα σύγχρονα ταχύπλοα σκάφη θα αποτελέσουν πολύτιμο εργαλείο για το Λιμενικό Σώμα.»</p>
      <p>Ο κ. Βενιάμης επίσης εξέφρασε θερμές ευχαριστίες στους συναδέλφους εκείνους, μέλη της ΕΕΕ που με την άμεση ανταπόκρισή τους να αναλάβουν με χορηγίες την κάλυψη του κόστους της συγκεκριμένης δωρεάς, συνετέλεσαν καθοριστικά στην υλοποίηση αυτής.</p>
      <p>«Η ελληνική ναυτιλιακή κοινότητα μέσω της Εταιρείας Κοινωνικής Προσφοράς Ελληνικού Εφοπλισμού Συν-Ενωσις, θα βρίσκεται πάντα δίπλα στη Ελληνική Πολιτεία και κοινωνία», υπογράμμισε ο κ. Βενιάμης.</p>
      <p>Παρόντες στη συνάντηση από την πλευρά της κυβέρνησης ήταν επίσης ο Υπουργός Επικρατείας Γιώργος Γεραπετρίτης, ο Υφυπουργός παρά τω Πρωθυπουργώ αρμόδιος για τον συντονισμό του κυβερνητικού έργου Άκης Σκέρτσος, καθώς και ο Αρχηγός του Λιμενικού Σώματος, Αντιναύαρχος ΛΣ Θεόδωρος Κλιάρης.</p>
      <p>Από την πλευρά της Ένωσης Εφοπλιστών παρέστησαν ο Πρόεδρος Θεόδωρος Βενιάμης καθώς και οι Γεώργιος Αγγελόπουλος, Αχιλλέας Κωνσταντακόπουλος, Νικόλαος Λαιμός, Αθανάσιος Μαρτίνος, Κωνσταντίνος Μαρτίνος, Αντώνιος Παπαδημητρίου, Βασίλης Πατέρας, Μελίνα Τραυλού και Μαριέττα Χανδρή.</p>
      <h4>Τα σύγχρονα ταχύπλοα</h4>
      <p>Τα νέα σκάφη είναι ισλανδικής σχεδίασης και θα ναυπηγηθούν στην Ελλάδα. Πρόκειται για ταχύπλοα ειδικών αποστολών που μπορούν να εξυπηρετήσουν ένα ευρύ φάσμα αναγκών της Ελληνικής Ακτοφυλακής.</p>
      <figure>
        <img src="https://www.in.gr/wp-content/uploads/2019/11/Leiftur-1100-NAVY-No-Shadow-4-600x254.jpg"/>
      </figure>
      <figure>
        <img src="https://www.in.gr/wp-content/uploads/2019/11/Leiftur-US-NAVY-No-Shadow-3-284x600.jpg"/>
      </figure>
      <p>Τα ταχύπλοα, συνολικής ισχύος 900 ίππων, θα αναπτύσσουν μέγιστη ταχύτητα 56 κόμβων. Η σχεδίαση του σκάφους το καθιστά αυτο-ανατρεπόμενο, παντός καιρού και αβύθιστο.</p>
      <p>Τα πλωτά μέσα διαθέτουν, μεταξύ άλλων, θερμικές κάμερες, αντιβαλλιστική προστασία στην καμπίνα και στα παράθυρα ενώ το εσωτερικό τους μπορεί να διασκευαστεί για τη μεταφορά ασθενών και τραυματιών.</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>