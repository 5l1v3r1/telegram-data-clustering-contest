<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191122_Orban_Viktor_megszegett_egy_pontot_atirjak_a_torvenyt"/>
    <meta property="og:site_name" content="HVG.hu"/>
    <meta property="article:published_time" content="2019-11-22T17:50:00+00:00"/>
    <meta property="og:title" content="Orbán Viktor megszegett egy törvényt, most átírják"/>
    <meta property="og:description" content="A magyar miniszterelnök nem számolt be az Európai Tanács üléséről a parlamentben, holott ezt köteles lett volna megtenni."/>
  </head>
  <body>
    <article>
      <h1>Orbán Viktor megszegett egy törvényt, most átírják</h1>
      <address><time datetime="2019-11-22T17:50:00+00:00">22 Nov 2019, 17:50</time> by <a rel="author">hvg.hu</a></address>
      <p>
        <b>A magyar miniszterelnök nem számolt be az Európai Tanács üléséről a parlamentben, holott ezt köteles lett volna megtenni.</b>
      </p>
      <p>A miniszterelnöknek az Európai Tanács, vagyis az EU-csúcs ülését követően az ülés kimeneteléről szóban tájékoztatnia kell az Országgyűlés ülését az országgyűlési törvény egyik pontja szerint. Egy kormánypárti törvénymódosítás nyomán azonban ez a pont hamarosan hatályát veszti, írja a <a href="https://24.hu/belfold/2019/11/22/orban-torvenysertes/">24.hu</a>. A kormány rendszeres beszámolási kötelezettsége az uniós ügyekről így bizottsági szintre kerül.</p>
      <p>A portál emlékeztetett, Orbán Viktor korábban éppen ezt a pontot nem tartotta be, amikor nem számolt be az Európai Tanács június 20-21-i üléséről, amikor <a href="https://hvg.hu/gazdasag/20190620_Nem_allapodtak_meg_a_2050es_klimasemlegessegi_celkituzesrol_az_unios_csucson">megvétózta</a> a 2050-es uniós klímacélt.</p>
      <p>Szél Bernadett ezután küldött  levelett Kövér László házelnöknek.</p>
      <blockquote>A miniszterelnök – törvényi kötelezettsége ellenére – az Európai Tanács ülését követően sem tájékoztatta az Országgyűlést az ülés kimeneteléről és a döntés indokairól, így egy ilyen horderejű kérdésben nem valósulhatott meg a Kormány európai uniós tevékenységének ellenőrzése az Országgyűlés által</blockquote>
      <p>- írta a független képviselő.</p>
      <p>Kövér pár héttel később válaszában azt írta, hogy „a ciklusokon átívelő, korábban nem kifogásolt gyakorlat – immár 2004 óta – valóban nincs összhangban a hatályos szabályozással, levélben fordultam a miniszterelnök úrhoz, kérve a gyakorlat és a szabályozás felülvizsgálatát és azok egymáshoz igazítását”. Ennek eredménye lett, hogy megszüntetik a miniszterelnök EiT-ülések utáni beszámolási kötelezettségét.</p>
      <blockquote>Tipikus fideszes megoldás: törvényesítették a törvénytelenséget. Miközben a kormány az emberektől elvárná, hogy tiszteljék a törvényt, ha a miniszterelnök nem tartja be a jogszabályt, akkor módosítják azt. Ez egy nagyon tisztességtelen játék az állampolgárokkal</blockquote>
      <p>– reagált Szél Bernadett.</p>
      <p>A képviselő szerint „a miniszterelnök magánügykent kezeli brüsszeli működését, nem akarja, hogy az ország lássa, mit művel az uniós fórumokon”.</p>
      <related>
        <a href="https://hvg.hu/itthon/20180918_Orszaggyulesi_hatarozatban_menne_neki_a_Fidesz_a_Sargentinijelentesnek"/>
        <a href="https://hvg.hu/360/20191120_Meg_van_aki_forron_szereti_Klimacsucs"/>
      </related>
    </article>
  </body>
</html>