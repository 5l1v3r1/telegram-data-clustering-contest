<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1728341548_Na_pazara_za_maloletni_vremenni_bulki_v_Irak"/>
    <meta property="og:site_name" content="webcafé"/>
    <meta property="article:published_time" content="2019-11-22T17:27:00+00:00"/>
    <meta property="og:title" content="На пазара за малолетни &quot;временни&quot; булки в Ирак"/>
    <meta property="og:description" content="'&quot;Можете ли да ми намерите някое по-младо момиче - на около 12 години?&quot;"/>
  </head>
  <body>
    <article>
      <h1>На пазара за малолетни "временни" булки в Ирак</h1>
      <address><time datetime="2019-11-22T17:27:00+00:00">22 Nov 2019, 17:27</time> by <a rel="author" href="https://www.webcafe.bg/author/id_1_Webcafe" target="_blank">Webcafe по The Independent</a></address>
      <figure>
        <img src="https://images.webcafe.bg/2017/09/28/burqa1111/1170x736.jpg"/>
        <figcaption>Или как шиитски духовници въртят проституция с малолетни в Багдад<cite>Снимка: © Getty Images</cite></figcaption>
      </figure>
      <p>'"Можете ли да ми намерите някое по-младо момиче - на около 12 години?"</p>
      <p>Не мога да повярвам на думите, които излизат от устата ми. Аз съм в сърцето на Багдад, а мъжът пред мен е уважаван шиитски шейх, който ръководи сватбен бизнес.</p>
      <p>Това, което мъжът не рекламира, е, че той също така може да извършва временни "бракове за удоволствие", които гарантират, че сексът с малки момичета може да бъде "халал" - допустим според исляма. Чух слухове, че той е готов да използва тази религиозна вратичка, за да организира проституция с момичета на около 12-годишна възраст."</p>
      <p>
        <b>
          <i>С тези думи започва разказът на един журналист в арабската редакция на BBC News, който пази анонимността си поради причини, свързани с личната му сигурност, в статия за The Independent. В статията той представя ситуацията на пазара на булки в Багдад и разследването, което заедно с екипа му провеждат:</i>
        </b>
      </p>
      <p>"Шейхът няма представа, че съм журналист от BBC News Arabic. Той смята, че съм иракски зъболекар от Лондон, който е в града и си търси младо момиче, което да направи пътуването му по-приятно. Без да знае, че скритата ми камера записва, той е повече от щастлив да ми намери 12-годишна временна булка - срещу заплащане, разбира се.</p>
      <p>"Какво ще стане, ако я нараня?", питам, като целя да видя как реагира на идеята, че възрастен мъж като мен може да причини физическа и психическа вреда на малко момиче. Тайната ми камера е в ръката ми, насочена директно към лицето му. Облягам се назад на стола, като симулирам равнодушие.</p>
      <p>"Не отнемайте девствеността й, но [проникването] отзад е добре", отговаря той. "Ако тя се нарани, това е между вас и нея, независимо дали ще понесе болката, или не."</p>
      <p>
        <b>След като шейхът ми дава още съвет - "Каквото и да правите, не се срещайте със семейство й. Не им позволявайте да разберат къде живеете. Всъщност едно момиче без семейство е по-добро, по този начин ще имате по-малко проблеми" - напускам кабинета му.</b>
      </p>
      <p>Не мога да повярвам на това, което току що чух.</p>
      <p>Докато разследването ни, продължаващо вече година, продължава да води до разкрития, става ясно, че това не е единственият духовник, предлагащ подобни услуги. След десетки срещи и многократни сесии на снимки под прикритие, събирам железни доказателства, че религиозните духовници, някои от най-могъщите хора в Ирак, не само позволяват, но и насърчават проституцията на непълнолетни, включително някои от най-уязвимите момичета в Ирак.</p>
      <p>Вече бях запознат с концепцията за временни бракове и за съжаление детските бракове не са рядкост в някои страни от Близкия изток, включително и в Ирак. Но това, което наистина ме шокира, беше да открия, че има мъже, които комбинират двете, възползвайки се от момичета и млади жени, разселени от боевете в Мосул или които са избягали от собствените си насилнически семейства, само за да ги изхвърлят след това на улицата.</p>
      <p>Това, както и фактът, че мощните сили, организиращи тази секс търговия с непълнолетни, заемат такива влиятелни позиции в обществото.</p>
      <p>
        <b>Помислих си - ако някой разбере какво правя, мъртъв съм...</b>
      </p>
      <p>Успях да напусна Ирак, без да разкрия осигуреното ми от BBC прикритие, нито ми се наложи да предам заснетите кадри на служителите по сигурността. Сега беше време да съберем видеата със свидетелствата на жертвите и да изчакаме да излезе филмът "Под прикритие с духовниците: Иракската тайна сексуална търговия".</p>
      <p>Жените и момичетата бяха преживели такива ужаси, които не се поддаваха на описание.</p>
      <p>Чудехме се дали ще има последствия за нашия екип - или още по-лошо, за нашите източници, които сме се борили толкова силно да защитим? Може ли най-накрая филмът да наложи някаква отчетност върху корумпираните духовници и да сложи край на отвратителните им сделки? Възможно ли е дори да промени нечий живот?</p>
      <p>Интересно ми беше реакцията, особено от хората в Ирак. Няколко дни по-късно преглеждах някои от коментарите в YouTube във версията му на арабски.</p>
      <p>
        <b>Един от коментарите ми грабна окото: "Елате на демонстрацията на площад Тахрир. Утре ще искаме край на тези корумпирани религиозни водачи във властта", казваше той.</b>
      </p>
      <p>Все още не мога да разкрия кой съм и няма да мога да се върна в Ирак още дълго време. Но когато се замисля за шейха, предлагащ ми да спя с дете, и за погледа в очите на жените, с които арабския офис на BBC говори, това вече няма значение. Всичко си заслужаваше, за да се извади истината на бял свят."</p>
      <related>
        <a href="https://www.webcafe.bg/lifecafe/vryava/id_1369633316_Da_si_kupish_bulka_vav_Facebook"/>
      </related>
    </article>
  </body>
</html>