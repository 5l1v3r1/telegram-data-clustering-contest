<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davidemaggio.it/archives/179808/una-storia-da-cantare-seconda-puntata-lucio-dalla-ospiti-ascolti"/>
    <meta property="og:site_name" content="DavideMaggio.it"/>
    <meta property="article:published_time" content="2019-11-22T17:02:00+00:00"/>
    <meta property="og:title" content="Una Storia da Cantare: tanti ospiti per omaggiare Lucio Dalla… e confermare gli ascolti dell’esordio"/>
    <meta property="og:description" content="Una Storia da Cantare prosegue nel sabato sera di Rai 1 con la seconda puntata, dedicata a Lucio Dalla. Molti gli artisti che si alterneranno sul palco dell’Auditorium Rai di Napoli, ospiti dei padroni di casa Enrico Ruggeri e Bianca Guaccero. Lo show, dopo gli ottimi ascolti dell’esordio, punta a confermarsi."/>
  </head>
  <body>
    <article>
      <h1>Una Storia da Cantare: tanti ospiti per omaggiare Lucio Dalla… e confermare gli ascolti dell’esordio</h1>
      <address><time datetime="2019-11-22T17:02:00+00:00">22 Nov 2019, 17:02</time> by <a rel="author">Fabio Fabbretti</a></address>
      <figure>
        <img src="https://images.davidemaggio.it/pics3/2019/11/Una-Storia-da-Cantare.jpg"/>
        <figcaption>Una Storia da Cantare</figcaption>
      </figure>
      <p><b><a href="https://www.davidemaggio.it/tag/una-storia-da-cantare">Una Storia da Cantare</a></b> prosegue nel sabato sera di Rai 1 con la <b>seconda puntata</b>, dedicata a <b>Lucio Dalla</b>. Molti gli artisti che si alterneranno sul palco dell’Auditorium Rai di Napoli, ospiti dei padroni di casa Enrico Ruggeri e Bianca Guaccero. Lo show, dopo gli ottimi ascolti dell’esordio, punta a confermarsi.</p>
      <p>Il secondo appuntamento con <i>Una Storia da Cantare</i> è per celebrare Dalla, che con alcuni suoi classici ha scritto parte della storia della musica italiana, dal ‘blasonato’ <i>Caruso</i> ad <i>Attenti al lupo</i>. Musica, dunque, ma anche vita e passioni, per ricordare e far rivivere il cantautore bolognese, grazie anche alle testimonianze di colleghi, amici e di giovani cantanti che, pur non avendolo conosciuto di persona, ripercorreranno la sua carriera.</p>
      <p>Affiancati dalla band diretta da Maurizio Filardo, sono attesi <b>Renzo Arbore e Gigi Proietti</b>, eccezionalmente in coppia per raccontare il lato più divertente di Lucio. Non mancheranno, ovviamente, gli <b>Stadio</b>, la sua storica band, insieme a <b>Patty Pravo</b>, <b>Nina Zilli</b>, i ragazzi de <b>Il Volo</b>, <b>Irene Grandi</b>, <b>Ghemon</b>, i <b>Tiromancino</b>, <b>Francesco Gabbani</b>, <b>Noemi</b>, <b>Fabrizio Moro</b>, <b>Serena Rossi</b> e <b>Stefano Fresi</b>. In collegamento da Bologna, la città di Dalla, interverranno <b>Ron</b> e <b>Gigi D’Alessio</b> a fare da ciceroni nella sua casa al civico 15 di via D’Azeglio, con incursioni nelle stanze che hanno ospitato la creatività di un uomo e un artista capace di sfuggire ad ogni etichetta</p>
      <p>Come nella puntata di sabato scorso in omaggio a Fabrizio De Andrè, anche domani sera il pubblico a casa potrà partecipare a <i>Una Storia da Cantare</i>, attraverso i social con l’hashtag #unastoriadacantare, per eleggere la canzone più amata di Lucio Dalla.</p>
      <p>Ricordare Dalla, quindi, ma anche confermare i numeri di una settimana fa. <i>Una Storia da Cantare</i>, un po’ a sorpresa, ha registrato <b>ascolti </b>all’esordio probabilmente oltre le aspettative, incollando su Rai 1 <b>4.147.000</b> spettatori, che sono valsi alla rete il <b>21.1%</b> di share. Uno dei risultati più alti in stagione per un programma d’intrattenimento, rafforzato anche dalla concorrenza di <i>Tú sí que vales 6</i>, che sabato ha portato Canale 5 a quasi 5 milioni e mezzo di spettatori, pari al 29.5% di share.</p>
      <p>Riuscirà la seconda puntata a ‘tenere botta’? A voi i pronostici, ai post… auditel l’ardua sentenza.</p>
      <related>
        <h4>Articoli che potrebbero interessarti</h4>
        <a href="https://www.davidemaggio.it/archives/179371/maurizio-costanzo-show-ospiti-seconda-puntata-renzi-meloni"/>
        <a href="https://www.davidemaggio.it/archives/178478/che-tempo-che-fa-ospiti-seconda-puntata"/>
        <a href="https://www.davidemaggio.it/archives/178249/amici-celebrities-seconda-puntata-ospiti-alessandra-amoroso-irama"/>
        <a href="https://www.davidemaggio.it/archives/178058/live-non-e-la-durso-seconda-puntata-ospiti"/>
      </related>
    </article>
  </body>
</html>