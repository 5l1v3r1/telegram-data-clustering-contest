<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/facsemeteket-tiltott-be-a-nebih/kt9spqn"/>
    <meta property="og:site_name" content="Blikk.hu"/>
    <meta property="article:published_time" content="2019-11-22T17:59:00+00:00"/>
    <meta property="og:title" content="Facsemetéket tiltott be a Nébih"/>
    <meta property="og:description" content="Több mint ezer oltvány és facsemete forgalmazását tiltotta meg a Nébih."/>
  </head>
  <body>
    <article>
      <h1>Facsemetéket tiltott be a Nébih</h1>
      <address><time datetime="2019-11-22T17:59:00+00:00">22 Nov 2019, 17:59</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Több mint ezer oltvány és facsemete forgalmazását tiltotta meg a Nébih.</b>
        </i>
      </p>
      <p>Több mint ezer gyümölcs- és szőlőoltvány és facsemete forgalmazását tiltotta meg a Nemzeti Élelmiszerlánc-biztonsági Hivatal (Nébih) kecskeméti és dunaföldvári helyszíneken, november közepén tartott ellenőrzése során – közölte a Nébih honlapján.</p>
      <p>A hivatal bejelentés alapján értesült az egyes piacokon és vásárokon zajló illegális szőlő- és gyümölcsszaporító-anyag értékesítéséről.</p>
      <p>A szakemberek a kecskeméti használtcikk piacon egy árust szólítottak fel engedély nélkül folytatott tevékenységének azonnali felfüggesztésére, míg a dunaföldvári országos állat- és kirakodóvásáron hét esetben intézkedtek. Megdöbbentő szabálytalanságokkal különösen a dunaföldvári vásáron szembesültek, ahol az eladásra kínált szaporítóanyagokról messziről lerítt, hogy nem felelnek meg a legalapvetőbb szakmai és jogszabályi követelményeknek sem.</p>
      <p>Tipikus hiányosság volt, hogy egyik eladó sem rendelkezett a növényanyagokat tételesen megnevező és azok hatóságilag ellenőrzött voltát igazoló szállítói dokumentummal, továbbá hiányzott a gyümölcsszaporítóanyag kiskereskedelmi pontokra vonatkozó növényegészségügyi regisztrációjuk is. Az eladásra kínált növények nagy arányban silány, gyenge minőségűek voltak, sok esetben méretparamétereikben sem feleltek meg a forgalmazás követelményeinek.</p>
      <p>Számos probléma merült fel a gyümölcsfák címkézésével is: egyes esetekben a címke teljesen hiányzott, máskor az oltványtól elkülönítve tárolták vagy nagyméretű, színes - ám jelölésre és a szaporítóanyag minőségének igazolására alkalmatlan - fajtaképpel helyettesítették. Előfordult hiányos, ellentmondásos adattartalmú, illetve több esetben román nyelvű címkézés is. A jelölőmatricák semmilyen valós hatósági vagy termelői vizsgálatra nem utaltak, az oltványok minőségének tanúsítására nem voltak alkalmasak, leginkább csak a vásárlók megtévesztésére szolgáltak – húzta alá a Nébih.</p>
    </article>
  </body>
</html>