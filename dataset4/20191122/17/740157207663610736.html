<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/prezydent-kielc-podsumowal-pierwszy-rok-kadencji,135450.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T17:58:00+00:00"/>
    <meta property="og:title" content="Prezydent Kielc podsumował pierwszy rok kadencji"/>
    <meta property="og:description" content="Spotkania z mieszkańcami, powołanie rady biznesu, podjęcie działań związanych z walką o czyste powietrze – to niektóre z przedsięwzięć, które wymienił w piątek prezydent Kielc Bogdan Wenta, podsumowując pierwszy rok pracy na stanowisku."/>
  </head>
  <body>
    <article>
      <h1>Prezydent Kielc podsumował pierwszy rok kadencji</h1>
      <address><time datetime="2019-11-22T17:58:00+00:00">22 Nov 2019, 17:58</time> by <a rel="author">PAP/JS  </a></address>
      <h4>Spotkania z mieszkańcami, powołanie rady biznesu, podjęcie działań związanych z walką o czyste powietrze – to niektóre z przedsięwzięć, które wymienił w piątek prezydent Kielc Bogdan Wenta, podsumowując pierwszy rok pracy na stanowisku.</h4>
      <hr/>
      <ul>
        <li>
          <b>Jako jedną z istotniejszych decyzji, Wenta wskazał wycofanie się z planów poprzednich władz Kielc, które chciały, aby w Obicach - gdzie miasto gromadziło grunty - powstało w przyszłości lotnisko.</b>
        </li>
        <li>
          <b>Teraz są pomysły, aby powstała tam strefa inwestycyjna.</b>
        </li>
        <li>
          <b>Jak ocenił Wenta, jednym z trudniejszych wyzwań dla samorządu w tym roku było zapewnienie opieki dla dzieci podczas wiosennego strajku nauczycieli.</b>
        </li>
      </ul>
      <p>Jesienią 2018 r. w II turze wyborów na prezydenta Kielc Bogdan Wenta uzyskał 61,25 proc. głosów i został nowym włodarzem miasta. Na jego kontrkandydata Wojciecha Lubawskiego (własny komitet), który rządził w Kielcach od 2002 r., głosowało 38,75 proc. wyborców.</p>
      <p>W kieleckim ratuszu na konferencji prasowej, Wenta oraz jego zastępcy prezentowali jak wyglądała praca samorządu miasta w pierwszym roku nowej kadencji. Według Wenty ten rok był "trudny", ale "ciekawy". Jak mówił, jednym z ważniejszych działań, było otwarcie się ratusza i samorządu na mieszkańców - to m.in. spotkania na osiedlach, dyżury prezydenta, jego zastępców i dyrektorów jednostek organizacyjnych miasta. "Będziemy to kontynuować, bo to jest najlepszym źródłem naszej informacji, ale też problemów, które nie zawsze mogą być w krótkim czasie pozytywnie rozwiązane dla tych osób. Staramy się szukać możliwości" - dodał Wenta.</p>
      <p>W tym kontekście wymienił także realizacja programu "Peryferia" - spotkań i konsultacji na temat peryferyjnych dzielnic Kielc - który ma pomóc rozwijać nie tylko centrum miasta.</p>
      <p>Wenta chwalił także powołanie rady ds. biznesu przy prezydencie miasta. "Często kojarzymy słowo biznes, że ktoś przejdzie z zewnątrz. Ciągle powtarzam, że najważniejsi są ci, którzy tu są, którzy tu byli i zapewniają możliwość rozwoju, ale ciągle wymaga to komunikacji" - zaznaczył.</p>
      <p>W zakresie działań dotyczących czystego powietrza w Kielcach, Wenta mówił m.in. o dotacjach na wymianę źródeł ciepła w domach i mieszkaniach (w tym roku na ten cel ratusz zarezerwował 300 tys. zł a w 2020 r. - 500 tys. zł), o podłączaniu do sieci gazowej kolejnych obiektów należących do Miejskiego Zarządu Budynków i o zorganizowanym po raz pierwszy w mieście Kongresie Ekologii Powietrza.</p>
      <p>Jako jedną z istotniejszych decyzji, Wenta wskazał wycofanie się z planów poprzednich władz Kielc, które chciały, aby w Obicach - gdzie miasto gromadziło grunty - powstało w przyszłości lotnisko. Teraz są pomysły, aby powstała tam strefa inwestycyjna.</p>
      <p>Wenta przypomniał, że był krytykowany za "tworzenie czarnego PR" Kielc, po tym, gdy przedstawił informacje Regionalnej Izby Obrachunkowej dotyczące nieprawidłowości w Wieloletniej Prognozie Finansowej miasta. Jak wskazywał, dzięki tym informacjom władze Kielc są wiarygodne w rozmowach z instytucjami finansowymi.</p>
      <p>Jak ocenił Wenta, jednym z trudniejszych wyzwań dla samorządu w tym roku było zapewnienie opieki dla dzieci podczas wiosennego strajku nauczycieli. Wśród inicjatyw ratusza wymienił też m.in.: zorganizowanie szeregu przedsięwzięć dla seniorów, współpracę z organizacjami pozarządowymi, zmiany w budżecie obywatelskim i rozpoczęcie pracy nad miejskim programem in vitro.</p>
      <p>Wenta dziękował też zarządowi województwa świętokrzyskiego za współpracę, dzięki której wkrótce w Kiecach będzie możliwa budowa laboratoriów Głównego Urzędu Miar.</p>
      <p>Zobacz też:  <a href="https://www.portalsamorzadowy.pl/prawo-i-finanse/w-kielcach-zakonczyl-sie-audyt-finansowy-jakie-wnioski,135314.html">W Kielcach zakończył się audyt finansowy. Jakie wnioski?</a></p>
      <p>Wiceprezydent Kielc Danuta Papaj podkreśliła, że program z jakim prezydencki komitet Projekt Świętokrzyskie szedł do wyborów samorządowych, jest rozpisany na pięć lat, dlatego wszystkiego nie da się zrealizować od razu. "Jeśli powiedzielibyśmy, że wszystko było super, to nie bylibyśmy wiarygodni" - zaznaczyła Papaj.</p>
      <p>Wenta był pytany, czy widzi szansę na rozwiązanie impasu, jaki wytworzył się w radzie miasta. Radzie przewodniczy skonfliktowany od jakiego czasu z Wentą Kamil Suchański (razem szli do wyborów). W czwartek podczas sesji rady miasta, na której miały być głosowane uchwały o szeregu podwyżek opłat lokalnych, Suchański zdecydował o tygodniowej przerwie w obradach - bo na sesji nie był obecny prezydent (Wenta miał inne obowiązki, a zastępowali go wiceprezydenci).</p>
      <p>"Jesteśmy dziś na etapie budżetu (na 2020 r. - red.). Budżet dotyczy wszystkich radnych, tutaj jest chyba możliwość podjęcia decyzji w odpowiedzialności za miasto. Jeśli jest to tylko z perspektywy zademonstrowania siły politycznej, to sądzę że odbiega to od tego, jakie są wzywania przed miastem" - odpowiedział Wenta. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>