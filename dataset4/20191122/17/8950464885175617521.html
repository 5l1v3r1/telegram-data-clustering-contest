<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/prvy-render-pre-samsung-galaxy-s11-prezradza-zmeny-v-dizajne/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-22T17:13:58+00:00"/>
    <meta property="og:title" content="Prvý render pre Samsung Galaxy S11 prezrádza zmeny v dizajne"/>
    <meta property="og:description" content="Samsung Galaxy S11 bude predstavený až začiatkom roka 2020, no už teraz sa môžeme pozrieť na to, ako bude približne vyzerať."/>
  </head>
  <body>
    <article>
      <h1>Prvý render pre Samsung Galaxy S11 prezrádza zmeny v dizajne</h1>
      <h2>Takto nejak by mala vyzerať nová vlajková loď.</h2>
      <address><time datetime="2019-11-22T17:13:58+00:00">22 Nov 2019, 17:13</time> by <a rel="author" href="https://www.techbyte.sk/author/marek/" target="_blank">Marek Urban</a></address>
      <p>
        <b>Samsung Galaxy S11 bude predstavený až začiatkom roka 2020, no už teraz sa môžeme pozrieť na to, ako bude približne vyzerať.</b>
      </p>
      <p>Prvá dôveryhodnejšia vizualizácia <a href="https://www.91mobiles.com/hub/samsung-galaxy-s11-render-design-exclusive">pochádza z dielne renomovaných tvorcov @OnLeaks</a>, ktorí majú na konte množstvo spoľahlivých „technologických udaní“. Samsung dizajn nového vlajkového modelu podľa očakávania radikálne transformovať nebude.</p>
      <p>Niečo ale predsa len zmení, čo je jasné už na prvý pohľad. Pokiaľ vizualizácia skutočne reflektuje dizajn budúcoročného modelu, fotoaparáty na zadnej strane sa presunú do ľavého horného rohu po vzore modelov Note 10.</p>
      <figure>
        <img src="https://www.techbyte.sk/wp-content/uploads/2019/11/samsung-galaxy-s11-tit.jpg"/>
        <figcaption>Foto: <a href="https://www.91mobiles.com/hub/samsung-galaxy-s11-render-design-exclusive">@OnLeaks/91mobiles</a></figcaption>
      </figure>
      <p>Umiestnené ale budú v dvoch líniách, v segmente v tvare obdĺžnika. Popri LED blesku by sa v ňom malo nachádzať celkovo 5 snímačov obrazu na čele s jednotkou so <b>108 Mpx rozlíšením</b>. Počíta sa aj so <b>širokouhlým objektívom</b>, <b>objektívom s 5-násobným optickým priblížením</b>, senzorom hĺbky ostrosti a <b>ToF snímačom</b>. Dokonca sa <a href="https://www.techbyte.sk/2019/11/samsung-galaxy-s11-povrava-sa-o-8k-videu-a-novych-rezimoch-snimania/">špekuluje</a> o <b>8K videu</b>, ktoré by produkoval hlavný snímač obrazu.</p>
      <p>Zadnú stranu okrem foto zostavy nebude rušiť nič, ak opomenieme logo výrobcu. Čítačku odtlačkov prstov nájdeme pod obrazovkou. Keď už sme pri displeji, ani ten neobídu zmeny. Selfie kamera sa pravdepodobne usídli v samostatnom malom otvore v strede hornej časti.</p>
      <figure>
        <img src="https://www.techbyte.sk/wp-content/uploads/2019/11/samsung-galaxy-S11-1.jpg"/>
        <figcaption>Foto: <a href="https://www.91mobiles.com/hub/samsung-galaxy-s11-render-design-exclusive">@OnLeaks/91mobiles</a></figcaption>
      </figure>
      <p>Inžinieri zase o niečo zoštíhlia horizontálne okraje s tým, že tie vertikálne budú zakrivené. Plochým displejom by nemal byť vybavený už ani jeden z trojice modelov Galaxy S11. Najvyššie zaradený typ by mohol mať až <b>6,9-palcovú uhlopriečku</b>.</p>
      <p>Samsung nasadí <b>AMOLED panel s vyššou frekvenciou obnovovania</b>. V OneUI 2.0 beta sa <a href="https://twitter.com/UniverseIce/status/1197178837055852545">podarilo nájsť</a> zmienku o <b>120 Hz frekvencii</b>. Displej by mal tradične patriť k tomu najlepšiemu na trhu. <a href="https://www.xda-developers.com/samsung-galaxy-s11-gets-certified-with-5g-and-25w-charging-support/">Certifikácia pre čínsky trh</a> potvrdila podporu pre siete 5. generácie a 25 W rýchle nabíjanie.</p>
      <p><a href="https://www.91mobiles.com/hub/samsung-galaxy-s11-render-design-exclusive">@OnLeaks hovorí</a>, že Samsung Galaxy S11 bude hrubý<b> 7,8 milimetra</b>. Ak akceptujeme aj vyčnievajúci modul s fotoaparátmi, hrúbka <b>stúpne na 8,9 mm</b>. Ovládače hlasitosti a hlavné tlačidlo tvorcovia umiestnia na pravú stranu zariadenia. V spodnej časti sa bude nachádzať obvyklý USB C port a perforácia pre stereo reproduktor. 3,5 mm rozhranie je minulosťou.</p>
    </article>
  </body>
</html>