<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/technologia-tudomany/az-ak47-es-mellett-a-nyugati-blokk-gepfegyvere-is-meghoditotta-a-vilagot-1886544/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T17:13:00+00:00"/>
    <meta property="og:title" content="Az AK47-es mellett a nyugati blokk gépfegyvere is meghódította a világot"/>
    <meta property="og:description" content="Az AK47 mellett a nyugati blokk gépfegyvere is meghódította a világot."/>
  </head>
  <body>
    <article>
      <h1>Az AK47-es mellett a nyugati blokk gépfegyvere is meghódította a világot</h1>
      <address><time datetime="2019-11-22T17:13:00+00:00">22 Nov 2019, 17:13</time> by <a rel="author">Perje Sándor</a></address>
      <h4>A világ lőfegyverei között nem biztos, hogy létezett még egy olyan ikonikus gépkarabélytípus, mint az AK47-es, amit a szovjet egyszerűség és egységesítés jegyében alkotott meg Mihail Tyimofejevics Kalasnyikov fegyvertervező a második világháborút követően. A hidegháború alatt számos ország hadserege rendszeresítette: egyes afrikai nemzetek, mint Mozambik vagy Zimbabwe, címerükben is feltüntették a legendás puska sziluettjét. Ha a globális hadiiparban létezett örök nemezise a Kalasnyikovnak a 20. században, az minden bizonnyal az amerikai hadsereg által használt és világszerte népszerűsített M16-os lehetett. Tervezője, Eugen Stoner 1922. november 22-én született.</h4>
      <p>Idén lenne 100 éves az AK–47-es gépkarabély feltalálója, és talán nem sejtette, hogy az általa kitalált fegyver ekkora népszerűségre tesz szert világszerte. Nem meglepő, hogy a fegyvermániás amerikaiak között is kedvelt volt a félautomata Kalasnyikov. Számos hadszíntéren és több fegyveres konfliktusban használták a felek egymás ellen a két fegyvert, de emellett mindkettő igen fontos szerepet játszott a popkultúrában, kifejezetten az újkori akciófilmek nélkülözhetetlen kellékeiként.</p>
      <p>Az egyik legőrültebb történet észak-Hollywoodban történt 1997-ben. Larry Eugene Phillips Jr. és társa, Emil Dechebal Matasareanu kirabolták a Bank of America egyik fiókját egy speciális, saját maguk által készített pisztolygolyóálló ruhába öltözve. A nyílt utcán automatává átalakított Kalasnyikovjaikkal megfutamodásra késztették a rendőröket, akik csak .38-as kaliberű pisztolyokkal voltak felszerelve.</p>
      <p>Háromnegyed óra hosszat tartott a tűzpárbaj. Az időközben kiérkező speciális rendőregység, a SWAT M-16-os gépkarabélyokkal az autók alól a bűnözők védtelen bokarészére céloztak, és cafatokra lőtték Phillips és Matasareanu alsó lábszárát. Mindketten összeestek és elvéreztek. Az ügy az addig gyengén felszerelt rendőrség újrafelfegyverzésében mérföldkőnek tekinthető.</p>
      <p>Ma a világ 55 országában használják a Kalasnyikov-fegyvercsalád valamelyik tagját, ezzel szemben az M16-nak és elődjének, az üzletileg sikertelennek titulálható AR10/15-nek a karriertörténete nem volt diadalmenet.</p>
      <h3>Omahától Obamáig</h3>
      <p>Az M16-os szellemi atyja, Eugene Stoner a Long Beach-i középiskolában tanult, majd a Vega Aircraft Company-nál dolgozott. A II. világháború alatt besorozták, tengerészgyalogosként Észak-Kínában is szolgált. 1945 vége felé egy légi felszereléseket gyártó cégnél kezdett dolgozni, a Whittakernél, majd 1954-ben vezető mérnökként dolgozott az ArmaLite-nál. Egyetlen sikerük az AR-5-ös volt, amelyet az Egyesült Államok Légiereje rendszeresített. 1955-ben Stoner sikeresen befejezte a forradalminak számító AR-10-es terveit.</p>
      <figure>
        <img src="https://www.vg.hu/wp-content/uploads/2019/11/AR15.jpg"/>
        <figcaption>AR15 / Fotó: gundigest.com</figcaption>
      </figure>
      <p>Az előzményekhez hozzátartozik, hogy a szövetségesek sikere után az amerikai hadsereg ekkor már arra törekedett, hogy a kiöregedő M1 és M3-as (alakja miatt gúnynevén „Zsírzópisztoly”) félautomata-automata puskákat lecseréljék. Ezek bár erőteljesek és pontosak voltak, de egyben túl nehezek is, közelharcra pedig gyakran alkalmatlannak bizonyultak. A sokoldalúság iránti igény vezetett az M14-hez, ami drágábban volt előállítható, és kevésbé volt megbízható társa a katonáknak. Automata módban a fegyver kontrollálhatatlanná vált, a lövedékek nem követték a pontos röppályákat az első töltény kilövése után, sok gond volt vele.</p>
      <p>Stoner merőben másképp gondolkodott: a repülőgépipar megoldásaitól ihletve a gyártásban üvegszálas és aluminiumötvözeket forradalmasítva fejlesztette a fegyvertervezési folyamatokat. A hadsereg azonban nem vette meg ezt az ötletet, egyes pletykák szerint politikai okok lehettek a háttérben, kellemetlen lett volna egy kívülálló szabadalmi tervét integrálni. A sikertelen pályázatot követően 1959-ben eladták a gyártási jogokat a Coltnak</p>
      <table bordered="">
        <tr>
          <td>Az AR a fegyvertípus nevében az Armalite Rifle rövidítése. A legenda szerint ahhoz, hogy a puska mégis bekerüljön a hadsereghez, az kellett, hogy 1960-ban egy partin Curtis LeMay, az amerikai légierő akkori helyettes parancsnoka látta, mit művel a célnak kirakott dinnyékkel az 5.56-os kaliberű lőszer, amit AR-15-ösökből lőttek ki a vendégek.<br/>LeMay egy évvel később lett a légierő vezérkari főnöke, és a szétrobbanó dinnyék olyan mély benyomást tettek rá, hogy minden befolyását latba vetve elérte, hogy a légierő és egyes különleges alakulatok több ezer AR-15-öst vásároljanak. Az 1960-as évek végére az amerikai haderő egyéb ágaiban is elterjedt a fegyver, bár érzékenyebb és kevésbé megbízható, mint a keleti blokk alapfegyverének mondható AK-47, és annak átdolgozott variációi voltak.</td>
        </tr>
      </table>
      <aside>Az eredeti fegyver a 7,62×51 NATO lőszerre volt tervezve, és fegyvertörténeti jelentőségét az adja, hogy nagyon sok műanyag, illetve öntött és lemezből préselt alkatrészt tartalmazott.</aside>
      <p>A Colt fantáziát látott a dologban, és az AR-15 ázsiója emelkedőben volt, hála az újonnan kinevezett Robert McNamara honvédelmi miniszternek. A fegyverek egyből a vietnami háború frontvonalaiba kerültek az amerikai katonák kezébe. 1963-ra McNamara elrendelte, hogy AR-15-ösökkel helyettesítsék az M14-es fegyverarzenált, és nevezzék át M16-ra, így némi változtatással elfogadták a Stoner alkotta karabélyt. 1961-ben Stoner elhagyta az ArmaLite-ot és tanácsadó lett a Coltnál.</p>
      <p>Ahogy a vietnami konfliktus elhúzódott, az M16-ra újabb kihívás (megpróbáltatás) várt: a dzsungelben, szélsőséges körülmények között kellett volna kiváló szolgálati fegyvernek bizonyulnia. A legtöbb szakasz arról számolt be, hogy a puska megbízhatatlan, és gyakran „elakadt” tüzelés vagy tárazás közben.</p>
      <figure>
        <img src="https://www.vg.hu/wp-content/uploads/2019/11/010A7A08A13211.jpg"/>
        <figcaption>Részlet az Apokalipszis most című filmből<br/>Fotó: AFP</figcaption>
      </figure>
      <p>A fegyver több „betegséggel ”is küzdött, a legjelentősebb a magas karbantartási igénye volt, melyet a katonák gyakran elmulasztottak (nem hívták fel a figyelmüket ennek következményeire, sőt, igyekeztek úgy beállítani, hogy a fegyver szinte nem is igényel karbantartást, ennek megfelelően eleinte tisztító készletet sem szállítottak hozzá). A hadsereg az M16-ot a világ első „öntisztító” puskájának nevezte. A veterán (1947) AK47-esekben kevesebb mozgó alkatrész volt, jobban bírta a megpróbáltatásokat. Állítólag egyes amerikai katonák inkább a Kalasnyikovot vették magukhoz, eldobva saját fegyverüket, bár erre kevés bizonyíték akadt. Azért akadtak előnyei is: kis súly mellett nagy pontossággal bírt.</p>
      <table bordered="">
        <tr>
          <td>A hadsereg egyik fontos lőszerszállítója ekkoriban állt át egy újfajta lőporra (ball powder), melynél mészkőport alkalmaztak savmegkötőként az élettartam meghosszabbítására. Ez egy nagyon koszosan égő lőpor volt, mely ragadós maradványokat hagyott a csőben. Ez összeállva a korommal gyakorlatilag „összeragasztotta” a fegyver alkatrészeit.</td>
        </tr>
      </table>
      <p>A lőszer kicserélése és a tisztítás megfelelő edukálását követően, az M16 kezdte megmutatni valódi értékeit. A fegyver pontosnak, könnyűnek, és igen kis hátrarúgásúnak bizonyult, a dzsungel-környezetben harcoló katonák számára így már tökéletes volt.</p>
      <p>Ennek ellenére elkerülhetetlen volt az M16 kicserélése. 1967-ben megjelent továbbfejlesztett M16A1 jelű változata, melyet 1985-ben követett az M16A2, mely a világ legtöbb háborújában egyszerre volt elegáns megjelenésű, megbízható és praktikusan halálos. A teljesen automata sorozatlövést rögzített 3 lövéses sorozattá módosították, a cél a takarékosabb lőszerhasználat volt.</p>
      <figure>
        <img src="https://www.vg.hu/wp-content/uploads/2019/11/forcesnet.png"/>
        <figcaption>Fotó: Forces.net</figcaption>
      </figure>
      <p>Közben Stoner az Ohio-beli Port Clintonban az ARES cégnek lett a társalapítója 1972-ben, ám 1989-ben kilépett a cégből. 1990-ben csatlakozott a Knight’s Armamanet Company-hoz, ahol megalkotta az SR-25-öst, melyet az Amerikai Egyesült Államok tengerészgyalogosainak mesterlövészei a mai napig használnak.</p>
      <p>Az M16-ot a brit SAS (Különleges Légi Szolgálat) csapatai szabványosították a falklandi háború idején, beleértve az argentin különleges erőket is az ellenséges oldalon. Az M16 továbbra is használatban van 15 NATO-országban és több mint 80 országban világszerte. A nagy üzlet persze nem a gépkarabélyokban, hanem repülők és hadihajók értékesítésében van.</p>
      <figure>
        <img src="https://www.vg.hu/wp-content/uploads/2019/11/Fegyverkoltesek2018.jpg"/>
        <figcaption>Fegyverkezésre legtöbbet költő országok a világon<br/>Fotó: SIPRI</figcaption>
      </figure>
      <p>A legnagyobb fegyverexportőr az Egyesült Államok, ami pár éve még a globális piac 34 százalékát birtokolta. Washington gyakran külpolitikai eszközként használ fegyvereladási megállapodásokat, amik közül számosat még az előző amerikai elnök, Barack Obama idején szentesítettek.</p>
      <figure>
        <img src="https://www.vg.hu/wp-content/uploads/2019/11/10legnagyobbfegyverexportor.jpg"/>
        <figcaption>Stockholmi Nemzetközi Békekutató Intézet (SIPRI) becslései alapján a 10 legnagyobb fegyverexportáló ország <br/>Fotó: SIPRI</figcaption>
      </figure>
      <p>Az amerikai fegyverek csaknem ötven százalékát közel-keleti országokba adták el, egyharmadát pedig Ázsiába. Az orosz export több mint fele ugyanakkor három országba, Indiába, Kínába és Vietnamba irányul.</p>
      <h3>Milliárdok a ravaszon</h3>
      <p>A 20. század legsikeresebb fegyvertervezői között kétségtelenül helye van Eugene Stonernek olyanok között, mint Mihail Kalasnyikov, John Browning, John Garand, vagy Richard Gatling. Minden bizonnyal részese lenne annak a folyamatnak, amit az Egyesült Államok hadserege kezdeményezett, hogy új kézifegyverekkel szerelje fel a szárazföldi csapatait.</p>
      <p>Már kiválasztották azt a három vállalatot, amely a beszállításáért szállhat harcba egymással. Az M4-es gépkarabélyok és M249-es géppuskák utódjának szánt kézifegyverek elhagyják elődjeiket több szempontból: nagyobb rombolóerejű 6,8 milliméteres lőszert használnak majd, és fel lesznek szerelve intelligens, számítógépes tűzvezérlő rendszerrel is.</p>
      <p>A győztes cég nagy profitot szakíthat, mert 250 ezer darab fegyvert és 150 millió darab lőszert szeretne vásárolni az amerikai hadsereg. A fegyverplatform esélyes kivitelezői közt három vállalat sorakozott fel: a General Dynamics, a Textron és a Sig Sauer.</p>
      <figure>
        <iframe src="https://www.youtube.com/embed/PM71BiWi69I" width="356" height="200" data-service="Youtube" scrolling="no"/>
      </figure>
      <p>Hasonlóan az 50 évvel ezelőtt az AR15 esetében, most is nehéz lesz az Egyesült Államok fegyverbeszerzésekért felelős vezérkarán sikerre vinni bármilyen kézifegyver-projektet, ami szakítana az 50 éve használt és megszokott M16/M4-család elemeivel. Egy M4-szerű fegyver esetén például nem kell a csapatokat teljesen az alapoktól betanítani az eszköz használatára és karbantartására. Így a legesélyesebb a Sig Sauer fegyvergyártó lehet.</p>
      <h3>„Köszönj csak a kis barátomnak!”</h3>
      <p>Az AR-15/M16 fegyverek karriertörténetében voltak nehéz pillanatok, de mégis sikerült a világ nyugati felének első számú hadifegyverévé válnia. Az USA-n kívül még számos ország állította hadrendbe, manapság M16-osok millióival teljesítenek szolgálatot szerte a világon Szerbiától Afganisztánig. Ha a kiskaliberű lőszert kell használni, az M16 egy jó, és olcsó választás.</p>
      <p>Ahogy Magyarországon a VHS korszakban hódítottak az amerikai (B kategóriás) akciófilmek, úgy kerültek be világszerte a popkultúra berkeibe a Kalasnyikov és az M16-os gépkarabélyok, talán az első lökést adva a mai popcorn mozik szerethető kliséinek. Jellemzően egyszavas mondatokkal kísérve lőttek ripityára termeket, szobákat, negatív szereplőket. Egyik legemlékezetesebb „filmszerepe” az M16-osnak Brian de Palma klasszikussá vált Sebhelyesarcújában van, ahol Tony Montana (Al Pacino) teszteli a fegyvert a bolíviai drogmaffia bérgyilkosain.</p>
      <figure>
        <img src="https://www.vg.hu/wp-content/uploads/2019/11/010A7A19205002.jpg"/>
        <figcaption>Részlet a Sebhelyesarcú című filmből<br/>Fotó: AFP</figcaption>
      </figure>
      <p>A fegyver tulajdonságait talán a legrealisztikusabban szemléltető film az 1995-ös Szemtől szemben című akciófilm, melyben Michael Mann egyedi látásmóddal ereszti egymásnak a 20. század két színészóriását, Robert de Nirot és Al Pacinót. A 20. század utolsó három évtizedében alig akadt olyan háborús- vagy akciófilm, ahol ne lett volna kellék Eugen Stoner M16-osa.</p>
      <figure>
        <img src="https://www.vg.hu/wp-content/uploads/2019/11/076CHL038511.jpg"/>
        <figcaption>Val Kilmer és Robert De Niro a Szemtől szemben című filmben – kezükben egy-egy M16-ossal<br/>Fotó: AFP</figcaption>
      </figure>
      <p>Mindkét puskáért milliók rajongtak, kormányok és más országok milliárdokat öltek bele, hogy minél hatásosabb eszközök legyenek és minél többet szerezzenek meg belőlük.</p>
      <table bordered="">
        <tr>
          <td>A Mancherster City angol szélsője, Raheem Sterling a jobb lábára tetolváltatta a híres fegyver sziluettjét. Az apját lelőtték, mikor még két éves volt, ezért a labdarúgó megfogadta, hogy soha nem fog fegyvert. Mivel jobb lábbal lő, ennek az M16-nak inkább szimbolikus jelentősége van.</td>
        </tr>
      </table>
      <p>A berlini fal leomlása után 1990 májusában találkozott egymással először Eugene Stoner és Mihail T. Kalashnikov Washingtonban. Tolmácsra sem volt szükség ahhoz, hogy megértsék egymást, mivel jól ismerték egymás munkásságát a hidegháborús évtizedek alatt.</p>
    </article>
  </body>
</html>