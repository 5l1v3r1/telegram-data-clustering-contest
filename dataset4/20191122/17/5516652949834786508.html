<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426265/synanthsh-ergasias-sto-dhmarxeio-gia-eyrwpaiko-ereynhtiko-ergo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T17:15:01+00:00"/>
    <meta property="og:title" content="Συνάντηση εργασίας στο Δημαρχείο για ευρωπαϊκό ερευνητικό έργο"/>
    <meta property="og:description" content="Προχθές πραγματοποιήθηκε συνάντηση εργασίας, στην αίθουσα εθιμοτυπίας του Δημαρχείου της Ρόδου, μετά από πρόσκληση της νέας Δημοτικής Αρχής, με θέμα την αποτίμηση και τον μελλοντικό σχεδιασμό των δραστηριοτήτων, βάση της επί μέρους ευθύνης των εμπλεκομένων, στο πλαίσιο του Ευρωπαϊκού Ερευνητικού Έργου IN-PREP (https://www.in-prep.eu/), στο οποίο συμμετέχει ο Δήμος Ρόδου ως τελικός χρήστης."/>
  </head>
  <body>
    <article>
      <h1>Συνάντηση εργασίας στο Δημαρχείο για ευρωπαϊκό ερευνητικό έργο</h1>
      <address>
        <time datetime="2019-11-22T17:15:01+00:00">22 Nov 2019, 17:15</time>
      </address>
      <p>
        <b>Προχθές πραγματοποιήθηκε συνάντηση εργασίας, στην αίθουσα εθιμοτυπίας του Δημαρχείου της Ρόδου, μετά από πρόσκληση της νέας Δημοτικής Αρχής, με θέμα την αποτίμηση και τον μελλοντικό σχεδιασμό των δραστηριοτήτων, βάση της επί μέρους ευθύνης των εμπλεκομένων, στο πλαίσιο του Ευρωπαϊκού Ερευνητικού Έργου IN-PREP (https://www.in-prep.eu/), στο οποίο συμμετέχει ο Δήμος Ρόδου ως τελικός χρήστης.</b>
      </p>
      <p>Το Έργο υλοποιείται από 20 εταίρους από 7 Ευρωπαϊκές χώρες, συντονίζεται από το Ερευνητικό Πανεπιστημιακό Ινστιτούτο Συστημάτων Επικοινωνιών και Υπολογιστών (ΕΠΙΣΕΥ, https://www.iccs.gr/) και παρέχει καινοτόμα εργαλεία και νέες μεθόδους με σκοπό τη βελτίωση της εκπαίδευσης, της δημιουργίας σεναρίων και τον σχεδιασμό απόκρισης με συνεργατικό τρόπο μεταξύ των διαφορετικών οργανισμών Πολιτικής Προστασίας.</p>
      <p>Στη συνάντηση συμμετείχαν οι κ. Ευάγγελος Σδόγγος, Υπεύθυνος Ερευνητικής Ομάδας (Διαχείριση Κρίσεων και Ασφάλεια) στο ΕΠΙΣΕΥ-ΕΜΠ, ο οποίος συντονίζει το Έργο και από πλευράς Δήμου Ρόδου, ο Αντιδήμαρχος Πολιτικής Προστασίας κ. Νεκτάριος Φλοσκάκης, ο Σύμβουλος επί Θεμάτων Πολιτικής Προστασίας κ. Μιχαήλ Μαντικός παρουσία του προσωπικού του Αυτοτελούς Γραφείου Πολιτικής Προστασίας κ. Ηλία Αργύρη (Προϊστάμενος) και κ. Μοράρη Μανώλη, καθώς και η συνεργάτιδα κυρία Έφη Μακρή.</p>
      <p>Κατά τη συζήτηση, όπως διαπιστώθηκε από τη νέα δημοτική αρχή, υπάρχει καθυστέρηση στην υλοποίηση μέρους των απαιτούμενων δράσεων με ευθύνη της προηγούμενης Δημοτικής Αρχής, ενώ ζητήθηκε από τον κ. Μιχαήλ Μαντικό η περαιτέρω, δωρεάν διάθεση λογισμικού και εξοπλισμού για την υποστήριξη του Δήμου στην αντιμετώπιση φυσικών καταστροφών.</p>
      <p>Ο κύριος Ευάγγελος Σδόγγος, ανταποκρινόμενος στο αίτημα αυτό, δήλωσε ότι το από πλευράς ΕΠΙΣΕΥ θα διατεθεί δωρεάν για χρονικό διάστημα 2 ετών, το Λογισμικό Triage Application μαζί με την απαιτούμενη βάση πληροφοριών, οδηγίες χρήσης, εκπαίδευση και σαράντα ειδικά βραχιολάκια για την υποστήριξή του. Το εν λόγω λογισμικό αποτελεί εφαρμογή με την οποία διευκολύνεται η διαδικασία επιλογής μεγάλου αριθμού θυμάτων που χρήζουν επείγουσας ιατρικής περίθαλψης.</p>
      <p>Παράλληλα, θα διατεθεί δωρεάν, πάλι για χρονικό διάστημα 2 ετών, το λογισμικό EX PATRIOT APP, οδηγίες χρήσεις, εκπαίδευση και η συνεργασία για την περαιτέρω ανάπτυξή του, σύμφωνα με το οποίο οι επισκέπτες του νησιού θα εγγράφονται με τη βοήθειά του σε βάση δεδομένων – διασφαλισμένων των προσωπικών τους δεδομένων σύμφωνα με το GDPR - προκειμένου να είναι ενήμερες ανά πάσα στιγμή όλες οι υπεύθυνες αρχές (συμπεριλαμβανομένου του Δήμου αλλά και των λοιπών οργανισμών Πολιτικής Προστασίας) για την κατάσταση των επισκεπτών σε περίπτωση έκτακτων αναγκών και να προβαίνουν στις απαραίτητες ενέργειες διασφάλισης της Πολιτικής Προστασίας.</p>
      <p>Κλείνοντας τη συνάντηση ο κ. Αντιδήμαρχος, έδωσε οδηγίες στους εμπλεκόμενους υπαλλήλους και ζήτησε την υποδειγματική υλοποίηση των υποχρεώσεων του Δήμου, αυστηρά εντός της διατιθέμενης χρηματοδότησης από το πρόγραμμα.</p>
    </article>
  </body>
</html>