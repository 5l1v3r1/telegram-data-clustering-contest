<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/athlitismos/arthro/donis_ton_genari_tha_ginoun_1_2_kiniseis_stoxeumenes-588991/"/>
    <meta property="og:site_name" content="Real.gr"/>
    <meta property="article:published_time" content="2019-11-22T17:40:00+00:00"/>
    <meta property="og:title" content="Ραζής: Τσιτσιπάς και Αντετοκούνμπο διαφημίζουν την Ελλάδα"/>
    <meta property="og:description" content="Ο Γιώργος Δώνης μίλησε με κολακευτικά λόγια για τον Τσάβι Ρόκα, έκανε ανάλυση του πρότζεκτ του Παναθηναϊκού και τόνισε πως αυτό δεν αφορά μονάχα Έλληνες παίκτες, αλλά και έμπειρους ξένους."/>
  </head>
  <body>
    <article>
      <h1>
        <a href="https://www.real.gr/athlitismos/arthro/razis_tsitsipas_kai_antetokounmpo_diafimizoun_tin_ellada-588987/">Ραζής: Τσιτσιπάς και Αντετοκούνμπο διαφημίζουν την Ελλάδα</a>
      </h1>
      <address><time datetime="2019-11-22T17:40:00+00:00">22 Nov 2019, 17:40</time> by <a rel="author">filathlos.gr</a></address>
      <p>
        <b>Ο Γιώργος Δώνης μίλησε με κολακευτικά λόγια για τον Τσάβι Ρόκα, έκανε ανάλυση του πρότζεκτ του Παναθηναϊκού και τόνισε πως αυτό δεν αφορά μονάχα Έλληνες παίκτες, αλλά και έμπειρους ξένους.</b>
      </p>
      <p>Αναλυτικά όσα είπε ο τεχνικός του τριφυλλιού στην κάμερα της NOVA:</p>
      <p><b>Πώς έζησε από το μπουθ τον αγώνα με την ΑΕΚ:</b> «Ψύχραιμα. Στο τέλος ξεσπάσαμε βέβαια γιατί ήταν τα τελευταία λεπτά έτσι. Ψύχραιμα όμως. Όταν το βλέπεις από πανοραμική θέα, που σου προσφέρει τέλεια τακτική θεώρηση, πρέπει να είσαι ψύχραιμος για να μπορέσεις να επικοινωνείς με τους από κάτω. Βεβαίως προτιμώ να το βλέπω από κάτω. Υπάρχουν άλλοι άνθρωποι για να κάνουν αυτή τη δουλειά από τα θεωρεία. Το να βλέπεις από πάνω έχει πλεονεκτήματα και μειονεκτήματα. Ο ποδοσφαιριστής θέλει να αισθάνεται τον προπονητή του κοντά. Όπου μπορείς με φωνή να καθοδηγήσεις και να διευκολύνεις την κατάσταση. Με την ΑΕΚ και ο Μάκης Αγγελίνας και όλοι λειτούργησαν με τον σωστό τρόπο».</p>
      <p><b>Ποια ήταν τα πλάνα του και η τακτική του που άλλαξαν το ματς με ΑΕΚ:</b> «Η διαδικασία του κοουτσαρίσματος έχει σκέψεις που άλλοτε πιάνουν και άλλοτε όχι. Όλα εξαρτώνται από την απόδοση των παικτών. Δεν είναι μομφή αυτό, είναι η πραγματικότητα. Κάποιες φορές βγαίνει στην εικόνα του παιχνιδιού και όχι στο αποτέλεσμα. Ήταν ένα περίεργο παιχνίδι και μετά που το είδα με ηρεμία. Για 18 λεπτά ήμασταν καλοί με κατοχή 75%, πάμε μπάλα εύκολα μπροστά, δεν έχουμε τελικές αλλά κερδίζουμε μπάλα εύκολα. Δεν δεχόμαστε πίεση και στις τρεις επιθέσεις της ΑΕΚ είμαστε πίσω με 0-2. Ο Παναθηναϊκός τακτικά ήταν ανώτερος στο πρώτο παρά στο δεύτερο μέρος για μένα. Άσχετα με το σκορ. Στο δεύτερο ημίχρονο αναγκαστήκαμε να κάνουμε πιο βεβιασμένα πράγματα και οι αποφάσεις στο τρανζίσιον ήταν λάθος. Και στο 0-2 και στο 2-2 η ΑΕΚ έκανε καλές τελικές και φάσεις. Κρατάμε την αντίδραση της ομάδας παρά τις εσωτερικές αλλαγές. Αν βάζαμε γκολ μέχρι το 70’ φαινόταν ότι μπορούσαμε να το γυρίσουμε».</p>
      <p><b>Αν είναι ματς κλειδί με τον Παναιτωλικό από πλευράς συνέχειας και συνέπειας: </b>«Εμείς δεν πρέπει να το βλέπουμε έτσι. Πρέπει να κοιτάμε κάθε ματς ξεχωριστά, να είμαστε πιστοί στο πλάνο, να παίζουμε καλά, να διορθώνουμε τα λάθη μας. Άλλο να δεχτείς από έναν καλό αντίπαλο πίεση κι άλλο να βλέπεις ότι δεν έχεις ισορροπημένο ποσοστό εσύ. Σε ποσοστό 70-80% τα γκολ που δεχόμαστε είναι δικιά μας ευθύνη. Στις τοποθετήσεις, σ' ένα απλό κόρνερ λόγου χάρη να κάνεις λάθος τοποθέτηση σε πράγματα που δουλεύουμε ένα χρόνο. Είναι έλλειψη συγκέντρωσης που την πληρώνουμε. Έχουμε μειώσει τα μεγάλα λάθη αλλά ακόμη κάνουμε και μάλιστα σοβαρά. Πρέπει να τα μειώσουμε. Η ψυχολογία μας είναι καλύτερη γιατί παίζουμε καλά τον τελευταίο καιρό. Και στην Τούμπα και με την ΑΕΚ. Όταν θέλεις να χτίσεις σερί και να βλέπεις πιο αισιόδοξα το μέλλον σε αγώνες όπως η Λάρισα, η Ξάνθη, ή με τον Πανατωλικό πρέπει να νικάς όπως κι αν παίζεις. Σε αυτό το επίπεδο δεν έχουμε φτάσει».</p>
      <p><b>Αν μπορούν τα καλά αποτελέσματα αποφορτίσουν την πίεση: </b>«Όταν έχεις καλά αποτελέσματα και κάνεις καλή προπόνηση ο εγκέφαλος πρέπει να επηρεάζεται θετικά. Αισθάνεσαι πιο δυνατός και συγκεντρωμένος. Όταν οι συνθήκες είναι πιεστικές συμβαίνει το αντίθετο. Η προπόνηση φυσικής αντοχής είναι πολύ σημαντική. Είναι όμως ευθύνη δική μας που δεν έχουμε πάρει τα αποτελέσματα που πρέπει».</p>
      <p><b>Για τις απουσίες παικτών και κυρίως Ζαχίντ:</b> «Έχουμε δύο σημαντικές απουσίες. Μία του Ινσούα που έκανε μια προγραμματισμένη επέμβαση και την είχαμε στο μυαλό μας και μια του Ζαχίντ που δεν το περιμέναμε. Μετά τον Ολυμπιακό είναι σημείο αναφοράς στο παιχνίδι μας. Σαν οργανωτής θα μας λείψει και είναι πονοκέφαλος. Έχω στο μυαλό μου κάποιες σκέψεις, το δουλεύουμε στην προπόνηση ώστε η απόφαση που θα πάρουμε να είναι η κατάλληλη και να έχουμε καλή ανάπτυξη όπως με τον Ζαχίντ μέσα».</p>
      <p><b>Αν θα παίξει ο Μπουζούκης ως δεκάρι:</b> «Υπάρχουν δύο σκέψεις μέχρι σήμερα που περιμέναμε να γυρίσουν όλοι οι παίκτες. Οι Κολοβός, Κουρμπέλης, Μακέντα που είχαν προβλήματα. Η εύκολη επιλογή είναι ο Μπουζούκης που του πηγαίνει περισσότερο. Ο Γιάννης έχει παίξει στα άκρα. Υπάρχει και το σενάριο να παίξουμε με δύο επιθετικούς. Υπάρχει και η επιλογή του Κολοβού που μπορεί να παίξει ως δεκάρι και ως ακραίος. Υπάρχουν επιλογές, τέσσερις ουσιαστικά. Είναι ένας ευχάριστος πονοκέφαλος. Υπάρχουν λύσεις και από τον πάγκο για την εξέλιξη του αγώνα».</p>
      <p><b>Για τις γηπεδικές και καιρικές συνθήκες: </b>«Πάντα παίζουν σημαντικό ρόλο αλλά και πέρυσι στο Αγρίνιο με βροχή παίξαμε. Το τερέν παίζει ρόλο σαφώς. Άλλο το γλιστερό τερέν και άλλο βούρκος βέβαια».</p>
      <p><b>Για τη συνεργασία με τον Τσάβι Ρόκα: </b>«Είναι πολύ σημαντικό σε μια ομάδα να υπάρχουν ρόλοι και θέσεις. Ο ρόλος του τεχνικού διευθυντή είναι πολύ σημαντικός, είναι ο συνδετικός κρίκος με όλους. Έχει μια διαδρομή, τον γνωρίζω από την ΑΕΚ Λάρνακας που έκανε εξαιρετική δουλειά. Είναι εξαιρετικός κύριος και γνωρίζει το αντικείμενο. Η ομάδα του είχε υγεία και έπαιξε καλό ποδόσφαιρο και αναβαθμίστηκε. Έχουμε ένα συγκεκριμένο πρότζεκτ, θέλει ανθρώπους με όρεξη για δουλειά, ώστε να γίνουν στοχευμένες επιλογές για την βελτίωσή της. Ήδη τα πράγματα πηγαίνουν καλύτερα σε πολλά επίπεδα και πιστεύω θα έχουμε καλή συνεργασία προς όφελος της ομάδας. Θα δούμε την φιλοσοφία ανάλογα με το τι θα γίνεται στην ομάδα. Το δικό μας πρότζεκτ δεν συγκρίνεται με της Λάρνακας. Εκεί δεν υπάρχουν πολλοί Κύπριοι και το είχα κι εγώ όταν ήμουν εκεί. Άρα παίρναμε πολλούς ξένους στον ΑΠΟΕΛ.</p>
      <p>Εδώ έχουμε προχωρημένο πρότζεκτ, με πολλούς Έλληνες σε διάφορες ηλικίες, παιδιά από την Ακαδημία κι αυτό δεν θα διαφοροποιηθεί. Αυτό που θ’ αλλάξει είναι οι κινήσεις μας, που πρέπει να είναι στοχευμένες. Να υπάρχει εμπειρία. Και να μας αναβαθμίσουν ώστε να βοηθηθούν και τα νέα παιδιά που θέλουμε να βγάλουμε. Για να επιστρέψουμε και στις ευρωπαϊκές διοργανώσεις. Ζαχίντ και Σένκεφελντ λόγου χάρη μας δίνουν κάτι διαφορετικό. Εκεί πρέπει να πάει η ομάδα. Έλληνες και καλοί ξένοι».</p>
      <p><b>Για τις μεταγραφές ενόψει Ιανουαρίου: </b>«Το πλάνο μας δεν έχει σχέση με την μεταγραφική περίοδο του Ιανουαρίου. Αυτό είναι ένα πλάνο μακροπρόθεσμο. Υπάρχουν προτεραιότητες. Να κυλήσουν καλύτερα κάποια πράγματα στα εσωτερικά, που ήδη γίνεται. Τον Γενάρη θα γίνουν 1-2 κινήσεις στοχευμένες που θα μας δώσουν κάτι που λείπει».</p>
      <p><b>Για Παναιτωλικό: </b>«Δεν είμαι σίγουρος ότι θα μας περιμένει ο Παναιτωλικός. Τον έχω δει στα παιχνίδια του και με τους δύο προπονητές. Έχει πολύ ξένο στοιχείο και παίκτες που τους αρέσει να έχουν τη μπάλα στα πόδια. Πολλές πάσες. Αυτό δεν αλλάζει απότομα. Ο Χάβος μαζεύει γρήγορα τις ομάδες του και το κάνει γιατί είναι καλός προπονητής. Και οι δύο θα θελήσουν να υπερισχύσουν στην κυκλοφορία της μπάλας. Δεν είναι έτσι δομημένος ο Παναιτωλικός. Έχει ποιοτικούς παίκτες. Το μειονέκτημά του είναι ότι δεν είναι αποτελεσματικός και αυτό πληρώνει. Είναι πλασματική η θέση του και θα είναι ένα δυνατό παιχνίδι. Θα πρέπει να είμαστε πολύ προσεκτικοί ειδικά στο τρανζίσιον και να προσπαθήσουμε να βελτιωθούμε με την μπάλα κοντά στην αντίπαλη περιοχή. Είναι ιδιαίτερο ματς για μας. Δυνατό και δύσκολο».</p>
    </article>
  </body>
</html>