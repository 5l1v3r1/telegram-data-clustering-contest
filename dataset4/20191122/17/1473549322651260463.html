<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/tilli-buchanan-chodzila-topless-po-domu-stanela-przed-sadem,987450.html"/>
    <meta property="og:site_name" content="TVN24"/>
    <meta property="article:published_time" content="2019-11-22T17:21:29+00:00"/>
    <meta property="og:title" content="&quot;W domowym zaciszu&quot; chodziła topless. Może trafić na listę przestępców seksualnych"/>
    <meta property="og:description" content="Tilli Buchanan z amerykańskiego stanu Utah chodziła topless po własnym domu i zobaczyli ją nieletni pasierbowie. Grozi jej grzywna lub nawet kara więzienia, może też być zarejestrowana na 10 lat ja..."/>
  </head>
  <body>
    <article>
      <h1>"W domowym zaciszu" chodziła topless. Może trafić na listę przestępców seksualnych</h1>
      <address><time datetime="2019-11-22T17:21:29+00:00">22 Nov 2019, 17:21</time> by <a rel="author">akw//rzw</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/83c068a2-da03-4da6-a8ee-8498f10e96ff-480p.mp4" autoplay="" loop=""/>
        <figcaption>Amerykanka mieszka w West Valley City w stanie Utah<cite>Foto: Leah Hogsten/The Salt Lake Tribune/AP/East News | Video: Google Maps</cite></figcaption>
      </figure>
      <h3>Tilli Buchanan z amerykańskiego stanu Utah chodziła topless po własnym domu i zobaczyli ją nieletni pasierbowie. Grozi jej grzywna lub nawet kara więzienia, może też być zarejestrowana na 10 lat jako przestępca seksualny. Amerykanka przed sądem przekonuje, że prawo w tej kwestii dyskryminuje kobiety. Podkreśla, że jej mąż w tym samym czasie też chodził z gołą klatką piersiową po domu i nie jest za to ścigany.</h3>
      <p>Adwokaci 27-letniej Tilli Buchanan twierdzą, że prawo stanu Utah, dotyczące czynów lubieżnych z udziałem dziecka, jest niesprawiedliwe, ponieważ inaczej traktuje mężczyzn i kobiety. Tym pierwszym nie grozi odpowiedzialność karna za obnażanie, nawet publiczne czy w obecności nieletnich, górnej części ciała.</p>
      <related>
        <a href="https://www.tvn24.pl/wiadomosci-ze-swiata,2/zrzekla-sie-mandatu-po-wycieku-nagich-zdjec,982127.html"/>
      </related>
      <p>Pełnomocnicy kobiety złożyli do sądu wniosek o uchylenie zarzutów, domagają się też uznania tej części prawa stanowego za niekonstytucyjne.</p>
      <h3>Nie chcieli się zakurzyć</h3>
      <p>Buchanan tłumaczy, że wszystko "działo się w domowym zaciszu" pod koniec 2017 lub na poczatku 2018 roku. Jak opowiadała przed sądem, ona i jej mąż zdjęli koszule, aby nie zakurzyć ubrań podczas montażu płyt gipsowo-kartonowych w garażu.</p>
      <p>W pewnym momencie do pomieszczenia weszła trójka jej pasierbów, dzieci w wieku od 9 do 13 lat.</p>
      <p>- Mój mąż był tuż obok mnie, ubrany w taki sam sposób jak ja, i nie jest za to ścigany - zauważyła.</p>
      <p>Według dokumentów sądowych, kobieta oświadczyła, że "uważa się za feministkę i podkreśla, że każdy powinien mieć prawo chodzić po domu i w innych miejscach z odsłoniętą skórą".</p>
      <h3>Sprawę zgłosiła matka dzieci</h3>
      <p>O incydencie powiadomiła władze matka dzieci. Sprawę badała opieka społeczna, a w lutym bieżącego roku Buchanan usłyszała trzy zarzuty czynów lubieżnych wobec dzieci. Grozi jej kara grzywny lub więzienia, a także wpisanie na 10 lat do rejestru przestępców seksualnych.</p>
      <p>Sędzia Kara Pettit oświadczyła we wtorek, że sprawa jest "zbyt ważna", by decydować natychmiast. Zapowiedziała, że rozstrzygnięcie zapadnie w najbliższych miesiącach.</p>
      <p>W USA działa ruch "Free the Nipple" ("Uwolnić sutek"), który z mieszanymi sukcesami walczy o legalizację chodzenia kobiet w stroju topless.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/88bb5434-ff7a-4b71-a224-59a9846111ba.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Tilli Buchanan<cite>Źródło: Leah Hogsten/The Salt Lake Tribune/AP/East News</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/zainwestuje-wlasne-miliony-by-pokonac-trumpa-bloomberg-dolacza-do-wyscigu,987932.html"/>
        <a href="https://www.tvn24.pl/wiadomosci-ze-swiata,2/sedzia-amerykanskiego-sadu-najwyzszego-w-szpitalu,987838.html"/>
        <a href="https://www.tvn24.pl/wiadomosci-ze-swiata,2/oburzenie-naszego-narodu-osiagnelo-punkt-kulminacyjny,987647.html"/>
        <a href="https://www.tvn24.pl/wiadomosci-ze-swiata,2/afera-o-dostep-do-twittera-john-bolton-oskarza-bialy-dom,987629.html"/>
        <a href="https://www.tvn24.pl/wiadomosci-ze-swiata,2/ogien-strzela-z-silnika-groza-na-pokladzie-samolotu,987616.html"/>
      </related>
    </article>
  </body>
</html>