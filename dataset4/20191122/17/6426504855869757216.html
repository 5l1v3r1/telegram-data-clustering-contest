<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/11/google-project-zero-luka-2-lata.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-11-22T17:28:59+00:00"/>
    <meta property="og:title" content="Dwa lata zajęło Google’owi załatanie poważnej luki bezpieczeństwa. Korzystali z niej twórcy Pegasusa"/>
    <meta property="og:description" content="2 lata temu Google dowiedział się o błędzie, który był wykorzystywany do instalowania Pegasusa. Na części telefonów został naprawiony w tym roku."/>
  </head>
  <body>
    <article>
      <h1>Dwa lata zajęło Google’owi załatanie poważnej luki bezpieczeństwa. Korzystali z niej twórcy Pegasusa</h1>
      <address><time datetime="2019-11-22T17:28:59+00:00">22 Nov 2019, 17:28</time> by <a rel="author" href="https://www.spidersweb.pl/author/matylda" target="_blank">Matylda Grodecka</a></address>
      <p>
        <b>2 lata temu Google dowiedział się o błędzie, który był wykorzystywany między innymi do instalowania Pegasusa. Naprawiająca go aktualizacja na wiele telefonów trafiła dopiero w tym roku. </b>
      </p>
      <p>Ciekawy post na blogu <a href="https://googleprojectzero.blogspot.com/2019/11/bad-binder-android-in-wild-exploit.html">Projektu Zero</a> Google’a zauważył <a href="https://sekurak.pl/google-lata-podatnosc-0day-ktora-umozliwiala-zdobycie-pegasusowi-roota-na-wiekszosci-modeli-androidow-bug-znany-byl-2-lata/">Sekurak</a>. Firma opowiada w nim, jak radzi sobie z walką z podatnościami dnia zerowego, a robi to na przykładzie jednej ze swoich poważnych wpadek – podatności, która jeszcze niedawno mogła być wykorzystywana do instalowania Pesausua na niektórych modelach smartfonów z <a href="https://www.spidersweb.pl/tag/android">Androidem</a>.</p>
      <h3>W poszukiwaniu zaginionego błędu.</h3>
      <p>Było późne lato 2019 r., gdy Google’s Threat Analysis Group, Android Security i zespół Project Zero dostali informacje na temat luki, którą pochodząca z Izraela <a href="https://www.spidersweb.pl/tag/nso-group">NSO Group</a> wykorzystuje jako część ataku umożliwiającego wprowadzenie niesławnego Pegasusa na telefony ofiar. Jeden z najlepiej znanych, szczególnie w Polsce, programów szpiegowskich, umożliwia szeroko zakrojoną inwigilację osoby, której sprzęt zostanie nim zainfekowany. Korzystają z niego służby specjalne wielu krajów (<a href="https://www.google.pl/url?sa=t&amp;rct=j&amp;q=&amp;esrc=s&amp;source=web&amp;cd=2&amp;ved=2ahUKEwiK9q_Cpf7lAhXS3KQKHZHRDykQFjABegQIBRAB&amp;url=https%3A%2F%2Fwww.spidersweb.pl%2F2019%2F08%2Fpegasus-w-polsce-cba.html&amp;usg=AOvVaw3qteofVD25u6pJVlbpFB2y">cześć osób uważa, że także te z Polski</a>), a jego skuteczność opiera się między innymi na tym, że jest bardzo trudny do wykrycia.</p>
      <p>Wraz z informacją o podatności pracownicy Google’a dostali kilka podpowiedzi dotyczących jej natury. Wiedzieli na przykład, że błąd jest obecny na Pixelu 1 i 2 ale już nie na Pixelu 3 i 3a, a także że luka nie występuje w jądrach Linuxa 4.14 i późniejszych. Różne informacje dawały różne wskazówki, które podpowiadały, gdzie należy szukać wykorzystywanej przez Pegasusa podatności i zawężały listę podejrzanych. W końcu, po kilku tygodniach pracy udało się zidentyfikować odpowiedni błąd.</p>
      <h3>Część Google’a wiedziała o błędzie, część nie wiedziała.</h3>
      <p>Okazało się, że błąd nie tylko został odkryty już w listopadzie 2017 r., ale także był naprawiony w lutym 2018 r. Szkopuł polegał na tym, że choć załatano lukę na jądrach Linuxa 4.14 i późniejszych, nie opisano jej jako zagrożenia dla bezpieczeństwa, więc informacja o niej nie trafiła do odpowiedniego zespołu w Google. Błąd nie został uwzględniony w comiesięcznym biuletynie na temat bezpieczeństwa Androida, a zespół za nie odpowiedzialny dowiedział się o nim dopiero we wrześniu 2019 r., czyli bagatela o dwa lata za późno.</p>
      <p>Ot, każdemu zdarzy się czasem drobna obsuwa w robocie.</p>
    </article>
  </body>
</html>