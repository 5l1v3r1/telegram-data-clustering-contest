<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/za-chatyky-z-dzhokerom-kryklii-khoche-zvilnyty-zastupnytsiu-cherez-ii-lystuvannia-iz-prankerom-203311.html"/>
    <meta property="og:site_name" content="5 канал"/>
    <meta property="article:published_time" content="2019-11-22T17:04:00+00:00"/>
    <meta property="og:title" content="&quot;За чатики з Джокером&quot;: Криклій хоче звільнити заступницю через її листування із пранкером"/>
    <meta property="og:description" content="За словами міністра, &quot;це були непоодинокі випадки&quot;"/>
  </head>
  <body>
    <article>
      <h1>"За чатики з Джокером": Криклій хоче звільнити заступницю через її листування із пранкером</h1>
      <address>
        <time datetime="2019-11-22T17:04:00+00:00">22 Nov 2019, 17:04</time>
      </address>
      <p>Міністр інфраструктури Владислав Криклій повідомив на своїй сторінці у <a href="https://www.facebook.com/vladyslav.kryklii/posts/2624304997659356">Facebook</a>, що він запропонував звільнити його заступницю Олександру Клітіну.</p>
      <p>"Я неодноразово публічно наголошував, що сам формував свою команду і залишаю за собою право змінювати її. Заступники міністра також обіймають політичні посади. Це означає, що якщо ти вважаєш, що міністра, в команді якого працюєш, нічого не цікавить, крім того, з чим ми боремось, цитую: "которого, видимо, интересует только зароботок", ти, як заступник міністра маєш повідомити правоохоронним органам всі відомі факти для подальшого розслідування та подати у відставку через категоричну незгоду з такими речами. Власне, так я і запропонував зробити Олександрі Клітіній. Вона категорично відмовилась і сказала, що не бачить передумов для звільнення", – написав міністр.</p>
      <p>За його словами, він "вкрай незадоволений відсутністю розуміння між Олександрою та командою міністерства інфраструктури". За його словами, "це були непоодинокі випадки".</p>
      <p>"Якщо у пані Клітіної є реальні факти зловживань чи корупції серед членів команди, я прошу так само повідомити їх для розслідування компетентним органам, вважаю вони мають право знати більше за Джокера. Олександра Клітіна відмовилась йти у відставку в дусі європейської політичної традиції. Тому я вважаю за необхідне винести на наступний уряд подання про її відставку від свого імені", – додав Криклій.</p>
      <p>Крім того, у відеозверненні Криклій що якщо у Клітіної є до нього зауваження, вона мала б звільнитись, а не пробувати "через чатики з Джокером стати міністром".</p>
      <figure>
        <iframe src="https://www.youtube.com/embed/O5MK0h4_HrY" width="745" height="451" data-service="Youtube" scrolling="no"/>
      </figure>
      <p>
        <i>Нагадаємо, що у листуванні із заступником міністра інфраструктури Олександрою Клітиною анонімний пранкер запитав, чи зможе вона "потягнути міністерство", тому що "Владом незадоволений Вова".</i>
      </p>
      <p>
        <i>Клітина відповіла, що змогла б, і розкритикувала міністра Криклія за те, що він "наблизив до себе (держсекретаря МІУ – ред.) Галещука", який "ще китайський експрес розкрадав при Янику". Вона також заявила, нібито Криклій "посунув" її від "Укрзалізниці", тому що "вони щось крутять-мутять з тендерами на локомотиви".</i>
      </p>
      <p>Як повідомляв 5.UA, народний депутат від президентської партії Богдан Яременко опинився в центрі скандалу. Журналісти зняли його листування в онлайн-мережі знайомств, де він нібито <a href="https://www.5.ua/polityka/hodyna-100-na-nich-ne-zalyshaiusia-odruzhenyi-sluha-narodu-lystuvavsia-z-kurtyzankoiu-u-radi-201840.html">спілкувався з "дамою легкої поведінки"</a> – домовлявся про зустріч і дізнавався ціни за послуги. Після того, як фотографії листування депутата потрапили у відкритий доступ, він заявив, що спеціально влаштував таку провокацію, а пізніше вибачився за свій вчинок.</p>
      <p>Прокоментував цей випадок і фігурант іншого скандалу в Раді, народний депутат фракції "Опозиційної платформи – За життя" Ілля Кива, який заявив, що мало місце замовлення секс-послуг і це повинна розслідувати поліція. Нагадаємо, що поведінка в Раді самого Киви надихнула Уляну Супрун <a href="https://www.5.ua/suspilstvo/tse-normalno-prote-ne-na-robochomu-mistsi-suprun-pro-masturbatsiiu-200394.html">розповісти про можливі проблеми з мастурбацією</a>.</p>
    </article>
  </body>
</html>