<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Loquillo-arribes-edat-reptes-feina_0_2348765201.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T17:41:13+00:00"/>
    <meta property="og:title" content="Loquillo: &quot;A la meva edat, no tens reptes, fas bé la teva feina i prou&quot;"/>
    <meta property="og:description" content="El cantant publica el disc 'El último clásico'"/>
  </head>
  <body>
    <article>
      <h1>Loquillo: "A la meva edat, no tens reptes, fas bé la teva feina i prou"</h1>
      <h2>El cantant publica el disc 'El último clásico'</h2>
      <address>
        <time datetime="2019-11-22T17:41:13+00:00">22 Nov 2019, 17:41</time>
      </address>
      <p>A punt de fer 59 anys, Loquillo (Barcelona, 1960) segueix sent fidel al que sempre ha sigut: una estrella del rock. Manté el tupè, que el seu fill de 20 anys, present a l'entrevista, replica més ferm i més alt. No vol parlar de política perquè "fer una entrevista és un esport d'alt risc", però la política ho impregna tot. Tampoc vol fotografies. Publica <i>El último clásico</i> (Warner), un disc amb un títol que és una declaració d'intencions.</p>
      <p>
        <b>Se sent connectat amb el públic més jove?  </b>
      </p>
      <p>Quan has transcendit la cultura popular i et converteixes en un clàssic és perquè les teves cançons han superat dues barreres: la generacional i la de classe. Sí, quan omples WiZinks o Las Ventas, el teu públic és intergeneracional. </p>
      <p>
        <b>¿I quan diu que és l'últim clàssic és una manera de parlar o realment pensa que ja no n'hi haurà més, d'estrelles del rock? </b>
      </p>
      <p>No en tinc ni idea, però soc un personatge de Jean-Pierre Melville, i és lògic que sigui l'últim, perquè d'actituds com la meva o de personatges com jo no n'hi ha. Per bé o per mal. I som els últims d'una estirp que va créixer amb el rock'n'roll, que és la cultura global més influent del segle XX i continua influint. Quan es morin els clàssics no sé què farem, ens els haurem d'inventar. </p>
      <figure>
        <iframe src="https://www.youtube.com/embed/dy4kO_QVkZY" width="560" height="315" data-service="Youtube" scrolling="no"/>
      </figure>
      <p>
        <b>I si en comptes d'una estrella hagués sigut un autor de culte, <i>underground</i>...</b>
      </p>
      <p>Ni ganes. Són una colla de <i>losers</i>, no m'interessen. </p>
      <p>
        <b>Es refereix als autors de culte? </b>
      </p>
      <p>A la colla de <i>pijos</i> que juguen a ser <i>losers</i>.</p>
      <p>
        <b><i>Pijos</i>? </b>
      </p>
      <p>Sí, pateixen molt. No ho sé, jo vaig tenir de teloners Radiohead, saps? A plorar a casa. Ja en vaig tenir prou. </p>
      <p>
        <b>O sigui que l'èxit és tan important com la música. </b>
      </p>
      <p>No, però és que hi ha molts <i>losers</i> que tenen molt èxit i jo era una estrella del rock abans de ser conegut, com ha dit Alaska de quan em va conèixer; per descomptat que ella també era una estrella. Ningú, per cert, ha fet més per l'alliberament i la imatge de la dona que Alaska, i d'això no se'n parla. Però ser una estrella del rock és un ofici, un do. El més semblant són els actors, com Vittorio Gassman. Surts a l'escenari i tothom està pendent de tu, m'entens? Crees una força que transmet. </p>
      <p>
        <b>¿I els que fan música diferent ara no poden transcendir? Rosalía, C-Tangana... </b>
      </p>
      <p>Digue-m'ho tu d'aquí a trenta anys. El rock'n'roll ho vampiritza tot. Els polítics copien coses de les estrelles del rock i els artistes de cançó melòdica porten al seu xou un solo de guitarra <i>heavy</i> per semblar rockers. La influència de la cultura rock en la societat és absoluta, i molt del rap o del <i>trap</i> té a veure amb les fanfarronades del rock i el <i>doo wop</i>. Les batalles de galls no deixen de ser un "a veure qui la té més llarga" entre artistes, i això ja passava en la cultura del rock.</p>
      <p>
        <b>El feminisme està qüestionant més que mai aquesta manera de comunicar de l'"a veure qui la té més llarga". Què li sembla?  </b>
      </p>
      <p>La societat millora, els llenguatges canvien i s'ha de contextualitzar segons el moment en què es fan les coses. L'educació i el rol de la dona han canviat i vivim un canvi lògic d'un país amb una democràcia jove que va viure 40 anys en una dictadura.</p>
      <p>
        <b>En el disc nou treballa amb alguns dels músics de pop-rock de més èxit de l'Estat, com Marc Ros (Sidonie), Santi Balmes (Love of Lesbian) i Leiva. Com l'influeixen? </b>
      </p>
      <p>Sempre hi ha un segell d'aquests autors. Amb Marc Ros va ser molt fàcil perquè la seva tradició és la del millor pop fet a Barcelona (Salvajes, Sirex, Íberos, Lone Star, Bravos, Los Negativos...), i és la mateixa cultura global que la meva. Amb Santi Balmes és diferent perquè té un univers molt personal. En qualsevol cas, és enriquidor convertir-se en cadena de transmissió amb autors més joves però amb experiència. </p>
      <p>
        <b>I Leiva, ¿creu que si hagués esclatat als 80 podria ser una icona del rock com vostè? </b>
      </p>
      <p>Ja és una icona i serà qui representarà millor el rock espanyol més tradicional. Ens reunim i en deu dies tenim una cançó. És molt fàcil treballar amb ell. Té molta experiència i una edat que encara li permet fer un pas més enllà. En la vida és molt important complir etapes. </p>
      <p>
        <a href="https://www.ara.cat/cultura/Leiva-nuclear-sant-jordi-club_0_2240176100.html">Leiva: “M’he desprès de la responsabilitat i les expectatives”</a>
      </p>
      <p>¿I quina és la seva etapa? </p>
      <p>Estarem dos anys de gira i a finals del 2021 llançarem un disc de poesia contemporània de Julio Martínez Mesanza. Serà el moment de reivindicar els quatre o cinc discos de poesia contemporània que tinc, i després tornaré al teatre. </p>
      <p>
        <b>I el disc <i>El último clásico</i>, quin repte representa en la seva carrera? </b>
      </p>
      <p>A la meva edat, no tens reptes, fas bé la teva feina i prou. La meva trajectòria és un repte. He estat en dues bandes, he tingut carrera en solitari en el rock i en la poesia contemporània, he fet discos de jazz, he sigut productor de cinema, de teatre... Tot en mi és un repte. I una audàcia. Perquè és molt difícil treballar sense subvencions, buscant altres vies de finançament. Sempre he pensat que les subvencions maten la creativitat, condicionen l'artista i el converteixen en un servent. M'agrada l'actitud individual de l'art, una actitud Cassavetes, que a Espanya seria com la d'Antonio Banderas. </p>
      <p>
        <b>¿Aquesta aversió a les subvencions el col·loca en una postura més liberal en l'aspecte econòmic? </b>
      </p>
      <p>Perdona, jo estic parlant de les subvencions a dit, a cert tipus d'artistes per la seva ideologia política. Jo vull que els músics siguin considerats treballadors i tinguin un estatut, així com una llei de mecenatge com passa a la resta d'Europa. La cultura ha de ser un valor en si mateixa. </p>
      <p>
        <b>Diu que el rock ho impregna tot, però ¿li agrada la música urbana que fan ara autors de gran èxit com Rosalía o C. Tangana? </b>
      </p>
      <p>Jo no parlo d'altres artistes que no siguin jo mateix o treballin amb mi. No els faig propaganda perquè ja tenen mitjans que els en fan. Soc un músic i escolto de tot, és el meu ofici. </p>
      <p>
        <b>"Si tens por, no busquis una cosa nova", diu una de les seves cançons. Pot sonar una mica conservador o a sentiment de llar...</b>
      </p>
      <p>Jo parlo d'estil, de valors, d'una concepció de fer música, de l'ofici de cantar, l'ofici de ser músic, que diria Pi de la Serra. De vegades la banalització de l'ofici porta a fenòmens que tenen ben poc a veure amb la realitat o amb la veritat del creador. Però són els signes dels temps, la gent escull. </p>
      <p>
        <b>Però el punk i el rock també han banalitzat coses. </b>
      </p>
      <p>Però avui dia està tot banalitzat. Com diu Tommy Shelby [a la sèrie <i>Peaky Blinders</i>], la mentida corre més ràpid que la veritat.</p>
      <p>
        <b>¿Es refereix al món de les xarxes, on tothom es posiciona? ¿Com és la seva relació amb això? </b>
      </p>
      <p>Ja ho deia Keith Richards: parlar és barat. </p>
      <p>
        <b>A la cançó<i> Como un nada</i>, canta: "<i> La política y los credos te defraudan, pero una canción puede salvar tu alma</i>". ¿La música ens protegeix de la guerra cultural i política que visquem? </b>
      </p>
      <p>La música és una manera de plantar cara, de defensa. El rock'n'roll sempre ha sigut individual.</p>
      <p>
        <b>Però costa aïllar-se d'un món on tothom pren partit, on la política està polaritzada i amb una extrema dreta creixent...</b>
      </p>
      <p>No és el meu negoci. M'entén? No perdo el temps.</p>
      <p>
        <b>¿Ni tan sols en relació a Vox? </b>
      </p>
      <p>No parlarem de política, estimat, no som ingenus, ja sabem amb qui estem parlant. [Intervé un acompanyant de Loquillo que diu: "Val més que encaminem l'entrevista cap a un altre lloc. Gràcies"]. </p>
      <p>
        <b>¿Com recorda el seu primer contacte amb el rock? </b>
      </p>
      <p>El meu padrí va ser <a href="https://www.ara.cat/cultura/gay-mercader-Ara-faria-promotor-concerts-boig_0_2336166410.html">Gay Mercader</a>, i l'altre el Leslie, dels Sirex, perquè el seu germà treballava amb el meu pare com a estibador. El primer que m'arriba és un disc d'ells als 60. I el meu primer directe va ser al Cabaret Tabú, l'any 78, tocant versions en <i>spanglish</i> de Lone Star, Sirex, Salvajes... Era un ambient hostil, tocar rock en un cabaret. </p>
      <p>
        <a href="https://www.ara.cat/cultura/gay-mercader-Ara-faria-promotor-concerts-boig_0_2336166410.html">Gay Mercader: “Ara no em faria promotor de concerts ni boig”</a>
      </p>
      <p>
        <b>¿I la seva infància al Clot? </b>
      </p>
      <p>Un pis de 47 metres quadrats on vivíem el meu pare, la meva mare, la meva tieta, la meva àvia i jo, que dormia en un sofà al passadís. Semblant a la imatge d'una pel·lícula com <i>Rocco i els seus germans</i>. Un barri d'immigrants, amb família valenciana per part de mare i aragonesa per part de pare. Un avi meu era estibador i l'altre traficant de cavalls i d'apostes a Sants. <i>Working class</i> a dojo. </p>
      <p>
        <b>En l'aspecte sonor, quina és la principal novetat d'aquest nou disc? </b>
      </p>
      <p>Novetats no, tu vesteixes cada cançó amb el compositor. Amb una mentalitat oberta, cada cançó és un guió, però el disc comença i acaba, al principi i al final, com al cinema, que és la meva referència, com a actor que interpreta cada cançó. No gravo entre cançons, sinó que gravo primer una cançó i després la següent amb l'ordre que tindrà al disc. Com deia Reverte, jo no tinc ideologia, tinc biblioteca, i en el meu cas hi sumo la discografia, la poesia, el còmic: aquest és el meu país. Tot això treballant a Music Lan a Girona, el millor estudi de l'Estat. Han quedat algunes cançons fora que no han sigut editades, com dues de Sabino Méndez que sortiran en un format diferent. </p>
      <p>
        <a href="https://www.ara.cat/comarquesgironines/factoria-Music-Lan-compleix-anys_0_1290470946.html">El so de la factoria Music Lan compleix vint anys</a>
      </p>
      <p>
        <b>Per què no vol parlar de política? </b>
      </p>
      <p>Jo visc a Sant Sebastià fa quinze anys. Em vaig criar en una Barcelona de finals dels 70 avantguardista i trencadora. Vaig anar a Madrid, em vaig fer com a artista i vaig tornar a una Barcelona dels 90 cosmopolita, mundana, hedonista, on es deia que néixer a Barcelona era viure al món. Una vegada Montserrat Roig em va dir: "Loco, les arrels les portes a tot arreu". Aquest és el final. </p>
      <p>
        <b>I ara, la fa seva, Barcelona? </b>
      </p>
      <p>És al meu ADN [mostra un tatuatge al canell amb l'escut de la ciutat]. Bé, t'he parlat de Montserrat Roig, dels Sirex... Soc conscient que juntament amb Serrat soc la imatge de Barcelona a la resta de l'Estat. </p>
      <p>
        <b>Però i ara, als carrers? </b>
      </p>
      <p>Hi vaig un parell de cops l'any, veig els meus amics i la gent que m'estimo i me'n torno a Euskadi, on visc molt a gust i molt tranquil. </p>
    </article>
  </body>
</html>