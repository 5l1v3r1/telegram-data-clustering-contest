<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837290-naftogaz-zhitelyam-novoyavorivska-ta-novogo-rozdolu-uzhe-podayut-teplo"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T17:02:00+00:00"/>
    <meta property="og:title" content="Нафтогаз: жителям Новояворівська та Нового Роздолу уже подають тепло"/>
    <meta property="og:description" content="КИЇВ. 22 листопада. УНН. У частини жителів Новояворівська та Нового Роздолу нарешті з'явилось опалення. Про це на своїй сторінці у Facebook написав голова …"/>
  </head>
  <body>
    <article>
      <h1>Нафтогаз: жителям Новояворівська та Нового Роздолу уже подають тепло</h1>
      <address><time datetime="2019-11-22T17:02:00+00:00">22 Nov 2019, 17:02</time> by <a rel="author">Саша Картер</a></address>
      <p><b>КИЇВ. 22 листопада. УНН.</b> У частини жителів Новояворівська та Нового Роздолу нарешті з'явилось опалення. Про це на своїй сторінці у Facebook написав голова НАК “Нафтогаз України” Андрій Коболєв, передає <b>УНН</b>.</p>
      <p>"Днями запустили котли на Новороздільській та Новояворівській ТЕЦ. І в домівки мешканців нарешті почало надходити тепло. Наразі в Новояворівську садочки, школа, ліцей та частина житлових будинків вже з теплими батареями. В Новому Роздолі в окремі райони теж вже подається тепло, в інших тривають ремонті та профілактичні роботи. Розраховуємо, що до кінця тижня у всіх домівках обох міст буде опалення", - написав Коболєв.</p>
      <p>З його слів, "гостру фазу кризи" вже пройдено, але попереду ще багато проблем.</p>
      <p>Голова Нафтогазу розповів, що із нагального потрібно:</p>
      <ul>
        <li>перевірити стан газотурбіного обладнання та його систем;</li>
        <li>організувати постійний нагляд за роботою обладнання та швидке реагування на технічні збої;</li>
        <li>провести всі необхідні профілактичні роботи;</li>
        <li>створити аварійний запас на ТЕЦ;</li>
        <li>забезпечити ТЕЦ всіма необхідними матеріально-технічними ресурсами;</li>
        <li>відновити довіру працівників до керівництва ТЕЦ;</li>
        <li>розібратись з електромережами;</li>
        <li>вирішити питання сплати податків до місцевого бюджету.</li>
      </ul>
      <p>Раніше <b>УНН</b> повідомляв, що дві ТЕЦ - у містах Новояворівськ та Новий Роздол, які були влітку арештовані НАБУ, - не могли <a href="https://www.unn.com.ua/uk/news/1755224-dva-mista-na-lvivschini-zalishatsya-bez-opalennya-cherez-nekompetentni-diyi-arma">отримати газ</a> для початку опалювального сезону.  Ситуація з опалювальним сезоном у Новояворівську та Новому Роздолі була визнана <a href="https://www.unn.com.ua/uk/news/1834780-dva-mista-dosi-bez-tepla-na-lvivschini-ogolosili-nadzvichaynu-situatsiyu">надзвичайною ситуацією</a> техногенного характеру. </p>
      <p>Пізніше було призначено нового <a href="https://www.unn.com.ua/uk/news/1836502-problemi-iz-opalennyam-na-lvivschini-priznacheno-kerivnika-novorozdilskoyi-ta-novoyavorivskoyi-tets">керівника</a> Новороздільської та Новояворівської ТЕЦ, які є відокремленим підрозділом підприємства групи Нафтогаз ТОВ “Нафтогаз Тепло”. </p>
      <p>Також Прем’єр-міністр Олексій Гончарук заявив, що уряд <a href="https://www.unn.com.ua/uk/news/1837051-uryad-vidstoroniv-vid-vikonannya-obovyazkiv-kerivnitstvo-arma-goncharuk">відсторонив</a> від виконання обов’язків керівництво АРМА на тлі ситуації в Новояворівську та Новому Роздолі. В <a href="https://www.unn.com.ua/uk/news/1837080-v-arma-zayavili-scho-ne-otrimuvali-dokumentiv-vid-uryadu-pro-vidstoronennya-kerivnitstva">АРМА</a> водночас заявили, що не отримували документів від уряду про відсторонення керівництва. </p>
    </article>
  </body>
</html>