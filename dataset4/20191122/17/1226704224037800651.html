<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/slovenski-parahokejsti-rozdrvili-poliak/431760-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T17:37:00+00:00"/>
    <meta property="og:title" content="Slovenskí parahokejsti rozdrvili Poliakov a postúpili medzi elitu"/>
    <meta property="og:description" content="Prvú priečku má už istú Rusko, ktoré ešte čaká večerný duel s Nemeckom."/>
  </head>
  <body>
    <article>
      <h1>Slovenskí parahokejsti rozdrvili Poliakov a postúpili medzi elitu</h1>
      <h2>Prvú priečku má už istú Rusko, ktoré ešte čaká večerný duel s Nemeckom.</h2>
      <address><time datetime="2019-11-22T17:37:00+00:00">22 Nov 2019, 17:37</time> by <a rel="author">TASR</a></address>
      <p>Berlín 22. novembra (TASR) - Slovenskí reprezentanti v parahokeji si vybojovali postup do elitnej kategórie majstrovstiev sveta. V piatok vo svojom záverečnom vystúpení na šampionáte B-kategórie v Berlíne rozdrvili Poľsko 11:0 a obsadili konečné druhé miesto v tabuľke. Prvú priečku má už istú Rusko, ktoré ešte čaká večerný duel s Nemeckom.</p>
      <p><i>"Bol to zápas v tréningovom tempe a pohode. Boli sme jednoznačne lepší, čo odzrkadľuje aj výsledok. Chalani sa už bavili hrou. Prihrávali sme si, kombinovali, bolo to už fakt o zábave. Taká pekná bodka na záver," </i>zhodnotil posledné vystúpenie tréner Radoslav Bielečka.</p>
      <p><i>"Vedeli sme, do čoho ideme, že sme favoriti. Chceli sme to ukázať aj na ľade, čo sa nám aj podarilo. Strelili sme dva góly v prvej tretine a potom to už išlo. Súper pôsobil takým odovzdaným dojmom, takže nám to ešte trochu uľahčil,"</i> uviedol pre spv.sk strelec hetriku Martin Joppa.</p>
      <p><i>"Pre nás to dnes bola povinná jazda. Poliakov poznáme dlho a veľmi dobre, pretože s nimi sme začínali. Bola to hra na jednu bránku. Zahrali si aj všetci chalani, ktorí sa pri silnejších súperoch nedostali na ľad. Vyskúšali sme si niektoré herné situácie a výsledok hovorí za všetko,"</i> dodal kapitán Marián Ligda.</p>
      <p><b>MS v parahokeji - B-kategória:<br/>Slovensko - Poľsko 11:0</b> (2:0, 5:0, 4:0)</p>
      <p><b>Góly:</b> 6. Kaščák, 9. Korman, 16. Kaščák, 24. Joppa, 27. Stašák, 30. Večerek, 30. Turic, 35. Joppa, 37. Stašák, 41. Večerek, 42. Joppa</p>
      <p><b>zostava SR: </b>Lepáček (27. Pastucha) - Štít, Kaščák, Ferenčík - Fojtík, Ligda, Joppa, Korman, Večerek, Stašák, Rauš, Turic</p>
      <p>
        <b>tabuľka:</b>
      </p>
      <p>1. Rusko 4 4 0 0 0 64:1 12*</p>
      <p>2. SLOVENSKO 5 3 1 0 1 29:12 11*</p>
      <p>3. Čína 5 3 0 0 2 40:6 9</p>
      <p>4. Nemecko 4 2 0 1 1 31:6 7</p>
      <p>5. Poľsko 5 1 0 0 4 3:70 3</p>
      <p>6. V.Británia 5 0 0 0 5 3:75 0</p>
      <p>* - postup do A-kategórie</p>
    </article>
  </body>
</html>