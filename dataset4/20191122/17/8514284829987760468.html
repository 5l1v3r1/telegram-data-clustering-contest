<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvkulfold/varga-mihaly-a-szekely-nagyvasar-az-anyaorszag-es-a-hataron-tuli-magyarsag-kapcsolatat-erositi-2490748"/>
    <meta property="og:site_name" content="hírTV"/>
    <meta property="article:published_time" content="2019-11-22T17:58:00+00:00"/>
    <meta property="og:title" content="Varga Mihály: A Székely Nagyvásár az anyaország és a határon túli magyarság kapcsolatát erősíti"/>
    <meta property="og:description" content="A mai korhoz igazodó eseményekre van szükség ahhoz, hogy a magyarság természetes összetartozását a mostani körülmények között is megélhessük."/>
  </head>
  <body>
    <article>
      <h1>Varga Mihály: A Székely Nagyvásár az anyaország és a határon túli magyarság kapcsolatát erősíti</h1>
      <address><time datetime="2019-11-22T17:58:00+00:00">22 Nov 2019, 17:58</time> by <a rel="author">MTI</a></address>
      <h4>A mai korhoz igazodó eseményekre van szükség ahhoz, hogy a magyarság természetes összetartozását a mostani körülmények között is megélhessük, ilyen rendezvény a Székely Nagyvásár, amely egyúttal az anyaország és a határon túli magyarság kapcsolatát erősíti - hangsúlyozta Varga Mihály a III. Székely Nagyvásár megnyitóján, pénteken Budapesten.</h4>
      <p>A november 22-24. között a Bálna Budapest Rendezvényközpontban megrendezett vásárt a pénzügyminiszter olyan eseménynek nevezte, amely évről évre teret biztosít Erdély kultúrájának és népművészeti termékeinek a bemutatására.</p>
      <p>Varga Mihály kiemelte: a kormányzat a kezdetektől fogva úgy ítéli meg, hogy segíteni kell a határon túli magyarság megerősítését, hogy a külhoni magyar közösségek újabb és újabb generációjának tagjai saját szülőföldjükön maradjanak, és ott találják meg a számításukat. Ez Magyarország, az egész magyar nemzet érdeke - mondta.</p>
      <p>A miniszter szerint a harmadik alkalommal megrendezett Székely Nagyvásár tovább erősíti a magyarság összetartozását, szorosabbra fűzi a már meglévő barátságokat és lehetőséget ad újak megszületésére, emellett hozzájárul ahhoz, hogy a magyarországi és erdélyi kis- és középvállalkozások között további kapcsolatok épüljenek ki.</p>
      <p>Kitért a Kárpát-medencei gazdaságfejlesztési programra, amelyben a kormány jelentős forrásokat biztosít a külhoni magyar vállalkozások számára fejlesztési terveik megvalósításához, ezáltal a helyi kötődések erősítéséhez. A kabinet szakmai partnere ebben a munkában a Design Terminál, az elmúlt években együtt végezték a Kárpát-medencében a külhoni magyar vállalkozók szakmai képzését, illetve mentorálását.</p>
      <p>Emellett a kormány 2012 óta tematikus éveket hirdet meg, amelyek keretében a határon túli magyarság egy-egy kiemelt célcsoportjának támogatását helyezi a fókuszba. A kabinet 2016-ban, a külhoni magyar fiatal vállalkozók évében kezdte meg az ottani vállalkozókkal való együttműködést, amelyet 2017-ben a külhoni magyar családi vállalkozások éve követett, 2018 a külhoni magyar családok éve volt, és 2019-ben, a külhoni magyar gyerekek éve programban is folytatták a vállalkozások támogatását - ismertette.</p>
      <p>Varga Mihály leszögezte: amíg Magyarországon a mostani kormány van hatalmon - a Fidesz és a Kereszténydemokrata Néppárt támogatásával -, addig a határon túli magyarok biztosak lehetnek abban, hogy számukra az erkölcsi, politikai és anyagi támogatás biztosított lesz.</p>
      <p>Elmondta, hogy az elmúlt három évben 460 vállalkozásfejlesztési projekt megvalósításához járult hozzá a kormány több mint 2 milliárd forinttal, Erdélyben több mint 200 fejlesztést támogatott 1 milliárd forintot meghaladó összeggel.</p>
      <p>A Székely Nagyvásár - hasonlóan a 2015 óta megrendezett Székely Fesztiválhoz - a Hargita, Kovászna és Maros megyéből érkező mintegy száz vállalkozó 1500 termékét kínálja, emellett kulturális és művészeti bemutatók is várják az érdeklődőket.</p>
      <p> </p>
      <p> </p>
      <p>MTI</p>
    </article>
  </body>
</html>