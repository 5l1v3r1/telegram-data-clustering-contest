<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/22/arrestati-due-dei-criminali-piu-ricercati-d-europa-erano-in-fuga-da-oltre-20-anni"/>
    <meta property="og:site_name" content="euronews"/>
    <meta property="article:published_time" content="2019-11-22T17:58:40+00:00"/>
    <meta property="og:title" content="Arrestati due dei criminali più ricercati d'Europa: in fuga da 23 anni"/>
    <meta property="og:description" content="Si chiamano Jean-Claude Lacote, 53 anni, francese, e Hilde van Acker, 56 anni, belga."/>
  </head>
  <body>
    <article>
      <h1>Arrestati due dei criminali più ricercati d'Europa: in fuga da 23 anni</h1>
      <address><time datetime="2019-11-22T17:58:40+00:00">22 Nov 2019, 17:58</time> by <a rel="author">Rachael Kennedy</a></address>
      <p>Due dei criminali più ricercati d'Europa sono stati arrestati dopo oltre 20 anni di latitanza. Si chiamano Jean-Claude Lacote, 53 anni, e la sua compagna Hilde van Acker, 56 anni, finiti in manette nella capitale economica della Costa d'Avorio, Abidjan, a inizio settimana, come ha scritto la polizia locale in un post su <a href="https://www.facebook.com/GendarmerieRci/photos/a.418810945141817/966946883661551/?type=3&amp;theater">Facebook.</a></p>
      <p>Le autorità europee davano loro la caccia da 23 anni per l'assassinio di un uomo d'affari britannico in Belgio ed erano nella lista dei più ricercati della polizia belga e di Europol. Un elenco di nomi che comprende anche quello di Matteo Messina Denaro, il boss della mafia siciliana.</p>
      <figure>
        <img src="https://static.euronews.com/articles/stories/04/31/64/80/808x539_cmsv2_75102558-bf9f-5b70-9022-6c21812c7a62-4316480.jpg"/>
        <figcaption>Van Acker e Lacote, arrestati dalla gendarmeria della Costa d'Avorio</figcaption>
      </figure>
      <p>La vittima, Marcus Mitchell, fu ucciso a De Haan nel maggio 1996 dopo essere stato colpito due volte alla testa a distanza ravvicinata.</p>
      <p>Secondo quanto riferito dalle autorità belghe, il britannico aveva prestato del denaro a Lacote prima di scoprire di essere stato truffato.</p>
      <p>Lacote, cittadino francese, e Van Acker, cittadina belga, erano stati inizialmente arrestati ma successivamente rilasciati per mancanza di prove. Ne hanno approfittato per darsi alla fuga in Sudafrica e rifarsi una vita lì, prima di essere costretti a darsela a gambe un'altra volta.</p>
      <p>Lacote era stato arrestato per un altro episodio in Sudafrica ma fino ad oggi le richieste di estradizione del Belgio e di altre nazioni europee erano finite nel vuoto.</p>
      <p>Fuggito dal carcere nel 2008 assieme alla partner, nulla più si è saputo della sorte dei due fino al loro arresto ad Abidjan.</p>
      <p>I due, condannati in contumacia nel 2011 all'ergastolo per l'omicidio di Marcus Mitchell, sono finiti alla sbarra anche in procedimenti separati in Francia e Germania, l'anno successivo.</p>
      <p>Lacote, che non si è presentato all'udienza del 2012, è stato condannato a cinque anni di carcere per frode commessa con una banda organizzata, minacce di morte e associazione a delinquere. Nel frattempo, Van Acker, presente all'udienza, era stata condannata a due anni come complice.</p>
      <p>Dopo gli arresti di questa settimana, non è ancora chiaro quali saranno i prossimi passi per l'estradizione. <i>Euronews</i> ha contattato le autorità belghe per un commento.</p>
    </article>
  </body>
</html>