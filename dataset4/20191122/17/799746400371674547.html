<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103394/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T17:34:25+00:00"/>
    <meta property="og:title" content="Посли ЄС погодили новий склад Єврокомісії без представника Британії"/>
    <meta property="og:description" content="Посли ЄС в п’ятницю схвалили документ, який дозволить наступній Європейської комісії розпочати роботу в грудні без комісара від Великої Британії."/>
  </head>
  <body>
    <article>
      <h1>Посли ЄС погодили новий склад Єврокомісії без представника Британії</h1>
      <address>
        <time datetime="2019-11-22T17:34:25+00:00">22 Nov 2019, 17:34</time>
      </address>
      <p>Посли ЄС в п'ятницю схвалили документ, який дозволить наступній Європейської комісії розпочати роботу в грудні без комісара від Великої Британії.</p>
      <p>Про це повідомляє "Європейська правда" з посиланням на <a href="https://www.politico.eu/">Politico</a>.</p>
      <p>Документ отримав лише кілька незначних змін. Один пункт, який був доданий послами, полягав в тому, що "ми підтверджуємо, що, хоча пропонується 27, Європейська комісія складається з кількості  комісарів, рівної числу держав-членів".</p>
      <p>Всі країни ЄС, за винятком Британії, яка утрималася, підписали текст. Тепер він буде включений до порядку денного зустрічі міністрів розвитку ЄС у понеділок у якості так званої точки А, тобто буде схвалений для подальшого обговорення.</p>
      <p>Правові групи ЄС працюють над тим, щоб знайти рішення, яке зробить нову Комісію <b><a href="https://www.eurointegration.com.ua/news/2019/11/22/7103383/">легітимною</a></b>, навіть якщо вона не буде дотримуватися правила, згідно з яким має бути комісар від кожної країни.</p>
      <p>Єврокомісія встановила крайній термін опівночі 22 листопада для того, щоб британський уряд відповів на процедуру порушення законодавства ЄС через відмову висунути кандидатуру. Але до сих пір Лондон не відповів і в Брюсселі впевнені, що відповіді не буде.</p>
      <p>Нагадаємо, Європейський парламент 27 листопада <b><a href="https://www.eurointegration.com.ua/news/2019/11/21/7103339/">проведе голосування</a></b> за склад нової Європейської комісії під керівництвом Урсули фон дер Ляєн.</p>
      <p>Нова Єврокомісія мала розпочати роботу ще 1 листопада, але процес затвердження єврокомісарів затягнувся після того як комітети Європарламенту відхилили кандидатури Франції, Румунії та Угорщини. Тепер нові кандидати від цих країн <b><a href="https://www.eurointegration.com.ua/news/2019/11/14/7103059/">отримали</a></b> схвалення.</p>
      <p>Кандидат від Угорщини Олівер Варгеї <b><a href="https://www.eurointegration.com.ua/news/2019/11/18/7103177/">отримає портфель</a></b> єврокомісара з питань розширення та сусідства, і, зокрема, відповідатиме за стосунки з Україною.</p>
      <p>
        <b>Детальніше читайте у статті: <a href="https://www.eurointegration.com.ua/articles/2019/11/15/7103064/">"(Не)залежний від Орбана: що думає про Україну та РФ угорський комісар з питань сусідства".</a></b>
      </p>
    </article>
  </body>
</html>