<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Hradec-Kralove-Svatecni-vyzdoba-i-tri-vanocni-stromy-604333"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T17:17:00+00:00"/>
    <meta property="og:title" content="Hradec Králové: Sváteční výzdoba i tři vánoční stromy"/>
    <meta property="og:description" content="O první adventní neděli se v Hradci Králové rozsvítí vánoční výzdoba i tři vánoční stromy, které budou umístěny na náměstích Masarykově, Velkém a 28. října. Instalace osvětlení zatím v těchto dnech probíhá. Vánoční stromy budou na svá místa přepraveny 26. listopadu, kdy také proběhne jejich ukotvení."/>
  </head>
  <body>
    <article>
      <h1>Hradec Králové: Sváteční výzdoba i tři vánoční stromy</h1>
      <address>
        <time datetime="2019-11-22T17:17:00+00:00">22 Nov 2019, 17:17</time>
      </address>
      <p>
        <b>O první adventní neděli se v Hradci Králové rozsvítí vánoční výzdoba i tři vánoční stromy, které budou umístěny na náměstích Masarykově, Velkém a 28. října. Instalace osvětlení zatím v těchto dnech probíhá. Vánoční stromy budou na svá místa přepraveny 26. listopadu, kdy také proběhne jejich ukotvení.</b>
      </p>
      <p>Ke zdobení třech hradeckých vánočních stromů dojde 26. listopadu, tedy ve stejný den, kdy bude probíhat jejich převoz na místo a následná instalace. „Právě díky tomu, že jsou stromy z Hradce, tak chceme jejich instalaci zvládnout během jednoho dne. Práce by měly probíhat od brzkého rána do pozdního odpoledne. V místech plánovaného umístění stromů i jejich vyzvednutí bude muset být omezeno parkování. Kromě samotných náměstí a jejich okolí se to bude týkat i ulic Albertova, Wolkerova, Vrchlického, Všehrdova, Hálkova, U Koruny a Sukových sadů. Žádáme všechny spoluobčany, aby dodržovali dopravní značení, neboť všechna překážející vozidla budou muset být odtažena, aby nedošlo k jejich poškození. Současně žádáme všechny účastníky provozu, kteří se potkají s kolonou přepravující vánoční strom, aby dbali pokynů našich pracovníků,“ dodává náměstek ředitele Technických služeb Hradec Králové pro správu městské zeleně Daniel Jeřábek.</p>
      <p>Symbolické rozsvícení vánočního stromu se uskuteční o první adventní neděli na Masarykově náměstí. „Kulturní program, v rámci kterého primátor Hradce Králové Alexandr Hrabálek rozsvítí vánoční strom, začne v 16 hodin. Předvánoční náladu také vytvoří Školní smíšený pěvecký sbor při Biskupském gymnáziu a Církevní ZUŠ v Hradci Králové,“ říká k programu ředitel HKVS Miroslav Franc. Vánoční trhy se pak v Hradci Králové uskuteční od 13. do 22. prosince na Masarykově náměstí. „Novinkou letošního roku jsou vánoční farmářsko-potravinářské trhy, které se budou konat ve čtyřech termínech, 14., 17., 19., a 21. prosince na Baťkově náměstí,“ dodává Franc.</p>
      <p>Instalace vánočního osvětlení začíná každoročně zhruba v polovině října. „Pro letošní rok je nachystáno 142 motivů v podobě vloček, hvězd a chocholů rozvěšených na sloupech veřejného osvětlení. Zdobí se 34 vzrostlých stromů a chystají se také světelné řetězy s více než dvaceti a půl tisíci diodami. Letos jsme také nakupovali nové kusy, většinou šlo o ty, které byly z dřívějška nějak poškozené a bylo je třeba vyměnit. Nakoupily se led řetězy a denní výzdoba na řezané stromy v podobě koulí a hvězd,“ říká ředitel Technických služeb Hradec Králové Tomáš Pospíšil.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Hradec-Kralove-S-rekonstrukci-materske-skoly-Slunicko-zacne-mesto-pristi-rok-603215"/>
        <a href="https://www.parlamentnilisty.cz/politika/obce-volicum/Hradec-Kralove-Po-dvanacti-letech-budou-zastupitele-jednat-o-nove-sazbe-poplatku-za-odpady-603138"/>
        <a href="https://www.parlamentnilisty.cz/politika/obce-volicum/Hradec-Kralove-Hucak-se-chysta-na-vodu-602613"/>
      </related>
    </article>
  </body>
</html>