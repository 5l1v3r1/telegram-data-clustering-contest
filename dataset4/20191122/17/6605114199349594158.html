<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/fel-kell-gyorsitani-a-nyugat-balkani-orszagok-unios-csatlakozasat-2047401/"/>
    <meta property="og:site_name" content="SZOLJON"/>
    <meta property="article:published_time" content="2019-11-22T17:54:00+00:00"/>
    <meta property="og:title" content="Fel kell gyorsítani a nyugat-balkáni országok uniós csatlakozását!"/>
    <meta property="og:description" content="Várhelyi Olivér szerint bővítés nélkül Európa szegényebb lesz."/>
  </head>
  <body>
    <article>
      <h6 class="kicker">SÜRGETŐ FELADAT</h6>
      <h1>Fel kell gyorsítani a nyugat-balkáni országok uniós csatlakozását!</h1>
      <address>
        <time datetime="2019-11-22T17:54:00+00:00">22 Nov 2019, 17:54</time>
      </address>
      <h4>Várhelyi Olivér szerint bővítés nélkül Európa szegényebb lesz.</h4>
      <p>Szükség van a nyugat-balkáni országok európai uniós csatlakozási folyamatainak dinamizálására – hangsúlyozta Várhelyi Olivér, az Európai Bizottság szomszédság- és bővítéspolitikáért felelős tagjelöltje az Országgyűlés európai ügyek bizottságának pénteki meghallgatásán.</p>
      <p>A politikus elmondta:</p>
      <blockquote>biztosként az egyik legfontosabb és legsürgetőbb feladata lesz majd lehetővé tenni, hogy az Európai Bizottság olyan javaslatot tudjon kidolgozni, amely alapján még a jövő évben, a zágrábi csúcs előtt megkezdődhetnek a csatlakozási tárgyalások Albániával és Észak-Macedóniával.</blockquote>
      <p>Kihívásokkal telinek nevezte a bővítési és szomszédságpolitikai portfóliót.</p>
      <p>Kitért arra is, hogy az Európai Tanács októberi vitája azt is felszínre hozta, hogy</p>
      <blockquote>vannak olyan uniós tagállamok, amelyekben komoly kételyek vannak nemcsak a két tagjelölt országgal szemben, hanem a önmagában a bővítés politikájával, illetve a bővítési folyamattal szemben is.</blockquote>
      <p>Meggyőződése szerint bővítés nélkül Európa szegényebb lesz, nem használja ki azokat a politikai és gazdasági lehetőségeket, amelyeket közvetlen környezet kínál. „Sőt önmaga járulhat ahhoz hozzá, hogy destabilizálódik saját közvetlen környezete” – tette hozzá.</p>
      <blockquote>„Tehát, mindenképpen szükség van a nyugat-balkáni országok csatlakozási folyamatának a dinamizálására”</blockquote>
      <p>– mondta Várhelyi Olivér. Hozzátette:</p>
      <blockquote>az lesz a feladata, hogy megerősítse ezt a folyamatot és megpróbálja egy olyan felzárkózási folyamattá teljesíteni, amely révén ezek az országok gyorsított gazdasági felzárkózással „a mindennapok Európájához sokkal közelebb kerülnek”.</blockquote>
      <p>Szólt arról is, sokszor éri kritika ezeket az országokat azért, hogy külső befolyásnak túlzottan kitettek, ugyanakkor az a helyzet, hogy amíg Európa nem tesz többet erőteljesebb jelenlétéért ezekben az államokban, addig ez a helyzet nem változik meg. Példaként említette azt, ha a nyugat-balkáni országok részt vennének közlekedési infrastruktúra európai fejlesztési rendszerében, akkor számtalan ilyen befolyásolási kísérlettel is le lehetne számolni, hiszen közép- és hosszútávon hiteles és kiszámítható fejlesztési politikát lehetne közösen végezni.</p>
      <blockquote>Várhelyi Olivér a szomszédságpolitikai területét érintve, a keleti partnerségről szólva arról beszélt, hogy kölcsönös érdek, hogy ez a régió gazdaságilag és politikailag közelebb kerüljön hozzánk.</blockquote>
      <p>„Ukrajna, Georgia, és Moldávia esetében a társulási megállapodás keretében még rengeteg kiaknázatlan lehetőség van” – mondta.</p>
      <p>Kiemelte: Ukrajna stabilitása és biztonsága első számú európai érdek, és mint ilyen mindenben védelmezi majd. „Az EU-nak ki kell tartania Ukrajna mellett” – szögezte le Várhelyi Olivér.</p>
      <p>A déli partnerségről szólva elmondta, hogy szerinte a területen egy új megközelítésre van szükség. Példaként említette Marokkó ügyét, ahol a kormányzat kész egyre több területen együttműködni az unióval, beleértve a migráció területét. „Ez a példa a régió többi országával is vállalható és végrehajtható” – mondta a biztosjelölt.</p>
      <p>Várhelyi Olivér hangsúlyozta: mindvégig az volt a célja munkájában, hogy hozzátegyen Európához, erősítse az európai együttműködést. „Minden erőfeszítésemmel ezen voltam, ezen is leszek” – tette hozzá.</p>
      <p>Bana Tibor (Jobbik) bizottsági alelnök a török jogállamiságra vonatkozó kérdésére válaszolva Várhelyi Olivér elmondta, Törökország az Európai Uniós stratégiai partnere, ugyanakkor a csatlakozási tárgyalások holtpontra jutott, és ennek egyik oka az a „visszafejlődés”, amit a török jogállamiság esetében lehet tapasztalni. „A csatlakozási folyamat nem is tud tovább haladni, amíg nincsen változás a török jogállamiság helyzetében” – hangsúlyozta.</p>
      <p>Mint mondta, biztosként azért kell majd dolgoznia, hogy a török jogállamiság helyzetét javítása, megpróbálja a török hatóságokat meggyőzni, térjenek vissza azokhoz a korábbi sztenderdekhez, amelyeket a csatlakozási tárgyalások során késznek mutatkoztak elfogadni.</p>
      <blockquote>A szerb csatlakozás és a kisebbségek ügye kapcsán feltett kérdésre válaszolva Várhelyi Olivér kiemelte: a kisebbségek védelme európai alapvető érték, és ezt köteles biztosként védelmezni.</blockquote>
      <p>Arra a kérdésre, hogy magyarként mi a hozzáadott értéke ebben a portfólióban, azt válaszolta: például egy spanyol politikussal szemben magyarként nyilván sokkal jobban érti azokat a történelmi, etnikai és politikai összefüggéseket, amelyek a nyugat-balkáni régiót jellemzik. Ugyanez a helyzet a keleti partnerség országaival kapcsolatban is, ugyanakkor számára nagy kihívást jelent majd a déli partnerség országaival gyorsan felvenni a kapcsolatot.</p>
      <p>Hörcsik Richárd (Fidesz) bizottsági elnök Várhelyi Olivért méltatva azt mondta:</p>
      <blockquote>„ritka kincs az olyan szakpolitikus, akiben megvan a képesség, hogy ugyanolyan megértéssel, empátiával forduljon a tagállami és az uniós szempontok felé”.</blockquote>
      <p>Nagyon jelentős diplomáciai sikerként értékelte, hogy a magyar biztosjelölt „az egyik legfontosabb portfóliót kapta meg”.</p>
      <p>Közölte, a meghallgatáson a jelölt alkalmasságáról nem szavaznak, hiszen az Országgyűlés és az Európai Bizottság között közjogi kapcsolat nem létesül. A meghallgatás célja az Európai Bizottsággal való „széles értelemben vett politikai párbeszéd elősegítése”.</p>
      <p>Bana Tibor szerint érdekes helyzet, hogy Várhelyi Olivérnek biztosként majd jogállamisági kérdésekben kell véleményt nyilvánítania egyes tagjelölt országok tekintetében, miközben Magyarországgal szemben éppen zajlik a hetes cikkely szerinti eljárás.</p>
      <blockquote>Tessely Zoltán (Fidesz) bizottsági alelnök furcsának nevezte, hogy az ellenzék balliberális oldaláról egyetlen képviselő sem jött el a meghallgatásra.</blockquote>
      <p>Szájer József európai parlamenti képviselő azt mondta, hogy új lehetőség nyílik meg az új Európai Bizottság felállásával, és hallatlan politikai sikernek nevezte, hogy egy ilyen fontos portfóliót kaphatott Magyarország.</p>
    </article>
  </body>
</html>