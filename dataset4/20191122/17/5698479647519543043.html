<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/22/us-has-sanctioned-iranian-minister-of-communications-azari-jahromi-over-internet-blackout"/>
    <meta property="og:site_name" content="euronews"/>
    <meta property="article:published_time" content="2019-11-22T17:02:25+00:00"/>
    <meta property="og:title" content="اعتراضات ایران؛ آمریکا آذری جهرمی وزیر ارتباطات را تحریم کرد"/>
    <meta property="og:description" content="وزارت خزانه‌داری آمریکا محمدجواد آذری جهرمی، وزیر ارتباطات ایران را به دلیل نقش داشتن در قطع اینترنت تحریم کرد."/>
  </head>
  <body>
    <article>
      <h1>اعتراضات ایران؛ آمریکا آذری جهرمی وزیر ارتباطات را تحریم کرد</h1>
      <address><time datetime="2019-11-22T17:02:25+00:00">22 Nov 2019, 17:02</time> by <a rel="author">Euronews </a></address>
      <p>وزارت خزانه‌داری آمریکا روز جمعه یکم آذر (۲۲ نوامبر) نام محمدجواد آذری جهرمی، وزیر ارتباطات و فناوری اطلاعات ایران را به دلیل نقش داشتن در «سانسور گسترده اینترنت» به سیاهه تحریمی‌های کاخ سفید اضافه کرد.</p>
      <p>آمریکا روز پنج‌شنبه اعلام کرده بود که عوامل سرکوب اعتراض‌های اخیر و محدودیت دسترسی به اینترنت را در ایران تحریم می‌کند.</p>
      <p>محمدجواد آذری جهرمی، وزیر جوان کابینه حسن روحانی تا پیش از قطع اینترنت در شبکه‌های اجتماعی حضور فعالی داشت، اما از همان زمان آغاز ناآرامی‌ها در ایران دیگر در فضای مجازی دیده نشد. در این مدت از قول او نقل شد که خودش هم به اینترنت دسترسی ندارد.</p>
      <p>در بیانیه وزارت خزانه‌داری آمریکا در توصیف فعالیت این وزیر ایرانی آمده است: «محمدجواد آذری جهرمی یکی از بازیگران کلیدی در کارزار سانسور و نظارت رژیم [ایران] است که در جریان اعتراض‌های ضد حکومتی شدت یافته است.»</p>
      <p>روز شنبه گذشته، یعنی تنها یک روز پس از آغاز ناآرامی‌هایی که با انگیزه مخالفت با افزایش قیمت بنزین در ایران آغاز شد، دولت ایران اینترنت را به طور کامل قطع کرد. به این ترتیب در طول روزهای خاموشی اینترنت، ارتباط از داخل ایران با جهان به کلی قطع شد و اخبار دقیق و درستی از شمار قربانیان سرکوب‌های گسترده به رسانه‌ها نرسید.</p>
      <p>برقراری مجدد اینترنت در ایران از روز پنج‌شنبه ۳۰ آبان آغاز شد اما تا این زمان اینترنت به صورت بسیار کند و قطره‌چکانی در حال وصل مجدد است. بسته‌های اینترنتی گوشی‌های همراه در ایران هنوز راه نیفتاده و دسترسی رایانه‌ای به اینترنت بسیار محدود و کند است.</p>
    </article>
  </body>
</html>