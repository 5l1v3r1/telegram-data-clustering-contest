<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/politica/ora-2000-dancila-transmite-mesaj-popor-iohannis-refuzat-ultima-invitatie-psd-dezbatere-1_5dd81f445163ec42714bf164/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T17:51:25+00:00"/>
    <meta property="og:title" content="VIDEO Viorica Dăncilă a venit cu trei daruri pentru Iohannis. Mesaj „din suflet“ pentru popor citit de pe foaie"/>
    <meta property="og:description" content="Candidatul PSD la alegerile prezidenţiale, Viorica Dăncilă, a organizat la Parlament  o dezbatere cu Klaus Iohannis, însă, în lipsa preşedintelui, i-a lăsat trei cadouri: Biblia, Constituţia şi un tricolor. În ultima zi de campanie electorală, Viorica Dăncilă a transmis „un mesaj din suflet“ poporului român, pe care l-a citit de pe foaie."/>
  </head>
  <body>
    <article>
      <h1>VIDEO Viorica Dăncilă a venit cu trei daruri pentru Iohannis. Mesaj „din suflet“ pentru popor citit de pe foaie</h1>
      <address><time datetime="2019-11-22T17:51:25+00:00">22 Nov 2019, 17:51</time> by <a rel="author">Sebastian Zachmann</a></address>
      <h4>Candidatul PSD la alegerile prezidenţiale, Viorica Dăncilă, a organizat la Parlament  o dezbatere cu Klaus Iohannis, însă, în lipsa preşedintelui, i-a lăsat trei cadouri: Biblia, Constituţia şi un tricolor. În ultima zi de campanie electorală, Viorica Dăncilă a transmis „un mesaj din suflet“ poporului român, pe care l-a citit de pe foaie.</h4>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FAdevarul%2Fvideos%2F825272334598664%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Viorica Dăncilă a pregătit un pupitru pentru Iohannis. Preşedintele nu a mers la dezbaterea PSD. În replică, Viorica Dăncilă i-a lăsat pe pupitru trei daruri: Biblia, Constituţia şi un tricolor. Candidatul PSD a afirmat că un preşedinte trebuie să aibă tricolorul în inimă, Constituţia României este ”legea fundamentală pe care trebuie să o respectăm toţi şi pe care Iohannis a călcat-o în picioare”, iar Biblia, ”pentru că un om care crede în Dumnezeu este un om bun”.</p>
      <p>Apoi, Dăncilă le-a transmis românilor un ”mesaj din suflet” prin care le-a cerut să-i acorde încrederea:</p>
      <p>”Pentru cei nehotărâţi, care ştiu că sunt foarte mulţi:</p>
      <p>Dragi români, vă cer încrederea şi votul pentru un mandat de muncă, zi de zi, oră cu oră. Am arătat că nu îmi este frică de muncă şi că nu fug de responsabilităţi.</p>
      <p>Este pentru tinerii cărora le cer să îmi dea o şansă şi să vină alături, să construim un viitor mai bun pentru România şi pentru români.</p>
      <p>Pentru medici şi profesori pe care îi respect pentru munca lor şi promit că le voi rămâne aproape şi îi voi sprijini în calitate de preşedinte, voi sprijini reforma pentru aceste două domenii de importanţă majoră pentru România: Educaţia şi Sănătatea.</p>
      <p>Pentru pensionari, care ştiu cât respect le port, că sunt un om care le înţelege nevoile şi drepturile şi care a susţinut întotdeauna creşterea pensiilor pentru un trai decent.</p>
      <p>Pentru femei şi pentru mame de care am fost întotdeauna alături şi pentru care voi lupta necondiţionat, pentru că sunt de-a lor şi le înţeleg, ştiu ce înseamnă să fii femeie.</p>
      <p>Pentru antreprenorii români în care cred şi pe care îi voi sprijini să devină unul dintre principalele motoare ale ţării şi să ajungă pe pieţele internaţionale.</p>
      <p>Pentru românii din diaspora şi pentru familiile lor de acasă: vreau să le spun că nu este suficient să le spunem «veniţi acasă» trebuie să dăm dovadă de responsabilitate şi să luăm măsuri pentru a le crea condiţii asemănătoare cu ţările în care au plecat. Trebuie să ştie că cei care ocupă funcţii de conducere în statul român iau măsuri bune pentru familiile lor, pentru comunităţile din România. Trebuie să ştie că cei care au aceste pârghii iau măsuri pentru salarii mai bune, pentru pensii mai bune pentru părinţii şi bunicii lor, pentru dezvoltarea României. Ccred că toate aceste lucruri sunt importante pentru ei. Ei nu sunt nişte cifre, nu sunt cei 4 milioane de români care au plecat, sunt cei 4 milioane de români pentru care trebuie să facem ceva ca ei să se întoarcă acasă.</p>
      <p>Dragi români, alegeţi să îi judecaţi pe cei care vin şi vă cer votul în funcţie de ceea ce au făcut pentru voi în aceşti ani şi cât respect v-au arătat. Uitaţi uitaţi-vă cât au muncit, cât v-au ascultat, cât au evoluat în timp aceşti candidaţi. Eu nu am aroganţa să vă promit că voi fi un preşedinte ideal, dar pot să vă promit -  şi faptele sunt de partea mea  - că voi munci mai mult decât au făcut-o toţi preşedinţii ultimilor 30 de ani în România.</p>
      <p>Dragi români, eu cred în trei lucruri: cred în familie şi voi lupta pentru această ţară ca pentru familia şi copilul meu. Ccred în Dumnezeu nu îmi e,ste frică decât de Dumnezeu şi de faptul  că aş putea să îi dezamăgesc pe români, dar nu îi voi dezamăgi. De aceea, astăzi nu mă ascund şi nu fug. Pot merge în orice colţ al ţării să mă uit în ochii românilor, pentru că nu am luat niciodată o decizie împotriva lor. Şi cred în poporul român şi în ţara noastră, pentru că eu am tricolorul în suflet, sunt un bun român şi îmi iubesc ţara.</p>
      <p>Vreau să vă mulţumesc tuturor celor care mi-aţi fost alături în această campanie, preşedinţii de organizaţii, colegele şi colegii mei, primari, militanţi şi simpatizanţi ai Partidului Social Democrat. Vreau să mulţumesc tuturor românilor care au votat în primul tur, dar şi celor care de data aceasta vor alege cu inima pentru ţara lor.</p>
      <p>Mulţumesc zecilor de mii de români care mi-au trimis mesaje de susţinere, miilor de oameni pe care i-am întâlnit în deplasările făcute în acestă lună în toată ţara. Mulţumesc încă o dată membrilor, simpatizanţilor PSD pentru munca şi încrederea lor.</p>
      <p>Dragi români, duminica aceasta puterea este în mâinile voastre: Mergeţi şi votaţi cu inima!”</p>
      <hr/>
    </article>
  </body>
</html>