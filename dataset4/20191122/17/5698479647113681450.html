<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/22/protege-of-germany-merkel-annegret-kramp-karrenbauer-tells-her-party-back-me-or-sack"/>
    <meta property="og:site_name" content="euronews"/>
    <meta property="article:published_time" content="2019-11-22T17:24:37+00:00"/>
    <meta property="og:title" content="جانشین آتی آنگلا مرکل خطاب به هم‌حزبی‌ها: یا حمایتم کنید یا برکنار"/>
    <meta property="og:description" content="آنگرت کرمپ‌کارنباور، جانشین آینده آنگلا مرکل در مقام صدر اعظمی آلمان، روز جمعه در کنگره حزب دموکرات مسیحی آلمان از اعضای این حزب خواست یا از او پشتیبانی کنند یا او را از این مقامی که در انتظار اوست برکنار کنند."/>
  </head>
  <body>
    <article>
      <h1>جانشین آتی آنگلا مرکل خطاب به هم‌حزبی‌ها: یا حمایتم کنید یا برکنار</h1>
      <address><time datetime="2019-11-22T17:24:37+00:00">22 Nov 2019, 17:24</time> by <a rel="author">یورونیوز فارسی </a></address>
      <p>آنگرت کرمپ‌کارنباور، جانشین آینده آنگلا مرکل در مقام صدر اعظمی آلمان، روز جمعه در کنگره حزب دموکرات مسیحی آلمان از اعضای این حزب خواست یا از او پشتیبانی کنند یا او را از این مقامی که در انتظار اوست، برکنار کنند.</p>
      <p>خانم کرمپ‌کارنباور از زمان انتخاب رسمی‌اش به مقام جانشینی آنگلا مرکل در ماه دسامبر گذشته تا به حال مرتکب چندین اشتباه (یا گاف) شده که محبوبیتش را خدشه دار ساخته و به سوالاتی پیرامون کفایت او برای رهبری آلمان بعد از پایان دوره خانم مرکل دامن زده است.</p>
      <p>وی در این نشست خطاب به اعضای حزب خود گفت: «اگر فکر می کنید تصویر آلمانی که من در ذهن دارم همان تصویر شما نیست، اگر فکر می کنید راهی را که در پیش خواهم گرفت آن راهی نیست که شما فکر می کنید درست است، همین امروز حرفش را بزنید و همین حالا تمامش کنید.»</p>
      <p>نمایندگان حزب که از قمار آنگرت کرمپ‌کارنباور بر سر سرنوشت سیاسی‌اش جا خورده‌اند، در پایان این اظهارات وی را به مدت ۷ دقیقه ممتد تشویق کردند.</p>
      <p>خانم کرمپ‌کارنباور که گاهی وی را آکاکا می‌نامند، سیاستمدار ۵۷ ساله آلمانی و از متحدان وفادار آنگلا مرکل و دبیرکل حزب اتحادیه دموکرات مسیحی است. شعار اصلی وی بازگرداندن رای‌دهندگان به سمت این حزب است. حزب اتحادیه دموکرات مسیحی در انتخابات سال گذشته توانست تنها ۳۲.۹ درصد آراء را کسب کند که بدترین نتیجه از سال ۱۹۴۹ میلادی تا به این سو است.</p>
      <p>صدراعظم کنونی آلمان روز ۲۹ اکتبر (۷ آبانماه) سال گذشته اعلام کرد که قصد دارد در پایان دوره در سال ۲۰۲۱ از سمت خود کناره‌گیری کند. آنگلا مرکل از سال ۲۰۰۵ قدرت را در این کشور در دست دارد.</p>
      <p>حزب محافظه‌کار اتحادیه دموکرات مسیحی آلمان (CDU) در یک انتخابات درون حزبی در ۸ دسامبر (۱۷ آذرماه) سال گذشته آنگرت کرمپ‌کارنباور را به سمت جانشینی خانم مرکل برگزید.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2018/12/06/tension-mounted-in-germany-conservative-party-on-course-to-substitute-angela-merkel">اختلاف در آلمان بر سر جانشینی مرکل در حزب دموکرات مسیحی بالا گرفت</a>
        </li>
        <li>
          <a href="https://farsi.euronews.com/2018/11/30/merz-kramp-karrenbauer-and-spahn-were-introduced-as-christian-democratic-union-candidates">نامزدهای جانشینی آنگلا مرکل معرفی شدند</a>
        </li>
        <li>
          <a href="https://farsi.euronews.com/2018/12/07/germany-cdu-elect-annegret-kramp-karrenbauer-to-succeed-angela-merkel-as-party-leader">کرامپ کارنباوئر جانشین مرکل به عنوان رهبر حزب دموکرات مسیحی آلمان شد</a>
        </li>
      </ul>
    </article>
  </body>
</html>