<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/eljaras-indult-a-visontai-gazkepzodes-ugyeben-1886715/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T17:32:00+00:00"/>
    <meta property="og:title" content="Eljárás indult a visontai gázképződés ügyében"/>
    <meta property="og:description" content="Környezetkárosítás miatt indult rendőrségi eljárás a Mátrai Erőmű visontai telephelyén kialakult gázképződés ügyében."/>
  </head>
  <body>
    <article>
      <h1>Eljárás indult a visontai gázképződés ügyében</h1>
      <address><time datetime="2019-11-22T17:32:00+00:00">22 Nov 2019, 17:32</time> by <a rel="author">MTI / VG</a></address>
      <h4>Környezetkárosítás miatt indult rendőrségi eljárás a Mátrai Erőmű Zrt. visontai telephelyén kialakult gázképződés ügyében – jelentette be a Heves megyei rendőrfőkapitány pénteken Markazon.</h4>
      <p>Czinege László a cég és az érintett hatóságok által a térség településvezetői számára szervezett tájékoztatón elmondta: az ügyről megjelent sajtóinformációkra alapozva szerdán és csütörtökön két hasonló tartalmú, környezetkárosítás miatt tett feljelentés érkezett a rendőrségre. Jelezte: az elfogultság látszatát is elkerülendő, kérelmére a vizsgálatot a Borsod-Abaúj-Zemplén Megyei Rendőr-főkapitányság folytatja le.</p>
      <p>Az eseményen Hampó Norbert, az erőmű biztonsági vezetője hangsúlyozta: a térségben élők, valamint a társaság és a környező ipari park dolgozóinak biztonsága nincs veszélyben. Szakértők bevonásával jelenleg is vizsgálják a gázképződés kialakulásának okait, és tart a probléma felszámolása – tette hozzá.</p>
      <figure>
        <img src="https://www.vg.hu/wp-content/uploads/2019/01/felsoMOR.jpg"/>
        <figcaption>Illusztráció – Fotó: VG / Móricz-Sabján Simon</figcaption>
      </figure>
      <h3>Erőteljes szagokra lettek figyelmesek Visonta környékén</h3>
      <p>A Mátrai Erőmű környezetében lévő településeken riadalmat okozott az a hír, hogy az erőmű visontai telephelyén kedden <a href="https://www.vg.hu/kozelet/kozeleti-hirek/eroteljes-szagokra-lettek-figyelmesek-visonta-kornyeken-1872186/">erőteljes szagú bomlástermékeket észleltek</a>. Az erőmű megtette a szükséges óvintézkedéseket a dolgozók körében, és haladéktalanul felvette a kapcsolatot a hatóságokkal – közölte korábban a Mátrai Erőmű Zrt.</p>
      <table bordered="">
        <tr>
          <td><b>Az erőmű eladásáról tárgyal az Opus és az MVM<br/></b>A Mátrai Erőmű Zrt. 72,66 százalékos közvetett tulajdoni hányadát <a href="https://www.vg.hu/penzugy/tozsde/a-matrai-eromu-eladasarol-targyal-az-opus-es-az-mvm-1880364/">a Magyar Villamos Műveknek adhatja el</a> az Opus Global és a Status Energy Magántőkealap.</td>
        </tr>
      </table>
    </article>
  </body>
</html>