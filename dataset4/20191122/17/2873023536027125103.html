<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220103"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T17:00:37+00:00"/>
    <meta property="og:title" content="«Όχι» στις διαφορετικές πλειοψηφίες για την ψήφο των αποδήμων από ΣΥΡΙΖΑ-ΚΙΝ.ΑΛΛ."/>
    <meta property="og:description" content="Ίδια πλειοψηφία στους νόμους που θα ρυθμίσουν τα επιμέρους ζητήματα της ψήφου των αποδήμων ζητούν ο ΣΥΡΙΖΑ και το Κίνημα Αλλαγής, που εξέφρασαν τη διαφωνία τους με την πρόταση της Νέας Δημοκρατίας να προβλεφθούν διαφορετικές πλειοψηφίες, στο άρθρο 54 παρ.4, του Συντάγματος."/>
  </head>
  <body>
    <article>
      <h1>«Όχι» στις διαφορετικές πλειοψηφίες για την ψήφο των αποδήμων από ΣΥΡΙΖΑ-ΚΙΝ.ΑΛΛ.</h1>
      <address><time datetime="2019-11-22T17:00:37+00:00">22 Nov 2019, 17:00</time> by <a rel="author">efsyn.gr</a></address>
      <p>Ίδια πλειοψηφία στους νόμους που θα ρυθμίσουν τα επιμέρους ζητήματα της ψήφου των αποδήμων ζητούν ο ΣΥΡΙΖΑ και το Κίνημα Αλλαγής, που εξέφρασαν τη διαφωνία τους με <u><a href="https://www.efsyn.gr/politiki/boyli/219979_oloklironetai-i-syzitisi-epi-ton-anatheoriteon-arthron-live">την πρόταση της Νέας Δημοκρατίας </a></u>να προβλεφθούν διαφορετικές πλειοψηφίες, στο άρθρο 54 παρ.4, του Συντάγματος.</p>
      <p>Ο εισηγητής του ΣΥΡΙΖΑ για τη συνταγματική αναθεώρηση, Γιώργος Κατρούγκαλος, σχολιάζοντας την πρόταση της Νέας Δημοκρατίας για την οριστική διατύπωση του άρθρου 54 παρ.4 αναφορικά με τους νόμους που θα ρυθμίσουν τα επιμέρους ζητήματα της ψήφου των αποδήμων, τόνισε:</p>
      <p>«Το Σύνταγμα θέλει, για να ρυθμίζεται η ψήφος των αποδήμων, 200 ψήφους. Λέμε λοιπόν ότι αυτό πρέπει να τηρηθεί και για όλα τα θέματα που αφορούν στην ψήφο των αποδήμων».</p>
      <p>Όπως σημείωσε, ο ΣΥΡΙΖΑ έχει ζητήσει αυτοτελές δικαίωμα εκλέγεσθαι για τους απόδημους.</p>
      <p>Επίσης, ο Γιώργος Κατρούγκαλος επισήμανε όμως ότι εξακολουθούν να υπάρχουν δύο θέματα τα οποία είχε θέσει ο ΣΥΡΙΖΑ και τα οποία δεν έχουν ρυθμιστεί.</p>
      <p>«Θέλουμε να μην είναι στη διακριτική ευχέρεια του κοινού νομοθέτη, να αναγνωρίσει δικαίωμα του εκλέγεσθαι στους αποδήμους αλλά αυτό να είναι ουσιώδες στοιχείο της ρύθμισης και στο Σύνταγμα και ως νόμου».</p>
      <p>Από την πλευρά του, εκ μέρους του ΚΙΝ.ΑΛΛ. ο Ανδρέας Λοβέρδος ανέφερε:</p>
      <p>«Το Κίνημα Αλλαγής διαφωνεί να προβλέπονται τριών ειδών πλειοψηφίες για τα ζητήματα της ψήφου των αποδήμων, ιδίως για τη σχετική πλειοψηφία που απαιτείται στην ψήφιση του νόμου, ο οποίος θα ορίζει σε ποια Περιφέρεια θα προσμετράται η ψήφος τους».</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/boyli/215231_eyreia-synainesi-gia-boyleytiki-asylia-kai-eythyni-ypoyrgon"/>
        <a href="https://www.efsyn.gr/politiki/boyli/219979_oloklironetai-i-syzitisi-epi-ton-anatheoriteon-arthron-live"/>
        <a href="https://www.efsyn.gr/politiki/boyli/219740_otan-sygkroyontai-dyo-kosmoi"/>
        <a href="https://www.efsyn.gr/politiki/boyli/219451_diathesi-gia-synainesi-alla-kai-ekaterothen-boles"/>
        <a href="https://www.efsyn.gr/politiki/boyli/219363_proti-praxi-gia-tin-anatheorisi-toy-syntagmatos-live"/>
        <a href="https://www.efsyn.gr/politiki/boyli/219161_diarkeis-palinodies-froyzi-stin-proanakritiki"/>
      </related>
    </article>
  </body>
</html>