<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Ministr-Petricek-Boj-za-udrzitelnou-planetu-je-bojem-nas-vsech-za-lidstvo-604336"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T17:37:00+00:00"/>
    <meta property="og:title" content="Ministr Petříček: Boj za udržitelnou planetu je bojem nás všech za lidstvo"/>
    <meta property="og:description" content="Ministerstvo zahraničí hostilo poprvé v historii Večer dobrovolných závazků. Slavnostní akce byla 21. listopadu 2019 spojena s portálem Dobrovolné závazky, který spustilo v loňském roce Ministerstvo životního prostředí ČR."/>
  </head>
  <body>
    <article>
      <h1>Ministr Petříček: Boj za udržitelnou planetu je bojem nás všech za lidstvo</h1>
      <address>
        <time datetime="2019-11-22T17:37:00+00:00">22 Nov 2019, 17:37</time>
      </address>
      <p>
        <b>Ministerstvo zahraničí hostilo poprvé v historii Večer dobrovolných závazků. Slavnostní akce byla 21. listopadu 2019 spojena s portálem Dobrovolné závazky, který spustilo v loňském roce Ministerstvo životního prostředí ČR.</b>
      </p>
      <p>Platforma slouží k možnosti registrovat své závazky k naplňování Cílů udržitelného rozvoje. Využít ji mohou podnikatelé, neziskové organizace, veřejná správa, ale i jednotlivci. Na akci se sešlo na 80 těchto zástupců a čestným hostem byl renomovaný americký profesor a expert na udržitelný rozvoj Jeffrey Sachs.</p>
      <p>Cíle udržitelného rozvoje (SDGs) jsou součástí Agendy 2030, kterou přijaly členské státy OSN v r. 2015. Obsahuje celkem 17 cílů, jejichž naplnění OSN očekává do r. 2030. Mezi tyto cíle patří např. vymýcení extrémní chudoby, zajištění dostupnosti vzdělání a zdravotní péče, aktivity v oblasti změn klimatu, dostupnost pracovních příležitostí či dosažení rovného postavení obou pohlaví. Naplnění SDGs však musí být zajištěno především na úrovni jednotlivých států.</p>
      <p>„O udržitelném rozvoji mnozí z nás ve škole vůbec neslyšeli, a přesto se týká všech, a nejen nejmladší generace. I pro mě osobně tyto cíle představují obrovskou výzvu a závazek. Pokud nezmobilizujeme všechny dostupné síly a prostředky, pak budeme jen pasivními pozorovateli našeho postupného zániku,“ řekl na úvod večera ministr zahraničí Tomáš Petříček, který zároveň přestavil závazky Černínského paláce.</p>
      <p>Patří mezi ně mj. nákup hybridních automobilů a služebních elektrokol, vytvoření dobrovolného programu „zelených ambasád“, zřízení dobrovolného uhlíkového offsetového programu pro zaměstnance či například minimalizace používání plastů na společenských akcích ministerstva. „Nejde přeci o to, kdo kope za kterou firmu či instituci. Boj za udržitelnou planetu je bojem nás všech za lidstvo a jeho další generace,“ dodal také Petříček.</p>
      <p>Akci pořádalo MZV ve spolupráci s Ministerstvem životního prostředí. „Soukromé podnikání se stává tím pravým motorem pokroku, ve chvíli, kdy si uvědomuje, že krátkodobé zisky by neměly převyšovat dlouhodobá rizika. A to se týká i dopadů na životní prostředí. Proto jsem rád, že jsme dnešní večer věnovali byznysu, který dokáže udržitelný rozvoj nejen vytvářet, ale také předávat dál. To jsme si jako Ministerstvo životního prostředí vyzkoušeli i v rámci našich dobrovolných kampaní zaměřených na omezení jednorázových odpadů Dost bylo plastu nebo na návrat zeleně do našich měst Sázíme budoucnost“, říká Vladislav Smrž, náměstek pro řízení sekce politiky a mezinárodních vztahů.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Ministr-Petricek-Od-roku-2014-jsme-zvysili-vydaje-na-obranu-o-60-procent-604153"/>
        <a href="https://www.parlamentnilisty.cz/politika/politici-volicum/Ministr-Petricek-Pomahame-s-pristupem-k-pitne-vode-i-se-vzdelavanim-603301"/>
        <a href="https://www.parlamentnilisty.cz/politika/politici-volicum/Ministr-Petricek-CSSD-je-proti-rozsireni-tezby-hnedeho-uhli-v-Polsku-603112"/>
        <a href="https://www.parlamentnilisty.cz/arena/monitor/Petricek-Pad-berlinske-zdi-je-meznikem-na-ceste-k-nasi-svobode-602807"/>
      </related>
    </article>
  </body>
</html>