<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/Arturo-Valls-demanda-Rocio-Monasterio-irregularitats-loft-madrid-aruitecta-local-habitatge_0_2348765239.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T17:13:27+00:00"/>
    <meta property="og:title" content="Arturo Valls demanda Rocío Monasterio per irregularitats comeses quan feia d'arquitecta"/>
    <meta property="og:description" content="La demanda de Valls se suma a vuit més que s'han presentat contra la líder de Vox"/>
  </head>
  <body>
    <article>
      <h1>Arturo Valls demanda Rocío Monasterio per irregularitats comeses quan feia d'arquitecta</h1>
      <h2>La demanda de Valls se suma a vuit més que s'han presentat contra la líder de Vox</h2>
      <address>
        <time datetime="2019-11-22T17:13:27+00:00">22 Nov 2019, 17:13</time>
      </address>
      <p>Rocío Monasterio i el seu marit, Iván Espinosa dels Monteros, ja acumulen nou demandes per irregularitats urbanístiques comeses des del seu estudi d'arquitectura. L'última l'hi ha interposat el presentador valencià Arturo Valls, tal com confirma el diari <i>El País</i>. El conductor del concurs d'Antena 3 <i>¡Ahora caigo!</i>, segons la versió dels seus advocats al diari esmentat,<i> </i>va contractar els serveis de la líder de Vox a la Comunitat de Madrid l'any 2005 per convertir un local en un habitatge, cosa que ella li hauria assegurat que faria per contracte però que no va acabar passant. Segons la informació que es coneix a hores d'ara, la líder ultradretana espanyola, a més, hauria fet les obres del local sense tenir llicència.</p>
      <p>L'actor volia transformar un local comercial del carrer Rodas número 3, al barri madrileny de Lavapiés, en un habitatge, i ella li hauria explicat que el canvi d'ús era possible. L'expedient municipal al qual han tingut accés diversos mitjans assegura que el 3 de juny d'aquell any Monasterio va sol·licitar la llicència per a obres de conservació, però aquella petició es va arxivar 3 anys després per "no haver aportat en el termini concedit la documentació preceptiva".</p>
      <figure>
        <a href="https://www.ara.cat/2019/11/22/gent/Arturo-Valls-Rocio-Monasterio-irregularitats_2348775300_67573335_594x597.png">
          <img src="https://www.ara.cat/2019/11/22/gent/Arturo-Valls-Rocio-Monasterio-irregularitats_2348775300_67573335_594x597.png"/>
        </a>
        <figcaption>Arturo Valls, el novè en demandar Rocío Monasterio per irregularitats com a arquitecta / INSTAGRAM</figcaption>
      </figure>
      <p>Un cop fetes les obres, l'actual diputada del Parlament de la Comunitat de Madrid va demanar la llicència pertinent per al canvi d'ús de local comercial a habitatge, però tot seguit es va desentendre del procés. A continuació, la petició va ser desestimada i l'immoble continua apareixent oficialment al registre com un "local comercial-botiga".</p>
      <p>Després que transcendís aquest conflicte entre Valls i Monasterio, les obres iniciades al loft de Lavapiés han desaparegut de la web de RMA, el despatx de la líder de Vox, que fins ara les mostrava afegint que havia aconseguit el canvi d'ús de l'espai.</p>
      <figure>
        <iframe data-src="https://twitter.com/monasterioR/status/1197797969627627521?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Avui, quan s'ha sabut aquesta informació, Monasterio no ha guardat silenci ni tampoc s'ha explicat. La seva resposta ha estat un atac a Valls a través de Twitter. A la xarxa ha definit Valls com un "progre que envia el seu mànager a comprar un local comercial a nom d'una societat, s'estalvia l'ITP, recupera l'IVA, es desgrava el cost de l'obra i lloga el local a tercers durant anys, però resulta que volia un habitatge... i 15 anys més tard, <i>¡Ahora caigo!</i>".</p>
    </article>
  </body>
</html>