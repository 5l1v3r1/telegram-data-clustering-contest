<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/var-tortenetenek-legnagyobb-helyreallitasi-munkai-zajlanak-krasznahorkan"/>
    <meta property="og:site_name" content="Paraméter"/>
    <meta property="article:published_time" content="2019-11-22T17:34:00+00:00"/>
    <meta property="og:title" content="A vár történetének legnagyobb helyreállítási munkái zajlanak Krasznahorkán"/>
    <meta property="og:description" content="A krasznahorkai várban zajló felújítás a legátfogóbb és a legnagyobb a vár történetében, nemcsak a 2012-es tűzvész okozta károk helyreállításáról van szó, hanem a korábbi, nem megfelelő beavatkozások következményeinek elhárításáról is, tette közzé a Szlovák Nemzeti Múzeum (SNM), melynek igazgatása alá tartozik a vár."/>
  </head>
  <body>
    <article>
      <h1>A vár történetének legnagyobb helyreállítási munkái zajlanak Krasznahorkán</h1>
      <h2>A krasznahorkai várban zajló felújítás a legátfogóbb és a legnagyobb a vár történetében, nemcsak a 2012-es tűzvész okozta károk helyreállításáról van szó, hanem a korábbi, nem megfelelő beavatkozások következményeinek elhárításáról is, tette közzé a Szlovák Nemzeti Múzeum (SNM), melynek igazgatása alá tartozik a vár.</h2>
      <address>
        <time datetime="2019-11-22T17:34:00+00:00">22 Nov 2019, 17:34</time>
      </address>
      <p>„Megértem, ha a külső szemlélő számára úgy tűnik, alig halad a munka, de az elmúlt másfél évben rengeteget haladtunk” - jelentette ki Branislav Pánis, a SNM vezérigazgatója.</p>
      <p>A munka részét képezi például a várfalak körül található törmelék eltávolítása is. „A 70-es években végzett helyreállítás során több helyen megbontották a várfalat és a nyílásokon keresztül szórták ki az építkezési törmeléket a várdombra” - tette közzé a SNM.</p>
      <p>A vár déli oldalán 500, az északin körülbelül 250 köbméternyi törmelék van. „Azért távolítjuk el, mert megtartja a nedvességet és az beszivárog a várfalakba is, emellett vissza akarjuk állítani az eredeti állapotot, amikor sokkal meredekebb sziklán magasodott a vár, még az 1968-ban készült felvételeken is így látható” - tette hozzá a múzeum.</p>
      <p>Emellett kicserélik a várfalak nem oda illő korábbi cementes fugázását, helyreállítják és kiszárítják a várfalakat, a párkányzatokat és a mellvédeket, kiszárítják a várkápolna falait és kitisztítják a felső várat.</p>
      <p>„Kibővítik a vár alatti parkolót, új vécéket és a turizmus kiszolgálására szolgáló helyiségeket építenek, közművesítik a területet, helyreállítják az oda vezető utat, mindezekből később is profitálni fog Krasznahorkaváralja” - tette hozzá Máté Tímea, a Betléri Múzeum igazgatója.</p>
      <p>A teljes felújításra körülbelül 35 millió eurót fordítanak az állami költségvetésből.</p>
      <p>Mint azt a szerdai nagyszabosi (Slavošovce) kihelyezett kormányülés után <a href="https://parameter.sk/elharultak-az-utolso-akadalyok-krasznahorka-varanak-ujjaepitese-elol">Peter Pellegrini (Smer-SD) kormányfő és Richard Raši (Smer-SD) beruházásokért és digitalizálásért felelős miniszterelnök-helyettes bejelentette</a>, elhárultak az utolsó bürokratikus akadályok is a vár újjáépítésének útjából, és jóváhagyták Krasznahokaváralja területrendezési tervének módosítását is.</p>
      <p>Ha nem történik semmilyen váratlan esemény, a SNM szerint az alsó és a középső várat 2021-ben vagy 2022-ben nyithatják meg a látogatók előtt, egy évvel ezután pedig a felső várat.</p>
      <p>TASR</p>
    </article>
  </body>
</html>