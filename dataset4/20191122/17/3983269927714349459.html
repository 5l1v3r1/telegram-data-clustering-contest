<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/rufian-lastra-vilalta-illa-i-un-ministre-socialista-la-mesa-negociadora-erc-psoe/noticia/2965404/"/>
    <meta property="og:site_name" content="CCMA"/>
    <meta property="article:published_time" content="2019-11-22T17:25:00+00:00"/>
    <meta property="og:title" content="ERC i el PSOE pacten una taula negociadora per la investidura amb sis noms"/>
    <meta property="og:description" content="Rufián, Lastra, Vilalta, Jové Illa i un ministre socialista, la taula negociadora per la investidura de Pedro Sánchez"/>
  </head>
  <body>
    <article>
      <h1>ERC i el PSOE pacten una taula negociadora per la investidura amb sis noms</h1>
      <h2>Rufián, Lastra, Vilalta, Jové Illa i un ministre socialista, la taula negociadora per la investidura de Pedro Sánchez</h2>
      <address><time datetime="2019-11-22T17:25:00+00:00">22 Nov 2019, 17:25</time> by <a rel="author">Redacció</a></address>
      <figure>
        <img src="https://statics.ccma.cat/multimedia/jpg/9/0/1574443503209.jpg"/>
        <figcaption>Adriana Lastra i Gabriel Rufián en una trobada a la seu del PSOE (EFE)</figcaption>
      </figure>
      <p>Esquerra Republicana i el PSOE ja han acordat com serà la comissió negociadora per explorar un possible suport a la investidura de Pedro Sánchez. Segons han indicat fonts d'Esquerra a Catalunya Ràdio, la portaveu socialista al Congrés, <b>Adriana Lastra</b>, i el dirigent republicà<b> Gabriel Rufián</b> es van reunir aquest dijous per segona vegada -i de manera molt discreta- al Congrés.</p>
      <p>Els dos dirigents van acordar que a la comissió negociadora s'hi sumin el <b>secretari d'Organització del PSC, Salvador Illa</b>, i una tercera persona de part dels socialistes que podria ser o el ministre<b> José Luis Ábalos</b> o la vicepresidenta en funcions, <b>Carmen Calvo</b>.</p>
      <p>Per part dels republicans, a més de Rufián, s'hi sumaran la secretària general adjunta del partit, <b>Marta Vilalta</b>, i el president del consell nacional del partit, <b>Josep Maria Jové</b>. Jové està investigat per l'organització de l'1 d'octubre.</p>
      <p>Durant el cap de setmana, PSOE i Unides Podem pregunten a la militància sobre el preacord de govern  i, dilluns, Esquerra ho fa sobre el sentit del vot a la investidura si no s'ha establert abans una mesa de diàleg. Un cop totes les formacions hagin fet les respectives consultes a la militància, aquesta comissió es posarà  a treballar. </p>
      <p>
        <b>El PSOE s'avé a una taula de diàleg</b>
      </p>
      <p>La vicepresidenta, Carmen Calvo, es mostrava favorable aquest dijous a una <a href="https://www.ccma.cat/324/el-psoe-save-a-una-taula-de-dialeg-amb-erc-per-investir-sanchez/noticia/2965162/">taula de diàleg amb els republicans</a> per arribar a un acord. El PSOE reconeix que é<b>s "oportú i legítim" un diàleg </b>amb les forces d'esquerra de cara a la investidura.</p>
      <blockquote>"No hi ha res que ens sembli més oportú i legítim després de tornar a convocar de nou les urnes el 10N que trobar un acord entre les forces d'equerra d'aquest país, entre els progressistes d'aquest país."</blockquote>
      <p>
        <b>Pendents de la consulta</b>
      </p>
      <p>Esquerra Republicana farà dilluns<a href="https://www.ccma.cat/324/erc-consultara-a-les-bases-el-vot-en-la-investidura-de-pedro-sanchez/noticia/2964818/"> una consulta a les bases</a> per posicionar-se respecte a la investidura de Pedro Sánchez. Militants crítics d'ERC, el col·lectiu Primer d'Octubre, s'ha organitzat per defensar el sí a la pregunta que farà la formació a les bases dilluns.<b> Un sí que significa dir no a Sánchez</b>.</p>
      <p>Aquest col·lectiu reclama a la cúpula d'ERC que si hi hagués un nou acord en què es contemplés la taula de negociació també s'hauria de sotmetre a votació. També treballen en les esmenes de la nova ponència política del partit, que té el<b> congrés el 21 de desembre</b>. Consideren poc ambiciós l'escenari d'exercir el dret a l'autodeterminació i volen donar més marge perquè la unilateralitat hi tingui cabuda.</p>
      <p> </p>
      <p>
        <b>El govern vol una taula de diàleg</b>
      </p>
      <p>El govern de la Generalitat també fa les seves demandes a Pedro Sánchez. Aquest divendres ha enviat a La Moncloa una carta en què demana una taula de diàleg en què es pugui parlar de la <b>llibertat dels presos i exiliats, del reconeixement de l'autodeterminació i del progrés social i econòmic</b>.</p>
      <figure>
        <iframe data-src="https://twitter.com/jcorbalan/status/1197919233218355206?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p> </p>
      <p> </p>
      <p> </p>
    </article>
  </body>
</html>