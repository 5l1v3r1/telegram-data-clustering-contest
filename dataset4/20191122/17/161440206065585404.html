<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/mondo/2019/11/22/stuprarono-una-donna-filmandosi-condanna-a-7-anni-e-mezzo-per-due-137-955829.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T17:01:52+00:00"/>
    <meta property="og:title" content="Stuprarono una donna filmandosi: condanna a 7 anni e mezzo per due italiani"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Gran Bretagna</h6>
      <h1>Stuprarono una donna filmandosi: condanna a 7 anni e mezzo per due italiani</h1>
      <h2>I due avevano sostenuto che si era trattato di un rapporto consensuale</h2>
      <address>
        <time datetime="2019-11-22T17:01:52+00:00">22 Nov 2019, 17:01</time>
      </address>
      <p>Ferdinando Orlando, di 25 anni, e Lorenzo Costanzo, di 26 anni, sono stati condannati entrambi a sette anni e mezzo di carcere per lo stupro di una ventitreenne in un nightclub di Soho, a Londra, avvenuto il 26 febbraio del 2017.</p>
      <p>A ottobre i due, che avevano sostenuto si fosse trattato di un rapporto consensuale, erano stati <a href="https://www.unionesarda.it/articolo/news/mondo/2019/10/16/londra-due-ragazzi-italiani-condannati-per-aver-stuprato-una-23en-137-941134.html">giudicati colpevoli </a>.</p>
      <p>Nel corso del processo è emerso che i due giovani italiani avevano incontrato la ragazza sulla pista da ballo del Toy Room ad Argyll Street, intorno alle due del mattino. Entrambi avevano iniziato a baciare la 23enne nonostante, come mostrato dalle telecamere di sicurezza, la giovane fosse visibilmente ubriaca.</p>
      <p>Due minuti dopo il primo incontro la violenza, in uno sgabuzzino del locale, da cui Orlando e Costanzo sono usciti sei minuti dopo, sistemando i vestiti della donna e accompagnandola a braccia alla toilette, dove è stata lasciata.</p>
      <p>Le immagini mostrarono anche i due giovani italiani intenti a correre giù per le scale del locale scambiandosi gesti di intesa, prima che uno mostrasse all'altro le immagini dello stupro riprese col telefono cellulare.</p>
      <p>La vittima è stata trovata nella toilette del locale un'ora dopo e accompagnata a casa da una coppia francese. Poi, la corsa in ospedale dove la giovane donna è stata operata per le lesioni riportate.</p>
      <p>I due italiani sono riusciti a sfuggire alla giustizia britannica per oltre un anno, facendo ritorno in Italia. Orlando è stato arrestato all'aeroporto londinese di Heathrow nel marzo dello scorso anno, dopo aver fatto ritorno nel Regno Unito per assistere ad una partita di calcio. Dopo l'arresto e le accuse a Orlando, Costanzo ha contattato la polizia britannica e concordato il suo rientro nel Regno Unito, dove è stato arrestato e accusato di stupro.</p>
      <p>(Unioneonline/v.l.)</p>
    </article>
  </body>
</html>