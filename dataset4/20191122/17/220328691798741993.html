<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/golemite-nadezhdi-za-tol-sistemata-407381.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T17:17:37+00:00"/>
    <meta property="og:title" content="Големите надежди за тол системата"/>
    <meta property="og:description" content="Тръгва през март, чакат над 750 млн. приходи догодина"/>
  </head>
  <body>
    <article>
      <h1>Големите надежди за тол системата</h1>
      <address><time datetime="2019-11-22T17:17:37+00:00">22 Nov 2019, 17:17</time> by <a rel="author">Владислав КОЛЕВ</a></address>
      <ul>
        <li>Превозвачите скептични, твърдят че от 18 филийки хляб 3 ще отиват за пътните такси</li>
        <li>Тръгва през март, чакат над 750 млн. приходи догодина</li>
      </ul>
      <p>След серия отлагания и много спорове, тол системата тръгва. Трябва да заработи през март следващата година.</p>
      <p>Обхватът - малко над 6 хиляди километра магистрали, първостепенни и част от второстепенните пътища. Така останалите 14 хиляди километра от републиканската мрежа все пак остават безплатни за тежкотоварните автомобили. Досега за тях те плащаха винетка.</p>
      <p>Системата се изгражда на принципа - който руши, ще плаща повече. От 4 до 7 стотинки - толкова ще плащат на километър камионите между три и половина и 12 тона. Конкретната цена ще зависи от степента, с която превозното средство замърсява околната среда.</p>
      <p>Така камион над 12 тона с екоклас Евро V, ще плаща за пътя София – Бургас около 70 лева,  при по-нисък екологичен клас – Евро IV, шофьорът ще даде на държавата 20 лева повече.  Ако водачите не плащат такси, има няколко варианти за санкции.</p>
      <p>Единият е да внесат т.нар. компенсаторна такса – от 150 до 750 лева на място при тол контрола. Тя се плаща само през ПОС терминал. Ако шофьорът откаже да я плати, за да продължи по пътя трябва да внесе т.нар. максимален тол – все едно е изминал разстоянието от ГКПП Кулата до ГКПП Дуранкулак – около 680 км. в платената тол мрежа за неговия камион.</p>
      <p>В този случай той има 14 дни да плати и компенсаторната такса, иначе ще му бъде издадено наказателно постановление и ще бъде глобен. Размерите на глобите са записани в Закона за движението по пътищата – 1 800 лв. за неплащане на тол и 2 500 лв., ако собственикът на камиона е излъгал за екокатегорията му, осите му или други данни.</p>
      <p>
        <b>Актовете ще се връчват на паркинги</b>
      </p>
      <p>"Проверката на бензиностанции в Европа е основна практика. На големите паркинги в Европа върви човек с компютър или таблет и проверява. Ние се опитваме полека да приучваме и нашите контролни органи да извършват и тази практика. Тъй като след 1 март това ще е един от основните ни механизми. С автоматичното правоприлагане ще имаме вече заснети нарушения на пътя. Ще можем да ги установяваме и връчваме актовете на паркинги. Става дума само за връчване на актове, а не за установяване на нарушения", обясниха от АПИ.</p>
      <p>"Все още нарушителите са голям процент. Те са около 10 %, за нас и в европейски план това е голям процент. Ние все още държим границата от 10 %. Това от своя страна води до събираемост на компенсаторни такси, която е изключително висока. Те преминават вече 7 млн. лв. Това са такси, събрани от тол контрола, през пос терминалите, които са в колите. Ще достигнем повече от 30 млн. приход от електронни винетки отколкото миналата година в резултат на по-доброто правоприлагане и електронния характер на системата", добавиха от агенцията.</p>
      <p>
        <b>Превозвачите очакват хаос</b>
      </p>
      <p>Очаквано, вече се появиха първите негативни реакции. Българинът по принцип има склонност към песимизъм, но шофьорите са категорични - от таксите има смисъл, ако парите отиват за ремонт на пътища. Естествено тук веднага възниква въпросът дали събраните средства /а те ще са много/ ще отиват там, където трябва. В случая това не е скептициъм, а логика на българска почва.</p>
      <p>„От 18 филийки в хляба - три ще отиват за ТОЛ такса, а четири отиват за ДДС, останалото за разходи и печалба на производителя”, контрираха от Българската асоциация на сдруженията в автомобилния транспорт.</p>
      <p>Още през миналата пролет те предупредиха, че се очакват сериозни проблеми.</p>
      <p>„Очакваме хаос, защото системата все още не е изградена. По договор трябва да има 6-месечен тестов период, който да покаже, че системата работи и отчита коректно”, каза тогава Илиян Филипов, председател на Българската асоциация на сдруженията в транспорта. Според него без тестов период ще има хаос.</p>
      <p>
        <b>Скачането на цените</b>
      </p>
      <p>„Всички сме „за” системата. Но нито една държава не таксува 2-ри, трети клас”, добавиха от асоциацията. Там са категорични, че няма как един превозвач да избере път, по който да не плати, например по третокласен път.</p>
      <p>„Всички тези пари ще бъдат платени от българския потребител, а те никак не са малко. Това е разход, който ще вземем от нашия клиент, а той ще я вземе от вас, от стоката, която си купувате”, заявиха от Асоциацията на превозвачите.</p>
      <p>Всъщност от бранша искаха няколко пъти отлагане на системата, което на практика и стана. Очаква се обаче сега да няма повече протакане.</p>
      <p>Това е един от случаите, в които интересите на потребителите съвпадат с интересите на работодателските организации и транспортните фирми.</p>
      <p>„По договор това е собственост на държавата, тоест на АПИ. Трябваше да бъдат създадени около 100 чисто нови пункта. Не е направена връзката между митниците и АПИ, не е направена и между НАП и АПИ. Ще стане така, че транзитният трафик ще минава безплатно.</p>
      <p>На митницата няма как да ги контролират. Системата изобщо не е изградена. В момента с една винетка минават 3 турски камиона.”, заявиха преди известно време от Асоциацията на сдруженията в автомобилния транспорт. Според тях,ТОЛ системата е „изкривена”.</p>
      <p>Според изследвания с 50% ще се увеличат транспортните разходи при доставките на суровини и на готови стоки. Според изчисленията на регионалното министерство поскъпването на хранителните стоки не трябва да е повече от 1% заради новите тол такси.</p>
      <p>Сега първо да видим как системата ще тръгне с новите такси. И как ще бъде обслужвана, дали ще се търси помощ отвън. И без това се коментира, че се очакват доста проблеми. Как по-нататък ще се търси баланса, предстои да разберем.</p>
      <p>
        <b>Борисов: Толът е печатница за пари, изкарайте си ги</b>
      </p>
      <p>Толът е пачатница за пари - изкарайте си пари, образно обясни през юли плюсовете от системата премиерът Бойко Борисов. И обясни, че това е един от лостовете на държавата за повече приходи, за да има средства както за ремонт на пътища, така и за планираното 10-процентно вдигане на доходите през 2020 г.</p>
      <p>Поне 450 млн. лв. са предвидените през 2020 г. приходи от тол такси за използване на републиканската пътна мрежа от тежкотоварни автомобили над 3,5 тона и 296,3 млн. лв. от електронни винетки. Така постъпленията от таксите за ползване на републиканската пътна мрежа догодина ще са общо 746,3 млн. лв.</p>
      <p>"Направихме сериозни отстъпки в обхвата на системата. Това е оптималния вариант, за да имаме средства за ремонт и изграждане на пътища. Потърсихме оптимален вариант на тарифиране на тол системата, за да бъдат таксите на социално поносима цена", заяви министърът на регионалното развитие и благоустройството Петя Аврамова.</p>
    </article>
  </body>
</html>