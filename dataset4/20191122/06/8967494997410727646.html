<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/sport/formule-1/spectaculaire-beelden-f1-team-red-bull-maakt-pitstop-op-10-kilometer-hoogte~a47a3d44/"/>
    <meta property="og:site_name" content="HLN"/>
    <meta property="article:published_time" content="2019-11-22T06:16:23+00:00"/>
    <meta property="og:title" content="Spectaculaire beelden: F1-team Red Bull maakt pitstop op 10 kilometer hoogte"/>
    <meta property="og:description" content="De monteurs van het Formule 1-team Red Bull hebben weer een hoogstandje uitgehaald. Zondag zorgden ze in Brazilië voor de snelste pitstop ooit, door in 1,82 seconden de vier banden van de bolide va..."/>
  </head>
  <body>
    <article>
      <h1>Spectaculaire beelden: F1-team Red Bull maakt pitstop op 10 kilometer hoogte</h1>
      <address><time datetime="2019-11-22T06:16:23+00:00">22 Nov 2019, 06:16</time> by <a rel="author">Redactie</a></address>
      <figure>
        <embed-post data-src="https://www.instagram.com/p/B5Hn3_xDIxZ" data-service="Instagram"/>
      </figure>
      <p>
        <b>De monteurs van het Formule 1-team Red Bull hebben weer een hoogstandje uitgehaald. Zondag zorgden ze in Brazilië voor de snelste pitstop ooit, door in 1,82 seconden de vier banden van de bolide van Max Verstappen te wisselen. Voor een nieuwe uitdaging zochten de monteurs het hogerop.</b>
      </p>
      <p>Zestien leden van het Red Bull-team kregen in het Russische kosmonautentrainingscentrum dat de naam draagt van Joeri Gagarin een speciale training, die een week duurde. Ze werden daar klaargestoomd voor een wel heel bijzondere bandenwissel, op een hoogte van 10.000 meter in een staat van gewichtloosheid.</p>
      <related>
        <h4>Lees ook</h4>
        <a href="https://www.hln.be/sport/formule-1/video-verstappen-verbetert-eigen-wereldrecord-1-82-seconde-voor-razendsnelle-bandenwissel~a363f958/"/>
      </related>
      <p>De monteurs stapten aan boord van de Iljoesjin Il-76 MDK, een robuust vliegtuig uit de Sovjet-tijd. Ze namen de RB1-bolide uit 2005 mee in het toestel. Tijdens diverse vluchten werd door een bepaalde manier van vliegen een korte tijd van gewichtloosheid bereikt, waarin het de monteurs lukte om de banden te vervangen. Het leverde spectaculaire beelden op, van banden die ‘overgegooid’ werden door de lucht. De monteurs konden zichzelf op hun plek houden door hun voeten achter beugels te klemmen.</p>
      <figure>
        <embed-post data-src="https://www.instagram.com/p/B5HlLUmD0Lw" data-service="Instagram"/>
      </figure>
      <figure>
        <img src="https://images4.persgroep.net/rcs/iVhOuSiDcVC_Ti-_GLMbOl6A8dU/diocontent/160913279/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Getty Images</cite>
        </figcaption>
      </figure>
    </article>
  </body>
</html>