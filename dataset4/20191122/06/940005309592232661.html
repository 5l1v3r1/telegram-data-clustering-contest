<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/romanul-care-a-aflat-din-intamplare-ca-a-castigat-la-loto-3-7-milioane-de-euro.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T06:51:00+00:00"/>
    <meta property="og:title" content="Românul care a aflat din întâmplare că a câștigat la Loto 3,7 milioane de euro"/>
    <meta property="og:description" content="Un român care a câștigat la Loto 17,7 milioane de lei (aproximativ 3,7 milioane de euro), cu un bilet jucat la Joker, s-a prezentat la Loteria Română pentru a-și ridica banii."/>
  </head>
  <body>
    <article>
      <h1>Românul care a aflat din întâmplare că a câștigat la Loto 3,7 milioane de euro</h1>
      <h2>Un român care a câștigat la Loto 17,7 milioane de lei (aproximativ 3,7 milioane de euro), cu un bilet jucat la Joker, s-a prezentat la Loteria Română pentru a-și ridica banii.</h2>
      <address>
        <time datetime="2019-11-22T06:51:00+00:00">22 Nov 2019, 06:51</time>
      </address>
      <p>Este<a href="https://stirileprotv.ro/stiri/actualitate/premiu-urias-la-joker-castigat-duminica-milionar-in-euro-cu-un-un-bilet-de-8-5-lei.html"> al doilea premiu ca valoare din istoria jocului Joker</a>, iar bărbatul de 45 de ani din Năsăud spune că a aflat că a câștigat din întâmplare, după 3 săptămâni.</p>
      <p>El a jucat un bilet la Joker cu patru numere alese la întâmplare, alături de 7 și 9, numerele pe care le joacă de fiecare dată.</p>
      <p>Biletul său a fost câștigător al premiului de categoria 1 la tragerea loto din 27 octombrie. Totuși, bărbatul a aflat acest lucru abia după trei săptămâni, atunci când a mers din nou la o agenție loto pentru a juca un alt bilet, transmite Loteria Română.</p>
      <p>El spune că este pentru prima dată când câștigă la loto și că nu se consideră un jucător fidel, deși îi place să joace ori de câte ori are ocazia și se simte inspirat.</p>
      <p>„Jucați în continuare!”, este mesajul bărbatului pentru toți fanii Loto.</p>
      <p>Sursa: Pro TV</p>
    </article>
  </body>
</html>