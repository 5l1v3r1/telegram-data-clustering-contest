<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/chhattisgarh/raipur/news/the-couple-were-quarreling-on-the-bridge-the-wife-threw-a-2-month-old-child-45-feet-down-into-the-river-young-man-saved-126110133.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-22T06:05:21+00:00"/>
    <meta property="og:title" content="छत्तीसगढ़ / पुल पर झगड़ रहे थे दंपती, पत्नी ने 2 महीने के बच्चे को 45 फीट नीचे नदी में फेंका; युवक ने बचाया"/>
    <meta property="og:description" content="आरोपी रेश्मा ने पुल पर पति से झगड़कर बाइक रुकवाई और सिक्का नदी में फेंकने के बहाने बच्चे को फेंक दिया रेश्मा ने बताया कि मुझे घर में सम्मान नहीं मिलता था, इससे मैं परेशान थी; बच्चे को फेंकने के बाद खुद भी सुसाइड करना चाहती थी वहां से गुजर रहे तीन युवकों को अंदेशा हुआ और उनमें से एक ने नदी में छलांग लगाकर बच्चे को बचा लिया | The couple were quarreling on the bridge, the wife threw a 2-month-old child 45 feet down into the river; Young man saved"/>
  </head>
  <body>
    <article>
      <h1>छत्तीसगढ़ / पुल पर झगड़ रहे थे दंपती, पत्नी ने 2 महीने के बच्चे को 45 फीट नीचे नदी में फेंका; युवक ने बचाया</h1>
      <address><time datetime="2019-11-22T06:05:21+00:00">22 Nov 2019, 06:05</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/22/mahadev-ghat_1574397023.jpg"/>
        <figcaption>राकेश धृतलहरे (पीली शर्ट में) बच्चे को देखने के लिए दोस्तों के साथ अस्पताल भी पहुंचे।</figcaption>
      </figure>
      <ul>
        <li>आरोपी रेश्मा ने पुल पर पति से झगड़कर बाइक रुकवाई और सिक्का नदी में फेंकने के बहाने बच्चे को फेंक दिया</li>
        <li>रेश्मा ने बताया कि मुझे घर में सम्मान नहीं मिलता था, इससे मैं परेशान थी; बच्चे को फेंकने के बाद खुद भी सुसाइड करना चाहती थी</li>
        <li>वहां से गुजर रहे तीन युवकों को अंदेशा हुआ और उनमें से एक ने नदी में छलांग लगाकर बच्चे को बचा लिया</li>
      </ul>
      <h3>Dainik Bhaskar</h3>
      <p>Nov 22, 2019, 11:35 AM IST</p>
      <p><b>रायपुर.</b> शहर की खारुन नदी से युवक द्वारा 2 महीने के बच्चे को बचाने का मामला सामने आया है। दरअसल, गुरुवार दोपहर को 3 बजे नदी के पुल पर एक दंपती के बीच झगड़ा हो गया और मां ने नाराज होकर अपने बच्चे को नदी में फेंक दिया। तभी पास से गुजर रहे तीन युवकों में से एक राकेश धृतलहरे ने 45 फीट नीचे नदी में छलांग लगाई और बच्चे को बचा लिया। फिलहाल वह डॉक्टरों की निगरानी में है। बच्चे की हालत स्थिर है। पुलिस ने मां रेश्मा को हिरासत में ले लिया है।</p>
      <p>पुलिस पूछताछ में रेश्मा ने बताया, "पति मनोहर साहू अक्सर बाहर रहता है। घर में कोई उसे पसंद नहीं करता। मायके में भी सब मुझे डांटते हैं। मैं किसी के साथ रहना नहीं चाहती हूं।" उसने बताया कि बच्चे को फेंककर वह खुद सुसाइड करना चाहती थी। लेकिन वह ऐसा नहीं कर पाई। उधर,  टीआई डीडी नगर मंजूलता राठौर ने बताया कि तीनों युवकों ने साहस दिखाया, उनका सम्मान करेंगे।</p>
      <p>
        <b>सिक्के की जगह बच्चे को नदी में फेंक दिया </b>
      </p>
      <p>बच्चे के पिता मनोहर ने बताया, "पत्नी रेश्मा 10 दिन से मायके अमलेश्वर में थी। मैं उसे लेने ससुराल पहुंचा। हम लोग घर जाने की तैयारी कर रहे थे। अचानक पत्नी ने बेटे कान्हा के लिए सोने का लॉकेट लेने की जिद की। मैंने टालने की कोशिश की, लेकिन वह जिद पर अड़ी रही। हम लोग रायपुरा पहुंचे और वहां से लॉकेट खरीदकर हम अमलेश्वर लौट रहे थे। इस दौरान हमारे बीच बहस हो रही थी। महादेव घाट पुल से गुजरते समय रेश्मा ने बाइक रुकवाई और नदी में डालने के लिए सिक्का मांगा। मैंने उसे सिक्का दिया। वह बच्चे को गोद में लिए रेलिंग की ओर गई। मेरी नजरों के सामने उसने सिक्के की जगह मेरे बच्चे को नदी में फेंक दिया। बच्चे को फेंकने के बाद वह मेरे पास आकर खड़ी हो गई। मुझे कुछ समझ नहीं आया और बाइक छोड़कर दौड़ा। रेलिंग पर चढ़कर नदी में कूदने की कोशिश की पर चढ़ नहीं सका। फिर कुछ युवकों ने रोक लिया और उनमें से एक राकेश धृतलहरे ने छलांग लगा दी और बेटे को बचा लिया।" मनोहर छत्तीसगढ़ की फिल्मों के सेट तैयार करता है। इस वजह से उसे लंबे वक्त बाहर रहना पड़ता है। इस पर उसकी पत्नी उससे अक्सर झगड़ती रहती है।"</p>
      <p><b>'अचानक चादर का हिस्सा हटा और बच्चे के हाथ-पांव नजर आए'</b><br/>राकेश धृतलहरे ने बताया, "मैं दोस्त प्रवीण सारंग और पल्लव देवांगन के साथ रायपुरा से गांव जा रहा था। हमारी बाइक जैसे ही पुल पर पहुंची, हमें लगा महिला ने नदी में कुछ फेंका है। फिर अचानक दंपती झगड़ने लगे और पुल से नीचे झांकने लगे। हमने बाइक रोकी और उनके पास गए। नदी में हमें एक चादर दिखी, जो हिल रही थी। हमें लगा महिला ने पूजा का सामान नदी में डाला है, लेकिन हलचल बहुत तेज थी इसलिए शक हुआ। अचानक चादर का कुछ हिस्सा हटा और बच्चे के हाथ-पांव नजर आए, मेरा दिल दहल गया। मैंने कुछ नहीं सोचा बस छलांग लगा दी। लेकिन बच्चा करीब 5 फीट नीचे चला गया था, मैंने उसे ढूंढा और निकाल लिया। तब तक पुलिस भी आ गई थी।"</p>
      <figure>
        <img src="https://visuals.dbnewshub.com/bhaskar/cms-assets/news/images/2019-09/tambola_strip.jpg"/>
      </figure>
      <related>
        <h4>Recommended News</h4>
        <a href="https://www.bhaskar.com/interesting/news/india-and-china-stake-claim-on-sowa-rigpa-india-said-this-is-our-medical-practice-126109011.html?ref=rlreco"/>
      </related>
    </article>
  </body>
</html>