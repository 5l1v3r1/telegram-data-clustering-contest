<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100054/%D9%BE%D8%B1%D9%88%DA%98%D9%87-%D9%85%D9%88%D9%81%D9%82-%D8%AA%D8%B3%D9%84%D8%A7-%D8%A8%D8%A7%D8%AA%D8%B1%DB%8C-%DA%AF%D8%B3%D8%AA%D8%B1%D8%B4-%D9%85%DB%8C-%DB%8C%D8%A7%D8%A8%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T06:02:32+00:00"/>
    <meta property="og:title" content="پروژه موفق &quot;تسلا باتری&quot; گسترش می‌یابد"/>
    <meta property="og:description" content="شرکت &quot;تسلا &quot; پروژه موفق خود موسوم به &quot;تسلا باتری&quot; (Tesla battery) را پس از دو سال از راه اندازی، گسترش خواهد داد."/>
  </head>
  <body>
    <article>
      <h1>پروژه موفق "تسلا باتری" گسترش می‌یابد</h1>
      <address><time datetime="2019-11-22T06:02:32+00:00">22 Nov 2019, 06:02</time> by <a rel="author">پرستو توکلی</a></address>
      <p>شرکت "تسلا " پروژه موفق خود موسوم به "تسلا باتری" (Tesla battery) را پس از دو سال از راه اندازی، گسترش خواهد داد.</p>
      <p><b>به گزارش ایسنا،</b> پروژه "تسلا باتری" مجموعه باتری‌های نصب شده در استرالیای جنوبی توسط شرکت تسلا است که برای ذخیره‌سازی نیروی الکتریکی مورد استفاده قرار می‌گیرند.</p>
      <p>مجموعه باتری‌های نصب شده در استرالیای جنوبی برای ذخیره‌سازی نیروی الکتریکی چنان موثر واقع شده است که در اولین سال نصب این سیستم (۲۰۱۷)، ۴۰ میلیون دلار برای این کشور صرفه‌جویی داشته است. این سیستم که نیروی برق پاک را ذخیره کرده و در هنگام نیاز به شبکه تزریق می‌کند، بسیار کارآمد است و تاکنون ۴۰ میلیون دلار در سال اول خود صرفه‌جویی به همراه داشته است. پروژه باتری تسلا در استرالیا در حال جلب توجه جهانی است و شرکت‌ها را وادار به تغییر ساختار نیروگاه‌های انرژی سنتی کرده است.</p>
      <p> اخیرا این شرکت اعلام کرده است با همکاری شرکت فرانسوی "نئون"(Neoen) قدرت این باتری‌ها را از ۱۲۹ مگاوات به ۱۵۰ مگاوات‌ ساعت افزایش داده است. سیستم باتری تسلا شامل ذخیره انرژی "Hornsdale" و مزرعه بادی"Hornsdale " است. این موضوع نشان دهنده گستردگی ۵۰ درصدی این پروژه است.</p>
      <p>"آژانس انرژی تجدید پذیر استرالیا"(Australia's Renewable Energy Agency) نیز از این پروژه حمایت کرده و برای افزایش قدرت این باتری‌ها هشت میلیون دلار پرداخت کرده است.</p>
      <p>سال ۲۰۱۶ "ایلان ماسک" بنیانگذار تسلا در پی وقوع خاموشی‌های مکرر در استرالیای جنوبی، قول داد که یک مجموعه باتری ۱۲۹ مگاوات‌ساعتی را برای دولت استرالیای جنوبی تاسیس کند. اکنون این برنامه بلند پروازانه برای مردم استرالیا بسیار سودمند بوده است. این منطقه از استرالیا، خاموشی‌های مکرری را تجربه می‌کرد و باتری‌های فوق‌العاده تسلا طی ۱۰۰ روز مشکل مردم را به کلی رفع کردند.</p>
      <p>این سیستم به حل اختلالات برق، کاهش قطعی‌ها و مدیریت روزهای پرمصرف تابستان کمک کرده است و یک پشتیبان قابل اطمینان برای زیرساخت‌های برق استرالیا شده است که قدرت کافی برای بیش از ۳۰ هزار خانه را فراهم می‌کند.</p>
      <p> این سیستم بر اساس فلسفه "انرژی ارزان، صرفه جویی بزرگ" بنا نهاده شده است. برای توضیح این سیستم می‌توان گفت که مجموعه "تسلا باتری" استرالیا خدماتی مشابه با نیروگاه‌های دیگر ارائه می‌دهد، اما سریع‌تر است و هیچ آلایندگی هم ندارد.</p>
      <p>کل هزینه ساخت این پروژه تنها ۶۶ میلیون دلار بوده است، به این معنی که در کمتر از دو سال، هزینه خود را جبران می‌کند. همانطور که در سال گذشته توسط مقامات استرالیای جنوبی اعلام شد، این پروژه واضح‌ترین پیام را ارسال کرده است که استرالیای جنوبی یک پیشرو در حوزه منابع انرژی تجدیدپذیر با روش ذخیره‌سازی باتری است. این بیانیه حاکی از موفقیت بزرگ پروژه "تسلا باتری" بود. این فناوری جدید می‌تواند مزایایی از جمله بهبود ثبات انرژی و کاهش قیمت عمده را به همراه داشته باشد.</p>
      <p>انتهای پیام</p>
    </article>
  </body>
</html>