<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/kultur/i/8mLm7A/over-1000-aar-gammelt-skip-funnet-paa-edoey-i-smoela"/>
    <meta property="og:site_name" content="Bergens Tidende"/>
    <meta property="article:published_time" content="2019-11-22T06:06:18+00:00"/>
    <meta property="og:title" content="Over 1000 år gammelt skip funnet på Edøy i Smøla"/>
    <meta property="og:description" content="Arkeologer har avdekket spor av et skip på Smøla på Nordmøre. Skipet er trolig fra vikingtiden eller kanskje eldre."/>
  </head>
  <body>
    <article>
      <h1>Over 1000 år gammelt skip funnet på Edøy i Smøla</h1>
      <h2>Arkeologer har avdekket spor av et skip på Smøla på Nordmøre. Skipet er trolig fra vikingtiden eller kanskje eldre.</h2>
      <address><time datetime="2019-11-22T06:06:18+00:00">22 Nov 2019, 06:06</time> by <a rel="author">NTB</a></address>
      <p>– Dette er et funn som har både nasjonal og internasjonal betydning, sier klima- og miljøminister Ola Elvestuen (V) i en pressemelding.</p>
      <p>Arkeologene fra Møre og Romsdal fylkeskommune og Norsk institutt for kulturminneforskning (NIKU) brukte georadar for å finne skipet.</p>
      <figure>
        <img src="https://images.sacdn.no/v2/images/e01bebd4-986d-4c25-bcab-555eb8bc29cc?fit=crop&amp;h=1575&amp;w=1575&amp;s=8ec6cd3f3bd682bc478b639dea1c9739ce9dddaf"/>
        <figcaption>GEORADAR: Arkeologene fra Møre og Romsdal fylkeskommune og Norsk institutt for kulturminneforskning (NIKU) brukte georadar for å finne skipet<cite>NIKU / Norsk institutt for kulturminneforskning / NTB scanpix</cite></figcaption>
      </figure>
      <p>– Skipet er viktig for vår felles historie. Norge og Møre og Romsdal har et stort ansvar i å forvalte funnet. Nå må vi finne den rette måten å behandle det på, sier Elvestuen.</p>
      <p>Skipet ble funnet under kartleggingen av Edøy, gjennom prosjektet «En bit av historien», der Møre og Romsdal fylkeskommune sitter i førersetet.</p>
      <p>– Oppdagelsen er helt unik og på linje med Tuneskipet. Dette er et fantastisk funn som understreker hvilken sentral posisjon denne øyen har hatt i historien, sier arkeolog Arve Nytun i fylkeskommunen.</p>
      <h3>17 meter langt</h3>
      <p>Edøy ligger ved skipsleien til Trondheim, der Harald Hårfagre utkjempet to sjøslag like ved, for å vinne kongemakten i Norge på slutten av 800-tallet.</p>
      <p>Området er svært rikt på kulturminner, blant annet <a href="https://no.wikipedia.org/wiki/Kulisteinen">Kulisteinen</a>, hvor navnet «Nóregi», for først gang er nevnt i norske kilder.</p>
      <p>– Det er for tidlig å si noe sikkert om dateringen av skipet, men vi vet at det mer enn 1000 år gammelt, sier arkeolog Knut Paasche.</p>
      <p>– Restene etter Edøyskipet ble oppdaget rett under dyrkingsjord der det tidligere har vært en gravhaug. Gravhaugen er en markert sirkel på 18 meter diameter. Midt i haugen kan man se en tydelig 13 meter lang kjøl, men totalt kan skipet ha vært 16–17 meter langt. Graven er trolig fra merovingertiden eller vikingtiden, sier Paasche.</p>
      <p>Merovingertiden regnes fra cirka 570 til 800. Vikingtiden er fra 800 til 1050.</p>
      <h3>Tror de vil finne mer</h3>
      <p>Det er om lag ett år siden Gjellestedskipet ble funnet i Halden med georadar.</p>
      <p>– Igjen er det teknologien som hjelper oss å finne et skip. Jeg tror vi kommer til å finne mer i tiden fremover, ettersom teknologien fortsetter å ta kvantesprang, sier Paasche.</p>
      <p>– Funnet er svært interessant. Det er spennende å tenke at det kan være en sammenheng mellom vikingkongen og personen som er hauglagt her, sier riksantikvar Hanna Geiran.</p>
      <p>Riksantikvaren har nasjonalt ansvar for kulturminneforvaltning og er samarbeidspartner i prosjektet.</p>
      <related>
        <h4>Les også</h4>
        <a href="https://www.bt.no/kultur/i/1kJOpB/arkeologer-har-funnet-spor-av-et-vikingskip-i-halden"/>
        <a href="https://www.bt.no/nyheter/lokalt/i/BJQ9We/baathuset-sto-til-forfall-naa-er-det-pusset-opp-for-45-millioner-krone"/>
        <a href="https://www.bt.no/innenriks/i/JobQW6/nytt-vikingskip-funnet-i-vestfold"/>
        <a href="https://www.bt.no/nyheter/okonomi/i/JoXdrb/tusenlappen-har-faatt-ny-drakt"/>
      </related>
      <related>
        <h4>Mest lest akkurat nå</h4>
        <a href="https://www.bt.no/kultur/i/xPzP4Q/kevin-vaagenes-bodde-i-usa-da-parterapi-tok-av-da-han-skulle-fly-hje"/>
        <a href="https://www.bt.no/nyheter/lokalt/i/pLOLqG/naa-begynner-bybanebyggingen-i-sentrum"/>
        <a href="https://www.bt.no/sport/i/lAmEzG/droemmetrekning-for-norge-spiller-hjemme-i-eventuell-finale-om-em-plas"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/0nznw2/politiet-avslutter-soeket-etter-den-savnede-bilen-i-joelstravatnet"/>
        <a href="https://www.bt.no/sport/i/rA4gge/det-er-mange-grunner-til-at-brann-ikke-scorer-angripernes-kvalitet-e"/>
      </related>
    </article>
  </body>
</html>