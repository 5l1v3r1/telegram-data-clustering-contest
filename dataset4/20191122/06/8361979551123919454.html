<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/viyskova-dopomoga-ukrajini-koli-ssha-peredadut-zalishok-50055042.html"/>
    <meta property="og:site_name" content="НВ"/>
    <meta property="article:published_time" content="2019-11-22T06:16:00+00:00"/>
    <meta property="og:title" content="Пентагон: Україна отримає решту допомоги протягом декількох тижнів"/>
    <meta property="og:description" content="У Пентагоні заявили, що мають намір передати залишок військової допомоги Україні протягом наступних кількох тижнів."/>
  </head>
  <body>
    <article>
      <h1>Пентагон: Україна отримає решту допомоги протягом декількох тижнів</h1>
      <h2>У Пентагоні заявили, що мають намір передати залишок військової допомоги Україні протягом наступних кількох тижнів.</h2>
      <address>
        <time datetime="2019-11-22T06:16:00+00:00">22 Nov 2019, 06:16</time>
      </address>
      <p>Про це <a href="https://ukrainian.voanews.com/a/congress-pentagon-military-aid-/5175765.html">Голосу Америки</a> повідомив речник Пентагону.</p>
      <p>Він нагадав, що Пентагон надав Україні 214 мільйонів доларів з 250, закладених американським Конгресом в оборонний бюджет США на 2019 рік.</p>
      <p>Цього тижня чотири сенатори-демократи звернулися з листом до міністра оборони США Марка Еспера, висловлюючи стурбованість неотриманням Україною всієї суми.</p>
      <p>«Ми асигнували ці гроші. Вони мали бути витрачені протягом минулого фіскального року, до 1 жовтня. Вже добігає кінця листопад, а гроші все ще не витрачені. Це гроші, які мають бути витрачені на критично важливе військове устаткування, щоб захисти Україну. Зараз ми говоримо про 15−20% усіх грошей, які все ще в Пентагоні. Після всієї цієї публічності, важко уявити, що адміністрація Трампа не дає ці гроші Україні», — сказав один з авторів цього листа сенатор-демократ Дік Дурбін.</p>
      <p>Топ-чиновник Пентагону Лора Купер, яка безпосередньо займається питаннями військової допомоги Україні, пояснила, що після того, як 11 вересня була розблокована військова допомога Україні, в Пентагоні працювали, щоб встигнути надати ці гроші для допомоги українцям. Їм вдалося забезпечити виділення 86% цих коштів до кінця фінансового року.</p>
      <p>«Це більше, ніж ми спочатку думали, нам вдасться зробити», — зазначила вона.</p>
      <p>Вона пояснила, що завдяки положенню в бюджетній резолюції, Пентагон зможе забезпечити виділення аналогічної невитраченої суми пізніше і Україна отримає всю допомогу, яка була закладена в бюджет 2019 року в рамках фонду Ініціатива безпеки допомоги Україні.</p>
      <p>«Враховуючи, наскільки критично важливими є ці кошти для посилення безпеки України та протистояння російській агресії, я дякую Конгресу за його ініціативу», — сказала вона.</p>
      <p>Читайте також:<br/><a href="https://nv.ua/ukr/world/countries/viyskovu-dopomogu-ukrajini-zablokuvav-osobisto-tramp-50054311.html">&amp;nbspВійськову допомогу Україні заблокував особисто Трамп — заступник держсекретаря</a></p>
      <p>Нагадаємо, <a href="https://nv.ua/ukr/world/geopolitics/viyskova-dopomoga-ukrajini-senatori-zvernulisya-z-listom-do-pentagonu-50054507.html">19 листопада група сенаторів від Демократичної партії звернулася до Міністерства оборони США</a> з вимогою відзвітувати про надання Україні <a href="https://nv.ua/ukr/tags/voennaja-pomoshch.html">військової допомоги</a>.</p>
      <p><a href="https://nv.ua/ukr/world/geopolitics/pered-dzvinkom-zelenskomu-tramp-zupiniv-viplatu-viyskovoji-dopomogi-ukrajini-50044400.html">Наказ про затримання допомоги</a> був переданий Дональдом Трампом в липні, за кілька днів до його <a href="https://nv.ua/ukr/world/geopolitics/skarga-rozvidnika-na-rozmovu-trampa-iz-zelenskim-50044931.html">телефонної розмови з Володимиром Зеленським</a>, під час якої американський президент попросив провести розслідування щодо сім'ї Байденів і подій, пов’язаних з виборами 2016 року.</p>
      <p>Численні посадові особи адміністрації в своїх свідченнях Конгресу розповіли, що <a href="https://nv.ua/ukr/world/geopolitics/impichment-v-ssha-tramp-hotiv-shchob-zelenskiy-ogolosiv-pro-rozsliduvannya-proti-burisma-50052052.html">затримка виплати допомоги була пов’язана з вимогою Трампа в Україні почати розслідування проти його політичних суперників</a>.</p>
      <p>Читайте також:<br/><a href="https://nv.ua/ukr/world/geopolitics/viyskova-dopomogi-ukrajini-i-pokupka-grenlandiji-50052219.html">&amp;nbspІдея Трампа купити Гренландію була для Вашингтона пріоритетнішою, ніж військова допомога Україні - Тейлор</a></p>
    </article>
  </body>
</html>