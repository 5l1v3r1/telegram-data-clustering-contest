<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/sports/story/india-vs-bangladesh-pink-ball-test-live-cricket-score-day-1-ind-vs-ban-day-night-kolkata-eden-gardens-tspo-1-1139557.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-11-22T06:40:44+00:00"/>
    <meta property="og:title" content="पिंक बॉल टेस्ट: पहले दिन भारतीय गेंदबाजों का जलवा, स्टंप्स तक भारत 174/3"/>
    <meta property="og:description" content="India (IND) vs Bangladesh (BAN) Pink Ball Test Match Live Score: भारत और बांग्लादेश के बीच कोलकाता के ईडन गार्डन्स स्टेडियम में ऐतिहासिक डे-नाइट टेस्ट मैच खेला जा रहा है."/>
  </head>
  <body>
    <article>
      <h1>पिंक बॉल टेस्ट: पहले दिन भारतीय गेंदबाजों का जलवा, स्टंप्स तक भारत 174/3</h1>
      <h2>India (IND) vs Bangladesh (BAN) Pink Ball Test Match Live Score: भारत और बांग्लादेश के बीच कोलकाता के ईडन गार्डन्स स्टेडियम में ऐतिहासिक डे-नाइट टेस्ट मैच खेला जा रहा है.</h2>
      <address>
        <time datetime="2019-11-22T06:40:44+00:00">22 Nov 2019, 06:40</time>
      </address>
      <ul>
        <li>
          <b>कोलकाता के ईडन गार्डन्स स्टेडियम में ऐतिहासिक डे-नाइट टेस्ट मैच</b>
        </li>
        <li>
          <b>भारत ने इंदौर में बांग्लादेश को हरा सीरीज में 1-0 की बढ़त बना रखी है</b>
        </li>
      </ul>
      <p>भारत और बांग्लादेश के बीच कोलकाता के ईडन गार्डन्स स्टेडियम में ऐतिहासिक डे-नाइट टेस्ट मैच खेला जा रहा है. टॉस जीतकर पहले बल्लेबाजी करने उतरी बांग्लादेश की टीम अपनी पहली पारी में 106 रनों पर ऑलआउट हो गई. जवाब में टीम इंडिया ने पहली पारी में 3 विकेट गंवा कर 174 रन बनाए हैं. पहले दिन का खेल खत्म होने तक विराट कोहली (59 रन) और अजिंक्य रहाणे (23 रन) क्रीज पर थे. भारत ने बांग्लादेश पर 68 रनों की बढ़त बना ली है.</p>
      <p>अपनी पहली पारी खेलने उतरी भारत को हालांकि ठोस शुरुआत नहीं मिली. ऑफ स्टम्प के बाहर लगातार परेशान हो रहे मयंक अग्रवाल इसी तरह की गेंद पर गली में मेहदी हसन मिराज के हाथों लपके गए. मयंक ने 14 रन बनाए. उनका विकेट 26 के कुल स्कोर पर गिरा. रोहित शर्मा 21 रन बनाकर आउट हुए. चेतेश्वर पुजारा (55) रन बनाकर आउट हुए.</p>
      <p>
        <a href="https://aajtak.intoday.in/live-score/cricket/india-bangladesh-live-cricket-scorecard-190933/">
          <b>IND vs BAN LIVE SCORE</b>
        </a>
      </p>
      <p>
        <b>ईशांत के पंच से बांग्लादेश 106 पर ऑलआउट</b>
      </p>
      <p>भारतीय गेंदबाजों ने पिंक बॉल से खेलते हुए शानदार प्रदर्शन किया और बांग्लादेश टीम को पहली पारी में 30.3 ओवरों में 106 रनों पर ढेर कर दिया. बांग्लादेश की ओर से शादमान इस्लाम ने सबसे अधिक 29 रन बनाए जबकि लिटन दास (रिटायर्ड हर्ट) ने 24 रन जोड़े. मेहमान टीम के तीन बल्लेबाज ही दहाई तक पहुंच सके.</p>
      <p>दास के स्थान पर मेहदी हसन को कॉनसेशन प्लेयर के तौर पर टीम में शामिल किया गया है. उन्होंने आठ रन बनाए. भारत की ओर से ईशांत शर्मा ने सबसे ज्यादा पांच विकेट लिए. उमेश यादव ने तीन विकेट लिए जबकि मोहम्मद समी को दो सफलताएं मिली. ईशांत ने 2007 के बाद भारत में पहली बार एक पारी में पांच विकेट हासिल किए हैं.</p>
      <figure>
        <iframe data-src="https://twitter.com/BCCI/status/1197834843301662720?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>गुलाबी गेंद से पहली बार खेल रहे बांग्लादेशी बल्लेबाज अतिरिक्त स्विंग के सामने पैर नहीं चला पाए. ईशांत शर्मा ने इमरुल काएस (4) को 15 के कुल स्कोर पर एलबीडब्ल्यू करा दिया. दो रन बाद कप्तान मोमिनुल हक, उमेश यादव की स्विंग लेती गेंद पर स्लिप रोहित शर्मा द्वारा बेहतरीन तरीके से लपके गए.</p>
      <p>मुश्फिकुर रहीम से बांग्लादेश को उम्मीदें थीं, लेकिन स्थानीय खिलाड़ी मोहम्मद शमी की गेंद का उनके पास जवाब नहीं था जो उनकी गिल्लियां ले उड़ी. रहीम चार गेंद खेलने के बाद भी खाता नही खोल पाए. उनके जाने के बाद टीम का स्कोर 26 रनों पर चार विकेट हो गया. अभी तक शुरू से एक छोर संभाले रखे सलामी बल्लेबाज शादमान इस्लाम अंतत: उमेश के सामने नतमस्तक हो गए.</p>
      <p>उमेश की गेंद उनके बल्ले का किनारा लेकर पीछे गई और इस बार विकेटकीपर ऋद्धिमान साहा ने कैच पकड़ उनकी 52 गेंदों पर 29 रनों की पारी का अंत किया. यह साहा का 100वां शिकार भी था. इसके बाद साहा ने अपना 101वां शिकार भी किया. महमूदुल्लाह, ईशांत की गेंद पर साहा के हाथों लपके गए.</p>
      <p>साहा ने इस बार बेहतरीन लो कैच पकड़ा. दास एक छोर पर खड़े होकर खेल रहे थे, लेकिन शमी की गेंद ने उन्हें रिटायर हर्ट कर दिया. लिटन दास को मोहम्मद शमी की गेंद हेलमेट पर लगी. इसके बाद फिजियो मैदान पर आए और दास को बाहर ले गए. लिटन 24 रन बनाए हैं. लिटन दास की जगह सब्स्टिटूट के तौर पर मेहदी हसन मिराज बल्लेबाजी के लिए आए. ईशांत ने इबादत हुसैन (1), मिराज (8) के विकेट ले अपने पांच विकेट पूरे किए. 2007 के बाद ईशांत ने पहली बार घर में पांच विकेट लिए हैं. शमी ने अबु जाएद को शून्य पर आउट कर बांग्लादेश की पारी का अंत किया.</p>
      <p>
        <b>बांग्लादेश ने जीता टॉस</b>
      </p>
      <p>बांग्लादेश के कप्तान मोमिनुल हक ने टॉस जीतकर बल्लेबाजी का फैसला किया और भारत को पहले गेंदबाजी सौंपी. यह दोनों टीमों का पहला दिन-रात का टेस्ट है. भारत ने इस मैच में कोई बदलाव नहीं किया है जबकि बांग्लादेश ने दो बदलाव किए हैं.</p>
      <figure>
        <iframe data-src="https://twitter.com/BCCI/status/1197772893209292800?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>बांग्लादेश की प्रधानमंत्री शेख हसीना और पश्चिम बंगाल की मुख्यमंत्री ममता बनर्जी ग्राउंड पहुंचीं और दोनों टीमों के कप्तान ने अपने खिलाड़ियों से उनका परिचय कराया. बांग्लादेश की प्रधानमंत्री शेख हसीना के साथ पश्चिम बंगाल की मुख्यमंत्री ममता बनर्जी भी इस मैच का लुत्फ लिया.</p>
      <figure>
        <iframe data-src="https://twitter.com/BCCI/status/1197778106246778881?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>हसीना और पश्चिम बंगाल की मुख्यमंत्री ममता बनर्जी ने पहले दिन के खेल का आगाज किया. यहां इन दोनों ने ईडन बेल बजाकर खेल की शुरुआत की आधिकारिक घोषणा की. मैच आधिकारिक तौर पर दोपहर एक बजे शुरू हुआ. इससे पहले, दोनों देशों का राष्ट्रगान बजा और दर्शकों ने पूरे जोश के साथ खिलाड़ियों का स्वागत किया.</p>
      <figure>
        <iframe data-src="https://twitter.com/BCCI/status/1197507454130475008?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>टीमें:-</b>
      </p>
      <p><b>भारत:</b> विराट कोहली (कप्तान), रोहित शर्मा, मयंक अग्रवाल, चेतेश्वर पुजारा, अजिंक्य रहाणे, रवींद्र जडेजा, ऋद्धिमान साहा, आर. अश्विन, मोहम्मद शमी, उमेश यादव, ईशांत शर्मा.</p>
      <p><b>बांग्लादेश:</b> इमरुल काएस, शादमान इस्लाम, मोहम्मद मिथुन, मोमिनुल हक (कप्तान), मुश्फिकुर रहीम, महमूदुल्लाह रियाद, लिटन दास, नईम हसनैन, अल अमीन हुसैन, अबु जाएद, इबादत हुसैन.</p>
      <figure>
        <video src="https://aajtak-pdelivery.akamaized.net/aajtak/video/2019_10/22_oct_19__smv_ranchihin_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="https://aajtak.intoday.in/sports/story/india-vs-bangladesh-day-night-test-kolkata-eden-gardens-virat-kohli-record-5000-test-runs-captain-tspo-1-1139696.html"/>
        <a href="https://aajtak.intoday.in/sports/story/liton-das-concussed-mehidy-hasan-substitute-india-vs-bangladesh-day-night-test-kolkata-tspo-1-1139669.html"/>
        <a href="https://aajtak.intoday.in/sports/story/is-naseem-shah-latest-pak-cricketer-to-age-backward-tspo-1-1139652.html"/>
        <a href="https://aajtak.intoday.in/sports/story/australia-vs-pakistan-1st-test-day-2-david-warner-century-gabba-brisbane-tspo-1-1139629.html"/>
      </related>
    </article>
  </body>
</html>