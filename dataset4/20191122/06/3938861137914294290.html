<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics-newspaper/_prokuratura-ne-rozsliduvatime-sprav/939250"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T06:25:00+00:00"/>
    <meta property="og:title" content="Прокуратура не розслідуватиме справ"/>
    <meta property="og:description" content="Із 20 листопада прокуратура не веде розслідувань. Не буде збирати, досліджувати, оцінювати й перевіряти докази. Всі незавершені справи передасть до Державного бюро розслідувань, Національного антикорупційного бюро та Служби безпеки України. Має на це три місяці. Серед проваджень, які має ..."/>
  </head>
  <body>
    <article>
      <h1>Прокуратура не розслідуватиме справ</h1>
      <address><time datetime="2019-11-22T06:25:00+00:00">22 Nov 2019, 06:25</time> by <a rel="author">Ольга КИРИЛЕНКО</a></address>
      <p>Із 20 листопада прокуратура не веде розслідувань. Не буде збирати, досліджувати, оцінювати й перевіряти докази. Всі незавершені справи передасть до Державного бюро розслідувань, Національного антикорупційного бюро та Служби безпеки України. Має на це три місяці.</p>
      <p>Серед проваджень, які має передати прокуратура, "справи Майдану". Їх перебере окремий підрозділ ДБР.</p>
      <p>"Ми відібрали найкращих професійних слідчих, які працюватимуть над "справами Майдану", — написав у Телеграм-каналі керівник органу <b>45-річний Роман Труба</b>.</p>
      <p>Генпрокуратура продовжить організовувати й координувати розслідування злочинів. У рамках реформи її перейменують на Офіс генерального прокурора. Регіональні й місцеві відділення стануть обласними й окружними. Військову прокуратуру ліквідують. Кількість працівників зменшать з 15 до 10 тисяч. Охочі перейти з ГПУ до Офісу генпрокурора мають пройти атестацію. Завершити зміни планують за два роки.</p>
      <p>— Прокуратура з радянських часів вела розслідування. Та коли в одних руках і слідство, і нагляд за слідством — це не­ефективно, — каже <b>54-річний Ігор Коліушко</b>, голова правління Центру політико-правових реформ.</p>
      <p>— Конституція передбачає, що цього не повинно бути. Але в перехідних положеннях зазначено: прокуратура займатиметься досудовими розслідуваннями до ухвалення закону. На цьому спекулювали всі генеральні прокурори. Мовляв, немає такого закону. Це породжує зловживання.</p>
      <p>Не виключаю, що для якоїсь справи було б краще зачекати завершення розслідування (йдеться про "справи Майдану", такий варіант озвучував Сергій Горбатюк, який очолював управління спецрозслідувань. — ГПУ). Але ці пояснення ми чули всі 20 років. Колись це треба було зробити.</p>
    </article>
  </body>
</html>