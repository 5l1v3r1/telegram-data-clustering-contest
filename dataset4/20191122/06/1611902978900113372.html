<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/22/sejm-przeglosowal-akcyza-w-gore-o-10-proc-o-ile-podrozeja-alkohol-i-papierosy/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-22T06:55:49+00:00"/>
    <meta property="og:title" content="Sejm przegłosował – akcyza w górę o 10 proc. O ile podrożeją alkohol i papierosy?"/>
    <meta property="og:description" content="Choć pierwotny projekt zakładał podwyżkę akcyzy na alkohol i produkty tytoniowe o 3 procent, finalnie podatek ten zdecydowano się podnieść jeszcze bardziej. W czwartek późnym wieczorem Sejm zdecydował, że będzie to 10 proc."/>
  </head>
  <body>
    <article>
      <h1>Sejm przegłosował – akcyza w górę o 10 proc. O ile podrożeją alkohol i papierosy?</h1>
      <address><time datetime="2019-11-22T06:55:49+00:00">22 Nov 2019, 06:55</time> by <a rel="author" href="https://nczas.com/author/km/" target="_blank">KM</a></address>
      <p>
        <b>Choć pierwotny projekt zakładał podwyżkę akcyzy na alkohol i produkty tytoniowe o 3 procent, finalnie podatek ten zdecydowano się podnieść jeszcze bardziej. W czwartek późnym wieczorem Sejm zdecydował, że będzie to 10 proc.</b>
      </p>
      <p>Rząd przekonuje, że dzięki temu do budżetu państwa w przyszłym roku trafi 1,7 mld złotych. Nie wiadomo, czy wzięto pod uwagę ewentualną ucieczkę do szarej strefy. Zjawisko to ma miejsce, gdy rosną podatki i można z bardzo dużą dozą prawdopodobieństwa założyć, że nie inaczej będzie tym razem.</p>
      <p>Za uchwaleniem nowelizacji głosowało 243 posłów, przeciw było 201, a 7 wstrzymało się od głosu.</p>
      <p>Podczas pierwszego czytania projektu we wtorek w Sejmie wiceminister finansów Leszek Skiba tłumaczył, że zmiana przewiduje indeksację stawek podatku akcyzowego na wyroby akcyzowe będące używkami tj. <b>alkohol etylowy, piwo, wino, napoje fermentowane, wyroby pośrednie, wyroby tytoniowe, susz tytoniowy i wyroby nowatorskie</b>. Skiba przypomniał, że ostatnia podwyżka stawek akcyzy na alkohol etylowy i wyroby tytoniowe miała miejsce 1 stycznia 2014 r. i wynosiła odpowiednio 15 proc. i 5 proc.</p>
      <p>Informował, że wzrost stawek o 10 proc. wynika m.in. z rosnących kosztów przeciwdziałania skutkom społecznym i zdrowotnym konsumpcji napojów alkoholowych i wyrobów tytoniowych. Zdaniem ministra skala wzrostu akcyzy jest bezpieczna, nie ma ryzyka wzrostu szarej strefy.</p>
      <p>
        <b>O ile wzrosną ceny?</b>
      </p>
      <p>Z uzasadnienia do propozycji rządu wynika, że podwyższenie stawki na alkohol etylowy może oznaczać wzrost ceny półlitrowej butelki wódki o mocy 40 proc. o ok. 1,4 zł (z VAT). Zmiana akcyzy na piwo może spowodować podniesienie ceny półlitrowej puszki tego napoju (o ekstrakcie 12 st. Plato) o ok. 0,06 zł.</p>
      <p>Wina o poj. 0,75 l mogą podrożeć o ok. 0,15 zł. Tyle samo napoje fermentowane, np. wina owocowe. Natomiast tzw. wyroby pośrednie, np. wina porto o poj. 0,5 l mogą zdrożeć o ok. 0,20 zł.</p>
      <p>Ministerstwo Finansów szacuje, że podwyższenie akcyzy związane z wyrobami tytoniowymi może podnieść cenę paczki papierosów (20 szt.) przeciętnie o ok. 1,02 zł, a paczka tytoniu do palenia (50 g) będzie droższa o 1,69 zł. Cena cygar może wzrosnąć ok. 0,40 zł za sztukę, a kilograma suszu tytoniowego o ok. 22,93 zł.</p>
      <p>
        <b>Podwyżka akcyzy – tych produktów zmiany nie dotkną</b>
      </p>
      <p>Z zakresu przewidzianej indeksacji akcyzy na używki wyłączono cydr i perry, czyli niskoalkoholowy napój z gruszek, o mocy nieprzekraczającej 5 proc. Jak zaznaczono, wyroby te pozostaną opodatkowane preferencyjną stawką podatku akcyzowego w wysokości 97 zł od 1 hektolitra gotowego wyrobu.</p>
      <p>Wyłączenie obejmuje także akcyzę na papierosy elektroniczne, na które do końca czerwca 2020 r. obowiązuje zerowa stawka akcyzy. Wyroby te będą opodatkowane efektywną stawką akcyzy od 1 lipca 2020 r.</p>
      <p>W środę sejmowa komisja finansów publicznych zaakceptowała poprawkę PiS wpisującą do projektu stawkę akcyzy na płyn do papierosów elektronicznych. Zgodnie z nią wyniesie ona 0,55 zł za każdy mililitr płynu.</p>
      <p>Źródło: PAP/NCzas.com</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/22/piotrowicz-i-pawlowicz-sedziami-trybunalu-konstytucyjnego-winnicki-to-jest-granda-co-tutaj-wyprawiacie/"/>
        <a href="https://nczas.com/2019/11/22/wybudowali-dworzec-za-miliony-na-ktory-nie-jezdzi-zaden-autobus-trzebnica-zaprasza-na-lekcje-gospodarnosci/"/>
        <a href="https://nczas.com/2019/11/22/skandal-w-sejmie-podczas-wybierania-czlonkow-krs-powtorzono-glosowanie-trzeba-to-anulowac-bo-my-przegramy-video/"/>
        <a href="https://nczas.com/2019/11/22/napisala-pzpr-na-biurze-pis-sad-znikoma-spoleczna-szkodliwosc-czynu/"/>
        <a href="https://nczas.com/2019/11/22/dobromir-sosnierz-punktuje-zwolennikow-lgbt-lewica-uzywa-nieszczesnikow-dotknietych-zaburzeniami-seksualnosci-do-uderzania-w-kosciol/"/>
        <a href="https://nczas.com/2019/11/22/lubelskie-zabral-martwa-sarne-do-domu-teraz-ma-klopoty/"/>
        <a href="https://nczas.com/2019/11/22/czy-bedzie-kolejny-strajk-nauczycieli-slawomir-broniarz-ponownie-zostal-prezesem-znp/"/>
        <a href="https://nczas.com/2019/11/22/wlodzimierz-czarzasty-fantazjuje-marzy-mu-sie-lewicowa-druga-tura-wyborow-prezydenckich/"/>
        <a href="https://nczas.com/2019/11/22/ubaw-po-pachy-walesa-opowiada-historie-z-usa-a-internauci-placza-ze-smiechu/"/>
      </related>
    </article>
  </body>
</html>