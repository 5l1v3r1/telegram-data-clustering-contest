<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/ten-files/epikerotita/776529/prosfygiko-stin-stylida-apiloun-oti-tha-gini-kougki/"/>
    <meta property="og:site_name" content="to10.gr"/>
    <meta property="article:published_time" content="2019-11-22T06:57:06+00:00"/>
    <meta property="og:title" content="Προσφυγικό : Στην Στυλίδα απειλούν ότι θα γίνει… Κούγκι"/>
    <meta property="og:description" content="Εκπρόσωποι της δημοτικής αρχής της Στυλίδας και κάτοικοι βρίσκονται ξανά στα κάγκελα και απειλούν ότι θα γίνει... Κούγκι αν αναγκαστούν να δεχτούν πρόσφυγες στην περιοχή τους."/>
  </head>
  <body>
    <article>
      <h1>Προσφυγικό : Στην Στυλίδα απειλούν ότι θα γίνει… Κούγκι</h1>
      <h2>Εκπρόσωποι της δημοτικής αρχής της Στυλίδας και κάτοικοι βρίσκονται ξανά στα κάγκελα και απειλούν ότι θα γίνει... Κούγκι αν αναγκαστούν να δεχτούν πρόσφυγες στην περιοχή τους.</h2>
      <address><time datetime="2019-11-22T06:57:06+00:00">22 Nov 2019, 06:57</time> by <a rel="author">to10.gr</a></address>
      <p>Σε κύμα οργής έχει μετατραπεί η αλληλεγγύη που είχε εκδηλώσει μεγάλη μερίδα του ελληνικού λαού απέναντι στο δράμα των προσφύγων. Σε περιοχές όπου υπάρχουν σχέδια εγκατάστασης προσφύγων εκδηλώνονται σφοδρές αντιδράσεις από μερίδα κατοίκων.</p>
      <p>Πιο πρόσφατο παράδειγμα το Αυλάκι Φθιώτιδας, όπου εκπρόσωποι της δημοτικής αρχής της Στυλίδας και κάτοικοι βρίσκονται ξανά στα κάγκελα και απειλούν ότι θα γίνει… Κούγκι αν αναγκαστούν να δεχτούν πρόσφυγες στην περιοχή τους.</p>
      <p>
        <a href="https://www.to10.gr/dekaria/776366/tesseris-gami-ke-mia-kidia-gia-ton-olybiako/">
          <i>Γιατί έχει αλλάξει πρόσωπο ο Ολυμπιακός του Κεμζούρα</i>
        </a>
      </p>
      <p>Οι αντιδράσεις, οι οποίες έχουν ξεκινήσει εδώ και μέρες, κλιμακώθηκαν σήμερα όταν στο τραπέζι έπεσαν απειλές, φωνές και φωτιές.</p>
      <p>Σύμφωνα με την ιστοσελίδα lamianow.gr, αφορμή για τα σημερινά επεισόδια στάθηκε η επίσκεψη κλιμακίου στο παλιό εργοστάσιο ΒΟΜΒΥΞ για ελέγχους καταλληλότητας.</p>
      <figure>
        <img src="https://www.in.gr/wp-content/uploads/2019/11/1-837.jpg"/>
      </figure>
      <p>Η άφιξη του κλιμακίου που αποτελούνταν από εκπροσώπους του υπουργείου Εθνικής Άμυνας, του ΔΟΜ και της Αστυνομίας  έφερε πιο κοντά το ενδεχόμενο να μεταφερθεί στο Αυλάκι μεγάλος αριθμός προσφύγων (περίπου 1500 – 2000).</p>
      <p>Μετά από την συγκεκριμένη επίσκεψη του κλιμακίου στο χωριό του Αυλακίου σήμανε συναγερμός και οι κάτοικοι μαζεύτηκαν έξω από το εργοστάσιο καίγοντας λάστιχα και φωνάζοντας συνθήματα διαμαρτυρόμενοι για την εξέλιξη.</p>
      <figure>
        <img src="https://www.in.gr/wp-content/uploads/2019/11/1-838.jpg"/>
      </figure>
      <h3>Αντιδήμαρχος Στυλίδας: «Εδώ θα γίνει Κούγκι… »</h3>
      <p>«Να μεταφέρετε στην κυβέρνηση ότι δεν θα δεχτούμε 2000 πρόσφυγες δίπλα σε ένα χωριό 320 κατοίκων. Υπάρχουν καταλληλότερες λύσεις και τις έχουμε προτείνει. Ας τις δεχτούν γιατί εδώ δεν θα έρθει κανείς. Εδώ θα γίνει Κούγκι… Θα έχουμε πόλεμο. Δεν πρόκειται να μπει κόσμος εδώ μέσα. Αυτό είναι μια απλή και να ήρεμη προειδοποίηση» είπε μεταξύ άλλων ο αντιδήμαρχος Στυλίδας Δημήτρης Ψάρρης.</p>
      <p>Και πρόσθεσε: «Να τους πάτε κάπου μακρύτερα για να μπορούμε να είμαστε αλληλέγγυοι».</p>
      <figure>
        <iframe src="https://www.youtube.com/embed/TIhIN2KLtqw" width="640" height="360" data-service="Youtube" scrolling="no"/>
      </figure>
      <p>Σε έντονους τόνους και η τοποθέτηση του προέδρου της Τοπικής Κοινότητας, Νίκου Τσικρικώνη. «Δεν μπορεί να αποφασίζουν για μας χωρίς εμάς. Δεν μας ενημερώνουν, αγνοούν τις προτάσεις μας. Για αυτό και εμείς από αύριο ξεκινάμε δυναμικές κινητοποιήσεις. Δεν δεχόμαστε πρόσφυγες εδώ. Αυτό να γίνει σαφές» είπε χαρακτηριστικά.</p>
      <p>Από την πλευρά της η δήμαρχος Στυλίδας, Βιργινία Στεργίου, διαμαρτυρήθηκε για τις κινήσεις που γίνονται από την κυβέρνηση χωρίς να ενημερώνεται η τοπική κοινωνία.</p>
      <p>«Θέλω επίσημη ενημέρωση από τον Υπουργό, τον Περιφερειάρχη, από κάθε αρμόδιο. Δεν μπορούν να αφήνουν τον Δήμο απέξω. Τους καλώ να ξαναδούν την πρόταση του Δήμου Στυλίδας για την εγκατάσταση προσφύγων σε άλλο κοντινό σημείο που έχουμε προτείνει και να μην εμείνουν στο Αυλάκι για να μην δημιουργηθούν προβλήματα στο χωριό» είπε.</p>
      <figure>
        <iframe src="https://www.youtube.com/embed/wP7_4fGMHzc" width="640" height="360" data-service="Youtube" scrolling="no"/>
      </figure>
      <p>
        <b>
          <a href="https://www.to10.gr/ten-files/epikerotita/776529/prosfygiko-stin-stylida-apiloun-oti-tha-gini-kougki/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>