<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/podwyzki-oplat-za-odpady-to-nie-wina-rzadu-samorzady-maja-wieloletnie-zaniedbania,135343.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T06:00:00+00:00"/>
    <meta property="og:title" content="Podwyżki opłat za odpady to nie wina rządu. Samorządy mają wieloletnie zaniedbania"/>
    <meta property="og:description" content="Pytanie, czy samorządy chcą podjąć wysiłek, czy wybierają najprostsze rozwiązanie, jakim jest przerzucenie kosztów na mieszkańców - mówi spytany o wprowadzane przez gminy podwyżki opłat za odbiór i zagospodarowania odpadów podsekretarz stanu Sławomir Mazurek."/>
  </head>
  <body>
    <article>
      <h1>Podwyżki opłat za odpady to nie wina rządu. Samorządy mają wieloletnie zaniedbania</h1>
      <address><time datetime="2019-11-22T06:00:00+00:00">22 Nov 2019, 06:00</time> by <a rel="author">Piotr Toborek  </a></address>
      <h4>Pytanie, czy samorządy chcą podjąć wysiłek, czy wybierają najprostsze rozwiązanie, jakim jest przerzucenie kosztów na mieszkańców - mówi spytany o wprowadzane przez gminy podwyżki opłat za odbiór i zagospodarowania odpadów podsekretarz stanu Sławomir Mazurek.</h4>
      <hr/>
      <ul>
        <li>
          <b>Trwa restrukturyzacja w resortach zajmujących się szeroko rozumianym środowiskiem.</b>
        </li>
        <li>
          <b>Nadal trwają prace nad wprowadzeniem rozszerzonej odpowiedzialności producentów.</b>
        </li>
        <li>
          <b>Nowym otwarciem w gospodarce odpadami ma być właśnie wprowadzenie ROP i powiązanego z nią systemu kaucyjnego.</b>
        </li>
      </ul>
      <p>
        <b>Czy po zmianach w resorcie środowiska nadal będzie pan odpowiedzialny za gospodarkę odpadami?</b>
      </p>
      <p><b>Sławomir Mazurek, podsekretarz stanu:</b> - Trwa restrukturyzacja. Cały czas pełnię funkcję podsekretarza stanu, ale nie zostałem powołany do Ministerstwa Klimatu, gdzie znalazła się gospodarka odpadami. Na razie nikt jeszcze nie został powołany, czekamy na decyzję pana premiera i pana ministra Kurtyki. W ramach moich obowiązków podsekretarza w rządzie Mateusza Morawieckiego kontynuuję jednak swoją misję. </p>
      <p>
        <i>
          <a href="https://www.wnp.pl/wiadomosci/resort-srodowiska-zmienia-nazwe-na-ministerstwo-klimatu,357665.html">(Już po naszej rozmowie na stronach Dziennika Ustaw zostało opublikowane rozporządzeniem rządu,zgodnie z którym Ministerstwo Środowiska zmieniło nazwę na Ministerstwo Klimatu - przyp. red.).</a>
        </i>
      </p>
      <p>
        <b>Czas jednak ucieka, a za dużo go nie mamy, bo niektóre dyrektywy europejskie musimy implementować dość szybko.</b>
      </p>
      <p>- Ale sytuacja jest stabilna, wszyscy normalnie pracujemy. Są główne tematy, jak rozszerzona odpowiedzialność producenta, kaucje za opakowania – o czym mówił pan premier w expose – nad którymi cały czas działamy.  </p>
      <p>
        <b>Nie ma obaw, że termin wprowadzenia ROP w połowie przyszłego roku nie zostanie dotrzymany?</b>
      </p>
      <p>- Nie ma takich obaw, wszystko idzie zgodnie w harmonogramem, departament za to odpowiadający wykonuje swoją pracę. Ten termin nie jest zagrożony.  </p>
      <p>
        <b>A co z gospodarką obiegu zamkniętego? Do tej pory sporo do powiedzenia miało tu zlikwidowane Ministerstwo Przedsiębiorczości.</b>
      </p>
      <p>- Pakiet GOZ zawsze był ważny dla Ministerstwa Środowiska, bo przecież bezpośrednio łączy się z gospodarką odpadami. W jakim stopniu Minister Kurtyka będzie chciał to mieć w resorcie klimatu, to się okaże. Jak mówiłem, jesteśmy w trakcie organizacji.  </p>
      <p>
        <b>W ostatnich dniach mamy falę podwyżek opłat za odpady, szczególnie w dużych miastach – Warszawa, Gdańsk, Łódź, Gdynia. Samorządowcy mówią wprost - to wina ministerstwa. Czuje się pan współodpowiedzialny za te podwyżki?</b>
      </p>
      <p>- Myśmy zaczęli swoją pracę od spełniania oczekiwań samorządów, czyli umożliwiania zawierania umów in-house, potem wprowadziliśmy wiele innych zmian, które wynikały z unijnych dyrektyw. Podstawą gospodarki odpadami są selektywna zbiórka i recykling – tak jest w całej Unii i takie zobowiązania Polska przyjęła w 2014 roku. Tłumaczenie się przez niektórych rosnącą opłatą marszałkowską czy obowiązkiem selektywnej zbiórki świadczy o tym, że system w tych miejscach nie działa tak, jak powinien.</p>
      <p>O tym, że trzeba będzie prowadzić zbiórkę z podziałem na pięć frakcji wiadomo było jeszcze za mojego poprzednika. Taki system został wprowadzony w 2017 roku, samorządy miały czas, żeby się do tego przygotować. Jedne samorządy to zrobiły, inne nie. Jedne sobie z tym radzą, jak Stalowa Wola, a po drugiej stronie jest Warszawa. To jest także kwestia priorytetów.</p>
      <p>Wśród priorytetów prezydenta stolicy Rafała Trzaskowskiego nie było gospodarki odpadami, dopiero stan tego systemu sprowokował go do poruszenia tego tematu. A przecież to nie jest nowy czy nagły problem – zamykaliśmy Radiowo, które było utrapieniem dla okolicznych mieszkańców, nie było właściwie w Warszawie segregacji. Zobaczmy, jak wyglądały tu przetargi – nawet ten dodatkowy rok nie pomógł, tylko spowodował, że obowiązek właściwej segregacji Warszawa realizuje jeszcze później.</p>
      <p>Jeśli więc ma się wieloletnie zaniedbania, a potem próbuje się zrzucać winę na kogoś innego, to ciężko to zaakceptować. Trzeba naprawdę dużo złej woli, żeby winą za te problemy obarczać rząd. Samorządy dostały dużo narzędzi, uwolniliśmy rynek, co spowodowało likwidację monopoli, ułatwiliśmy podejmowanie decyzji o budowie komunalnych instalacji, doszły takie możliwości jak choćby obniżenia opłat dla mieszkańców, którzy nie oddają odpadów zielonych, tylko je zagospodarowują poprzez kompostowanie. Pytanie, czy samorządy chcą podjąć wysiłek i iść w tę stronę, czy wybierają najprostsze rozwiązanie, jakim jest przerzucenie kosztów na mieszkańców.</p>
      <p>
        <b>Coraz więcej i częściej słychać deklaracje gotowości samorządów do budowy spalarni. Jak pan to odbiera?</b>
      </p>
      <p>- To, co widzimy w Rzeszowie, pokazuje, że samo wybudowanie spalarni nie rozwiązuje problemów i niekoniecznie wpływa na obniżenie kosztów. Lepsze oczywiście jest unieszkodliwianie termiczne z odzyskiem ciepła niż składowanie, ale hierarchia też jest oczywista – musimy osiągnąć poziomy odzysku. Spalarnia to tylko domknięcie systemu, a trzeba przy tym pamiętać, że spalanie też powoduje powstawanie popiołów i odpadów niebezpiecznych, które również należy zagospodarować. A unieszkodliwienie odpadów niebezpiecznych nie jest tanie.</p>
      <p>Oczywiście instalacje termicznej przeróbki są potrzebne, bo mamy nadwyżkę paliwa RDF, zawsze będą jakieś odpady resztkowe, których nie da się zagospodarować, ale biorąc pod uwagę długoterminową politykę Unii Europejskiej – wytyczne przekazane nam przez Komisję Europejską, czyli mandat do wprowadzenia narzędzi, które będą z jednej strony promowały recykling, a z drugiej zniechęcały do spalania – warto się na tym dobrze zastanowić.</p>
      <p>
        <b>Skąd więc ten trend na spalarnie?</b>
      </p>
      <p>- Na pewno te ostatnie zmiany, jakie wprowadziliśmy w nowelizacji ustaw, odblokowały ten obszar praw nabytych, które do tej pory nie były realizowane, nie budowano zapisanych w WPGO instalacji. Wiemy też, że mamy zapisaną w krajowym planie możliwość spalenia 30 procent odpadów i do wypełnienia tego limitu nam jeszcze sporo brakuje, jest więc pole dla tego typu instalacji.</p>
      <p>
        <b>Jest pole, ale czy są pieniądze?</b>
      </p>
      <p>- Na pewno nie ma możliwości, żeby dofinansowywać tego typu instalacje ze środków europejskich. Dla nas zaś priorytetem jest KPGO, który jasno mówi o hierarchii postępowania z odpadami. Kluczowy będzie rozwój sektora recyklingu, bo on jest docelowym kierunkiem, który narzuca nam także Unia Europejska.</p>
      <p>Chcemy zlikwidować lukę inwestycyjną, która nam tu powstała. Chcemy, żeby środki finansowe poszły na rozbudowę recyklingu, ale też będziemy kłaść duży nacisk na ekoprojektowanie, żeby opakowania czy produkty nadawały się potem do powtórnego wykorzystania.</p>
      <p>
        <b>Czyli spalarnia dofinansowania nie dostanie?</b>
      </p>
      <p>- Jeszcze raz mówię, że będziemy postępować zgodnie z hierarchią. Tak będziemy lokować środki, żeby nie przekładało się to potem na rosnące koszty dla mieszkańców. Trzeba jednak pamiętać, że to samorządy są właścicielami odpadów i to one podejmują decyzję i ryzyko, także w przypadku budowy instalacji termicznej przeróbki odpadów.</p>
      <p>My ze swojej strony chcemy od nowa zdefiniować role poszczególnych uczestników systemu, tak by to producenci wprowadzający opakowania na rynek ponosili w pełni koszty netto. Bardzo ważny będzie też system kaucyjny, będzie pomagał domykać ten system. To, wraz ze zmianami, które właśnie wprowadzają samorządy, jest dużym polem do osiągnięcia stabilności. To będzie nowe otwarcie, które ma sprawić, że cena odpadów będzie odpowiadała kosztom i przywróci ono odpadom ich wartość.</p>
    </article>
  </body>
</html>