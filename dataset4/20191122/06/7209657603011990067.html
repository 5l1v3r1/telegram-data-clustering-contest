<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/macerata/spettacoli/x-factor-eliminato-1.4899653"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-22T06:06:08+00:00"/>
    <meta property="og:title" content="X Factor 2019, live 5. Sofia senza freni, nessun eliminato"/>
    <meta property="og:description" content="Performance eccelsa delle civitanovese. Inediti, Giordana Petralia andrà al ballottaggio nel prossimo live"/>
  </head>
  <body>
    <article>
      <h1>X Factor 2019, live 5. Sofia senza freni, nessun eliminato</h1>
      <h2>Performance eccelsa delle civitanovese. Inediti, Giordana Petralia andrà al ballottaggio nel prossimo live</h2>
      <address><time datetime="2019-11-22T06:06:08+00:00">22 Nov 2019, 06:06</time> by <a rel="author">FRANCESCO REPUPILLI</a></address>
      <p>Macerata, 23 novembre 2019 – Un <b>live</b> tanto <b>delicato</b> quanto <b>infuocato</b> quello di ieri sera, introdotto dall'<b>opening</b> d'eccezione di <b>Mahmood</b> che carica il pubblico sulle note di <b>Barrio</b>, la hit con cui ha <b>dominato la classifica</b> di questa estate. Dopo aver affrontato i propri limiti e ballottaggi al cardiopalma, i concorrenti della <b>13esima edizione</b> del <b>talent targato Sky</b> si sono battuti presentando i loro <b>inediti</b>, <b>da ieri trasmessi online e dalle radio</b>, entrando quindi ufficialmente nel <b>panorama discografico italiano</b>.</p>
      <p><b>Né vincitori né vinti</b>, per il quinto live, sul palco dell'<b>X Factor Dome di Monza</b>. Per la <b>prima volta</b> nella storia del programma <b>sarà il mercato a decidere</b>: <b>Giordana Petralia</b>, la meno votata dal pubblico della manche di ieri, andrà al <b>ballottaggio</b> al sesto live, dove affonterà il concorrente che durante la settimana, a inediti lanciati sul mercato, otterrà il minor successo in termini di <b>download</b> e <b>streaming</b>.</p>
      <p>Ha sorpreso come al solito <b>Sofia Tornambene</b>, la <b>17enne civitanovese</b> ha riproposto '<b>A domani per sempre'</b>, il brano che l'ha resa un'icona durante le audizioni, ma in una versione rivisitata. <b>Suggestiva</b> e leggera la sua esibizione, "perfetta per tutti gli adolescenti – commenta <b>Mara Maionchi</b> -, tutto molto bene". "Mi aveva fatto piangere – aggiunge <b>Malika</b> – quando è comparsa da noi con questo brano. Sofia, non avere fretta di crescere se continui a fare cose come questa, perfavore". "Che sei brava e questa canzone sia bella e ti appartenga non è assolutamente un segreto – spiega <b>Samuel</b> -. Mi aveva colpito molto la scorsa esibizione, dove ti ho visto faticare e portare a casa quello che dovevi portare con tanta grinta. Secondo me avrai un grande futuro". Incantato anche il suo coach <b>Sfera Ebbasta</b>: "Questa tua umiltà ti farà arrivare lontano".</p>
      <p><b>Ospite</b> della serata il cantautore<b> Mahmood</b>, giovane vincitore dell'edizione di <b>Sanremo 2019</b> e autore di oltre 30 milioni di stream audio e 140 milioni di visualizzazioni su <b>Youtube</b>, oltre ad un tour da tutto esaurito in <b>Europa</b>. Ospiti con lui, a metà serata, <b>Antonello Venditti</b> insieme a <b>Francesco De Gregori</b>. I due storici nomi della musica italiana hanno cantato '<b>Bomba o non bomba'</b>, annunciando poi il loro concerto allo <b>stadio olimpico di Roma</b>, il <b>prossimo 5 settembre</b>. A chiudere la serata è salito sul palco il <b>duo rap</b> più seguito della <b>scena urban contemporanea</b>, <b>Gemitaiz </b>e <b>Madman</b>. Il duo si è esibito in un mash-up tratto dall'ultimo album '<b>Scatola Nera'</b>, divenuto <b>disco d'oro</b> in due settimane.</p>
      <p>Il <b>verdetto del quarto live</b> di <b>X Factor</b>: al <b>ballottaggio</b> della <b>prossima puntata</b> andrà <b>Giordana Petralia</b>, insieme al concorrente che otterrà <b>meno successo</b> <b>sul mercato</b> musicale in termini di download e streaming. Al tanto ambito podio <b>ancora tre live show</b>. La sfida, per le aspiranti star, riprenderà <b>giovedì prossimo</b>.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>