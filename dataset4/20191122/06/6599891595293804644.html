<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ahaber.com.tr/gundem/2019/11/22/bekci-kimlik-sorabilir-mi-emniyet-genel-mudurlugu-ve-mahkemeden-aciklama"/>
    <meta property="og:site_name" content="A Haber"/>
    <meta property="article:published_time" content="2019-11-22T06:45:29+00:00"/>
    <meta property="og:title" content="Bekçi kimlik sorabilir mi? Emniyet Genel Müdürlüğü ve mahkemeden açıklama"/>
    <meta property="og:description" content="Emniyet Genel Müdürlüğü (EGM), bazı haberlere yansıyan İzmir'de 9 Mayıs 2018'deki olay ve 35'inci Asliye Ceza Mahkemesi'nce verilen kararla ilgili açıklama yaptı. Açıklamada, kararın sadece tek olayla ilgili olduğu belirtilerek, &quot;Çarşı ve Mahalle Bekçileri Yönetmeliği'nin 16'ncı maddesindeki hükme göre bekçilerin şüpheli şahıslara kimlik sorma yetkileri mevcuttur&quot; denildi. Öte yandan olayın yargıya taşınmasının ardından mahkeme, bekçilerin kimlik kontrolü yapma yetkisinin olmadığını belirtti."/>
  </head>
  <body>
    <article>
      <h1>Bekçi kimlik sorabilir mi? Emniyet Genel Müdürlüğü ve mahkemeden açıklama</h1>
      <address>
        <time datetime="2019-11-22T06:45:29+00:00">22 Nov 2019, 06:45</time>
      </address>
      <p>
        <b><a href="https://www.ahaber.com.tr/index/emniyet-genel-mudurlugu">Emniyet Genel Müdürlüğü</a> (<a href="https://www.ahaber.com.tr/index/egm">EGM</a>), bazı haberlere yansıyan <a href="https://www.ahaber.com.tr/index/izmir">İzmir</a>'de 9 Mayıs 2018'deki olay ve 35'inci Asliye Ceza Mahkemesi'nce verilen kararla ilgili açıklama yaptı. Açıklamada, kararın sadece tek olayla ilgili olduğu belirtilerek, "Çarşı ve Mahalle Bekçileri Yönetmeliği'nin 16'ncı maddesindeki hükme göre bekçilerin şüpheli şahıslara kimlik sorma yetkileri mevcuttur" denildi. Öte yandan olayın yargıya taşınmasının ardından mahkeme, bekçilerin kimlik kontrolü yapma yetkisinin olmadığını belirtti.</b>
      </p>
      <p><a href="https://www.ahaber.com.tr/index/izmir">İzmir</a>'de iki genç ile mahalle bekçileri arasında kimlik sorma tartışması sırasında yaşanan arbede ve küfürleşmenin yargıya taşınmasının ardından mahkeme, bekçilerin kimlik kontrolü yapma yetkisinin olmadığını belirtti.</p>
      <p>Bekçilerin yetkilerini aşarak kimlik kontrolü yapmak istemesini "haksız fiil" olarak nitelendiren mahkeme, "görevini yapmakta olan memura karşı tehdit ve cebir kullanma suretiyle direnme" suçunun unsurlarının oluşmadığına, hakaret eyleminin de bu haksız fiile karşı tepki olarak gerçekleştiğine karar verdi.</p>
      <p>Bornova'da bekçilerin kimlik kontrolü yaptığı gençlere, birkaç dakika sonra başka bekçiler tarafından yeniden kimlik soruldu. Arka arkaya kimlik kontrolü yapılmak istenmesi üzerine bekçiler ile tartışan, küfürlü sözler söyleyip kaçmaya çalışırken bekçileri iten gençlere "görevini yapmakta olan memura karşı tehdit ve cebir kullanma suretiyle direnme" suçundan dava açıldı.</p>
      <p>
        <b>"SINIRLARI AŞTILAR"</b>
      </p>
      <p>İzmir 35. Asliye Mahkemesi, polise verilen kimlik sorma, makul şüphe üzerine kaba üst araması yapma gibi yetkilerin bekçilere verilmediğini belirterek, söz konusu bekçilerin görev sınırlarını aştıklarını kaydetti. Bu nedenle "görevini yapmakta olan memura karşı tehdit ve cebir kullanma suretiyle direnme" suçunun oluşmadığı belirtildi.</p>
      <p>Söz konusu bekçilerin, vatandaşın huzur ve güvenini sağlamak yerine yetkisiz olarak kimlik sorup vatandaşın huzur ve güvenini bozduğunu belirten mahkeme, bu nedenle söz konusu eylemi "haksız fiil" olarak nitelendirdi. Sanıkların hakaret eyleminin de bu haksız fiile karşı tepki olarak gerçekleştiğini belirten mahkeme bu konuda da ceza verilmesine yer olmadığına hükmetti.</p>
      <p>
        <b>EGM'DEN BEKÇİLERE 'YETKİ' AÇIKLAMASI</b>
      </p>
      <p><a href="https://www.ahaber.com.tr/index/emniyet-genel-mudurlugu">Emniyet Genel Müdürlüğü</a> (<a href="https://www.ahaber.com.tr/index/egm">EGM</a>), bazı haberlere yansıyan İzmir'de 9 Mayıs 2018'deki olay ve 35'inci Asliye Ceza Mahkemesi'nce verilen kararla ilgili açıklama yaptı. Açıklamada, kararın sadece tek olayla ilgili olduğu belirtilerek, "Çarşı ve Mahalle Bekçileri Yönetmeliği'nin 16'ncı maddesindeki hükme göre bekçilerin şüpheli şahıslara kimlik sorma yetkileri mevcuttur" denildi.</p>
      <p>Açıklamada şu ifadelere yer verildi:</p>
      <p>"İzmir ilinde 09/05/2018 tarihinde meydana gelen ve basında, 'Çarşı ve Mahalle Bekçileri kimlik soramayacak' şeklinde yayınlanan haber ile ilgili olarak İzmir 35. Asliye Ceza Mahkemesi'nce verilen karar sadece o olaya münhasır bir karar olup aşağıdaki açıklamanın yapılmasına gerek duyulmuştur.</p>
      <p>Çarşı ve Mahalle Bekçilerinin Vazifeleri ile ilgili Olarak Riayet Etmeleri Gereken Hususları Gösterir Yönetmeliği'nin 16. maddesindeki "Bekçiler bölgeleri içinde dolaşan şüpheli şahısları takip eder ve hüviyetlerini araştırırlar" hükmüne göre Çarşı ve Mahalle Bekçilerinin kişilere kimlik sorma yetkileri mevcuttur."</p>
    </article>
  </body>
</html>