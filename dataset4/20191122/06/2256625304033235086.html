<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159070_1.html"/>
    <meta property="og:site_name" content="Novsport"/>
    <meta property="article:published_time" content="2019-11-22T06:24:00+00:00"/>
    <meta property="og:title" content="Крушчич: Мачът във Враца ще е коварен, те са биткаджийски отбор"/>
    <meta property="og:description" content="Ако сме бързи, би трябвало да победим, допълни спецът"/>
  </head>
  <body>
    <article>
      <h1>Крушчич: Мачът във Враца ще е коварен, те са биткаджийски отбор</h1>
      <address>
        <time datetime="2019-11-22T06:24:00+00:00">22 Nov 2019, 06:24</time>
      </address>
      <p>Треньорът на ЦСКА Милош Крушчич говори за предстоящия двубой с Ботев Враца. Армейците гостуват под Околчица в събота от 15:00 часа.<br/> <br/>Това ще е 4-та визита в 5-те срещи на Крушчич като старши треньор досега. Той записа успехи над Етър (4:0) и Черно море (2:0) и поражение от Локо Пд (0:1). Билетите за двубоя вече са в продажба, като са на цена 5 лева.<br/> <br/>"Малко е трудно да анализирам Ботев, защото наскоро си смениха треньора (б.р. - Тони Здравков наследи Сашо Ангелов). Не сме имали възможност да ги видим при новия наставник, така че това е проблем в известна степен.<br/> <br/>Иначе вече сме гледали всички мачове на Ботев през сезона. Имаме хора в щаба, които анализират съперниците ни и се подготвят доста добре. Може да се каже, че индивидуално сме анализирали всеки един футболист на Ботев, но очакваме да има промени в тактиката и системата на игра, които трудно можем да предвидим и ще видим как ще се развият в хода на самата среща.<br/> <br/>Така че това ще е малко по-труден и коварен мач. Знаете и чисто психологическия ефект при смяна на треньора. Най-общо казано - Ботев е биткаджийски отбор. Има стремеж да играе бързо. Но, ако ние на свой ред сме бързи, би трябвало всичко да е наред и да победим", заяви Крушчич пред "Тема спорт".<br/> <br/>В мача с Ботев на "Армията" по-рано през сезона ЦСКА имаше доста проблеми и спечели трудно с 1:0 с гол на Евандро след почивката.<br/>На линия за визитата във Враца няма да са контузените Бикел, Енрике и Юрич.<br/> <br/>Сред 18-те след вирус се завръща Гълъбов, а извън групата както обикновено ще останат Бодуров и Стойчо Атанасов.</p>
      <p> </p>
    </article>
  </body>
</html>