<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/22/society/idiotikes-monades-fysikou-aeriou-tha-gemisoun-to-keno-tou-ligniti/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-22T06:25:52+00:00"/>
    <meta property="og:title" content="Ιδιωτικές μονάδες φυσικού αερίου θα γεμίσουν το κενό του λιγνίτη"/>
    <meta property="og:description" content="Ολοκληρώθηκε η νέα μελέτη επάρκειας ισχύος του ΑΔΜΗΕ."/>
  </head>
  <body>
    <article>
      <h1>Ιδιωτικές μονάδες φυσικού αερίου θα γεμίσουν το κενό του λιγνίτη</h1>
      <h2>Ολοκληρώθηκε η νέα μελέτη επάρκειας ισχύος του ΑΔΜΗΕ.</h2>
      <address><time datetime="2019-11-22T06:25:52+00:00">22 Nov 2019, 06:25</time> by <a rel="author">Τράτσα Μάχη</a></address>
      <p>Στα χέρια της πολιτικής ηγεσίας του Υπουργείου Περιβάλλοντος και Ενέργειας (ΥΠΕΝ) βρίσκεται η νέα μελέτη του ΑΔΜΗΕ  (Ανεξάρτητος Διαχειριστής Μεταφοράς Ηλεκτρικής Ενέργειας)  για την επάρκεια του συστήματος ηλεκτρικής ενέργειας της Ελλάδας. Η διενέργεια της μελέτης κρίθηκε απαραίτητη προκειμένου να εξεταστεί η ασφάλεια εφοδιασμού της χώρας, μετά τη δέσμευση της κυβέρνησης για πλήρη απολιγνιτοποίηση του ενεργειακού μείγματος έως το 2028.</p>
      <p>Όπως αναφέρουν στο «Βήμα» στελέχη του ΥΠΕΝ, η μελέτη  καταδεικνύει ότι για την ασφάλεια τροφοδοσίας της χώρας με ρεύμα, με δεδομένη τη σταδιακή απόσυρση των λιγνιτικών μονάδων, θα χρειαστούν νέοι ηλεκτροπαραγωγικοί σταθμοί φυσικού αερίου συνολικής ισχύος 2.400 MW με 2.800 MW. Ωστόσο, όπως επισημαίνουν, θα πρέπει παράλληλα να αναπτυχθούν ταχύτατα και νέες μονάδες Ανανεώσιμων Πηγών Ενέργειας (ΑΠΕ) ώστε να καλυφθεί ο στόχος του 35% στην τελική κατανάλωση ενέργειας που έχει θέσει η κυβέρνηση για το 2030, ο οποίος μεταφράζεται σε 61% με 64% ηλεκτροπαραγωγή από ΑΠΕ.</p>
      <p>
        <a href="https://www.in.gr/2019/11/22/plus/perierga/lygizei-gramma-7xronis-agie-vasili-thelo-spiti-kai-fai/">«Λυγίζει» το γράμμα 7χρονης: «Άγιε Βασίλη θέλω σπίτι και φαΐ»</a>
      </p>
      <p>Έτσι, οι μελετητές του  ΑΔΜΗΕ κρίνουν ότι το κενό από το «σβήσιμο» των λιγνιτικών σταθμών μπορεί να καλυφθεί με την εγκατάσταση νέων ηλεκτροπαραγωγικών σταθμών φυσικού αερίου. Σύμφωνα με τα όσα αναφέρει στέλεχος του Διαχειριστή, παράλληλα με την προώθηση νέων σταθμών ΑΠΕ, είναι απαραίτητες για το ηλεκτρικό σύστημα τρεις μονάδες φυσικού αερίου ισχύος περί τα 800 MW, ή διαφορετικά ο συνδυασμός δύο μονάδων των 800 MW και δύο των 600 MW, ώστε να καλυφθεί η ζήτηση σε ρεύμα.</p>
      <p>Ήδη έχει μπει ο θεμέλιος λίθος για την κατασκευή εργοστασίου ηλεκτροπαραγωγής της Μυτιληναίος με καύσιμο φυσικό αέριο (ισχύος 826  MW) στον Άγιο Νικόλαο της Βοιωτίας, το οποίο θα λειτουργήσει στα τέλη του 2021. Την ίδια χρονιά αναμένεται να ξεκινήσει και η Elpedison την κατασκευή νέας μονάδας 826 MW, η οποία προγραμματίζεται να λειτουργήσει το 2023. Παράλληλα, η Ρυθμιστική Αρχή Ενέργειας (ΡΑΕ) έχει εγκρίνει άλλες τρεις άδειες παραγωγής για σταθμούς φυσικού αερίου της ΓΕΚ ΤΕΡΝΑ, της DAMCO<b> </b>ENERGY και του ομίλου Καράτζη.</p>
      <p>Βάσει της μελέτης του ΑΔΜΗΕ και του πολυαναμενόμενου νέου business plan της ΔΕΗ, το οποίο θα είναι έτοιμο εντός του Δεκεμβρίου, θα καθοριστεί το ακριβές χρονοδιάγραμμα της απολιγνιτοποίησης έως το 2028.</p>
      <p>Σύμφωνα με το πρώτο draft  του νέου Εθνικού Σχεδίου για την Ενέργεια και τo Κλίμα (ΕΣΕΚ), εκτός από το φυσικό αέριο που θα παίξει τον ρόλο του μεταβατικού καυσίμου, και το μηδενικό μερίδιο λιγνίτη το 2028 και τον υψηλό στόχο 35%  για τις ΑΠΕ, ορίζεται και  υψηλός στόχος βελτίωσης της ενεργειακής απόδοσης (άνω του 37%). Το αναθεωρημένο ΕΣΕΚ, σύμφωνα με τα όσα ανέφερε χθες στο ετήσιο συνέδριο του ΙΕΝΕ (Ινστιτούτο Ενέργειας Νοτιοανατολικής Ευρώπης) ο υφυπουργός Ενέργειας κ. <b>Γεράσιμος </b><b>Θωμάς</b> θα τεθεί σε διαβούλευση σε περίπου 10 ημέρες ώστε στις αρχές Δεκεμβρίου να πάρει την τελική του μορφή πριν εγκριθεί από το Κυβερνητικό Συμβούλιο Οικονομικής Πολιτικής (ΚΥΣΟΙΠ) και σταλεί στην Ευρωπαϊκή Επιτροπή για παρατηρήσεις.</p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
    </article>
  </body>
</html>