<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/story/festive-season-psu-psb-banks-disburse-record-loans-october-dat-1-1139551.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-11-22T06:29:58+00:00"/>
    <meta property="og:title" content="फेस्ट‍िव सीजन में बदली बैंकों की तस्वीर, अक्टूबर में 2.5 लाख करोड़ रुपये के लोन बांटे"/>
    <meta property="og:description" content="अक्टूबर महीने में सरकारी बैकों (PSB) ने रिकॉर्ड 2.5 लाख करोड़ रुपये के लोन बांटे हैं. अर्थव्यवस्था की लगातार आती नकारात्मक खबरों के बीच यह एक अच्छी खबर है."/>
  </head>
  <body>
    <article>
      <h1>फेस्ट‍िव सीजन में बदली बैंकों की तस्वीर, अक्टूबर में 2.5 लाख करोड़ रुपये के लोन बांटे</h1>
      <h2>अक्टूबर महीने में सरकारी बैकों (PSB) ने रिकॉर्ड 2.5 लाख करोड़ रुपये के लोन बांटे हैं. अर्थव्यवस्था की लगातार आती नकारात्मक खबरों के बीच यह एक अच्छी खबर है.</h2>
      <address>
        <time datetime="2019-11-22T06:29:58+00:00">22 Nov 2019, 06:29</time>
      </address>
      <ul>
        <li>
          <b>त्योहारी सीजन में बैंकों ने ग्राहकों तक अपना संपर्क बढ़ाया</b>
        </li>
        <li>
          <b>अक्टूबर के दौरान सरकारी बैंकों ने 2.5 लाख करोड़ रुपये के लोन बांटे</b>
        </li>
      </ul>
      <p>इस साल त्योहारी सीजन के अक्टूबर महीने में सरकारी बैकों (PSB) ने रिकॉर्ड 2.5 लाख करोड़ रुपये के लोन बांटे हैं. अर्थव्यवस्था की लगातार आती नकारात्मक खबरों के बीच यह एक अच्छी खबर है.</p>
      <p>वित्त मंत्रालय के वित्तीय सेवाएं विभाग के एक बयान के मुताबिक, सरकारी बैंकों ने अक्टूबर के दौरान 2,52,589 करोड़ रुपये के लोन वितरित किए हैं. करीब 1,05,599 करोड़ रुपये के नए टर्म लोन दिए गए, जबकि 46,800 करोड़ रुपये नए वर्किंग कैपिटल लोन दिए गए.</p>
      <p>
        <b>कैसे आया सुधार</b>
      </p>
      <p>खपत बढ़ाने और अर्थव्यवस्था को सहारा देने के लिए वित्त मंत्री निर्मला सीतारमण ने सितंबर में बैंकों से कहा था कि वे ज्यादा से ज्यादा ग्राहकों तक पहुंच बनाएं. बैंकों से ग्राहकों तक यह संदेश देने को कहा गया कि सभी तरह के मानकों के पालन के बाद वे कर्ज देने को तैयार हैं. उनके इस संदेश के बाद बैंकों ने अक्टूबर 2019 के दौरान देश के 374 जिलों में लोन वितरण के लिए कैम्प लगाए. </p>
      <p>
        <b>अब कैसे हैं हालात</b>
      </p>
      <p>इस तरह इस वितरण का 60 फीसदी हिस्सा नए टर्म लोन के रूप में है. वित्त सचिव राजीव कुमार ने कहा, 'यह तस्वीर पूरी तरह से बदलने की कहानी है, बैंक पूरी तरह से पूंजी से लैस हैं और वह किसी भी तरह की कर्ज की जरूरत को पूरा करने की स्थ‍िति में भी हैं.' उन्होंने कहा कि सरकार के दो साल के लगातार अथक प्रयास के बाद सार्व‍जनिक बैंकों के हालात बदले हैं. अक्टूबर 2019 के दौरान <a href="https://aajtak.intoday.in/story/rbi-report-slowing-indian-bank-lending-overshadows-economic-rebound-hopes-dat-1-1129268.html">गैर बैंकिंग वित्तीय कंपनियों (NBFC)</a> को 19,627.26 करोड़ रुपये का कर्ज दिया गया है.</p>
      <p>वित्त मंत्रालय के आउटरिच कार्यक्रम के तहत सरकारी बैंकों, निजी बैंकों और गैर बैंकिंग वित्तीय कंपनियों के द्वारा मिलकर पहले चरण में 1 से 9 अक्टूबर तक देश के 226 जिलों और दूसरे चरण में 21 से 25 अक्टूबर तक 148 जिलों में कर्ज वितरण कैम्प लगाए गए. इस तरह के लोन मेले में आधार के साथ नए एकाउंट खोलने के साथ ही मोबाइल बैंकिंग की सुविधा और भीम ऐप को लोकप्रिय बनाने के कार्यक्रम भी चलाए गए.  </p>
      <p>आंकड़ों के दौरान अक्टूबर में सबसे ज्यादा 1.22 लाख करोड़ रुपये का लोन कॉरपोरेट ने हासिल किए. इसके बाद 40,504 करोड़ रुपये के कृषि लोन और 37,210 करोड़ रुपये के लोन एमएसएमई को दिए गए. बैंकों ने इस दौरान 12,166 करोड़ रुपये के होम लोन और 7,058 करोड़ रुपये के व्हीकल लोन बांटे.</p>
      <figure>
        <video src="https://aajtak-pdelivery.akamaized.net/aajtak/video/2019_05/03_may_19_loan_deepak_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="https://aajtak.intoday.in/story/mumbai-delhi-petrol-diesel-prices-increased-check-latest-rate-list-tut-1-1139542.html"/>
        <a href="https://aajtak.intoday.in/story/share-market-nse-bse-sensex-nifty-rise-fall-flat-trade-dat-1-1139529.html"/>
        <a href="https://aajtak.intoday.in/story/despite-recession-tremendous-increase-gst-returns-november-dat-1-1139485.html"/>
        <a href="https://aajtak.intoday.in/story/share-market-sensex-nifty-bse-nse-voda-idea-agr-airtel-tut-1-1139318.html"/>
      </related>
    </article>
  </body>
</html>