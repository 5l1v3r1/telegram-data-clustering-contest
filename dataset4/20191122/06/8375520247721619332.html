<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/u-epifaniya-viznali-zelenskiy-stavitsya-do-cerkovnogo-pitannya-ne-tak-yak-poroshenko-641126.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T06:05:37+00:00"/>
    <meta property="og:title" content="У Епіфанія визнали: Зеленський ставиться до церковного питання не так, як Порошенко"/>
    <meta property="og:description" content="«У президента Зеленського концептуально інше ставлення до церковних питань» - речник УПЦ"/>
  </head>
  <body>
    <article>
      <h1>У Епіфанія визнали: Зеленський ставиться до церковного питання не так, як Порошенко</h1>
      <address>
        <time datetime="2019-11-22T06:05:37+00:00">22 Nov 2019, 06:05</time>
      </address>
      <h4>«У президента Зеленського концептуально інше ставлення до церковних питань» - речник УПЦ</h4>
      <p>Заступник голови Управління зовнішніх церковних зв’язків Української православної церкви, архієпископ Чернігівський і Ніжинський Євстратій (Зоря) визнав <a href="https://glavcom.ua/interviews/jevstratiy-zorya-na-cherzi-druga-velika-hvilya-perehodiv-parafiy-do-pomisnoji-cerkvi-640733.html">в інтерв’ю «Главкому»</a>, що президент Зеленський не привітав Помісну церкву з визнанням іншими церквами.</p>
      <p>«У нього інше <i>ставлення</i>, ніж у Порошенка. Інше, ніж у Януковича, Ющенка, Кучми і Кравчука» - сказав в <a href="https://glavcom.ua/interviews/jevstratiy-zorya-na-cherzi-druga-velika-hvilya-perehodiv-parafiy-do-pomisnoji-cerkvi-640733.html?fbclid=IwAR3O2iA-Ha-REXJoztXQf1puR9O1ln4Fum6h1EKj57UuVvDeyKnatP14uQ0">Євстратій (Зоря)</a>, коментуючи <a href="https://glavcom.ua/topics/church/gretska-tserkva-viznala-pravoslavnu-tserkvu-ukrajini-632207.html">визнання УПЦ Грецькою церквою</a> і <a href="https://glavcom.ua/columns/zorya/oleksandriyskiy-patriarhat-viznav-avtokefaliyu-pcu-638631.html">Олександрійським патріархатом</a> і ставлення до цього факту президента України.</p>
      <p>Архієпископ УПЦ впевнений, «це не означає, що президент і його команда не усвідомлюють і не надають значення тим подіям, які відбуваються».</p>
      <p>«Я думаю, що навпаки – там є належне усвідомлення того, що ці питання є важливими, але реакція і комунікація з суспільством є іншою. Можливо, певною мірою це противага чи альтернатива тому, як було за попереднього президента. Не буду стверджувати на 100%, але, можливо, тут певну роль відіграє небажання асоціюватися зі своїм політичним опонентом. Тому був обраний саме такий спосіб комунікації», - сказав архієпископ.<br/><br/>«Доказом того, що президент розуміє важливість цих питань, є його <a href="https://glavcom.ua/news/zelenskiy-zustrivsya-iz-patriarhom-varfolomijem-616473.html">успішна зустріч зі Вселенським патріархом в Туреччині</a>. Те ж саме ми бачимо з його інтерв’ю і заяв. Дії нової команди в Міністерстві культури також демонструють, що в цілому є концептуальне розуміння того, наскільки всі ці питання є важливими. Крім того, з боку української держави, зокрема на дипломатичному рівні, ми відчуваємо розуміння і співпрацю. Наприклад, як це було під час нещодавнього <a href="https://glavcom.ua/country/society/mitropolit-epifaniy-perebuvaje-z-vizitom-u-ssha-633701.html">візиту предстоятеля до США</a>. Українські дипломати в необхідній мірі і належним чином надавали нам сприяння для того, щоб цей візит відбувся і був успішним», - повідомив заступник голови Управління зовнішніх церковних зв’язків УПЦ.<br/><br/>«Так, ми не бачимо публічного потужного сприяння, як це було у часи попереднього президента, але не має й жодної протидії», - зазначив архієпископ Євстратій.</p>
      <blockquote><b>Читайте більше: <br/></b><br/>   •  <a href="https://glavcom.ua/interviews/jevstratiy-zorya-na-cherzi-druga-velika-hvilya-perehodiv-parafiy-do-pomisnoji-cerkvi-640733.html"><b>Євстратій Зоря: На черзі друга велика хвиля переходів парафій до Помісної церкви<br/></b></a>   •  <a href="https://glavcom.ua/country/society/abreviatura-upc-oficiyno-zakriplena-za-pomisnoyu-cerkvoyu-dokument-565975.html"><b>Абревіатура УПЦ офіційно закріплена за помісною церквою (ДОКУМЕНТ)</b></a><b> </b>   •  <a href="https://glavcom.ua/country/society/patriarh-filaret-epifaniy-pomilka-moya-velika-ale-ne-golovna-600919.html"><b>Патріарх Філарет: Епіфаній - помилка моя велика, але не головна...</b></a></blockquote>
      <related>
        <a href="https://glavcom.ua/country/society/moskovska-cerkva-v-ukrajini-maje-zmini-nazvu-v-upc-nazvali-poziciyu-minkultu-pravilnoyu-i-obruntovanoyu-641002.html"/>
        <a href="https://glavcom.ua/country/society/u-pomisniy-cerkvi-rozkazali-yake-viprobovuvannya-chekaje-na-batyushok-moskovskogo-patriarhatu-640954.html"/>
        <a href="https://glavcom.ua/country/society/u-epifaniya-rozkazali-yak-moskovska-cerkva-hotila-zipsuvati-yogo-vizit-do-ssha-640950.html"/>
      </related>
    </article>
  </body>
</html>