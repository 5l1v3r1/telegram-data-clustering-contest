<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/bakalina-velika-je-razprodala-klub-cankarjevega-do"/>
    <meta property="og:site_name" content="Primorske novice"/>
    <meta property="article:published_time" content="2019-11-22T06:00:00+00:00"/>
    <meta property="og:title" content="Bakalina Velika je razprodala klub Cankarjevega doma in požela ovacije"/>
    <meta property="og:description" content="V resnici je težko reči, zakaj je prvenec Prvi krajec Bakaline Velike, skupine z orkanovim očesom v Čadrgu, bliskovito osvojil toliko občinstva, da je skupina že v predprodaji razprodala torkovo ljubljansko predstavitev v klubu Cankarjevega doma. Pristnost, prvinskost in spoštljivost do narave ..."/>
  </head>
  <body>
    <article>
      <h1>Bakalina Velika je razprodala klub Cankarjevega doma in požela ovacije</h1>
      <address><time datetime="2019-11-22T06:00:00+00:00">22 Nov 2019, 06:00</time> by <a rel="author">Maja Pertič Gombač</a></address>
      <p>
        <b>V resnici je težko reči, zakaj je prvenec Prvi krajec Bakaline Velike, skupine z orkanovim očesom v Čadrgu, bliskovito osvojil toliko občinstva, da je skupina že v predprodaji razprodala torkovo ljubljansko predstavitev v klubu Cankarjevega doma. Pristnost, prvinskost in spoštljivost do narave ...</b>
      </p>
      <figure>
        <img src="https://static.primorske.si/foto/highres/kultura/720792_269-bakalina-velika-cd1.jpg"/>
        <figcaption>Bakalini Veliki se tako na odru kakor na plošči v skladbi Človek in Luna na odru pridruži Bogdana Herman.  Foto: Maja Pertič Gombač</figcaption>
      </figure>
      <p><b>LJUBLJANA</b> &gt; In vse našteto je prelito tudi v čudovito glasbeno podobo. Bakalina Velika, mlajša, a večja sestra dua Bakalina, v katerem sta kar štiri plošče ustvarila <b>Jani Kutin</b> in <b>Renata Lapanja</b>, premore poln, mestoma kontemplativen, spet drugje kakofonično eksploziven zvok. Ob Kutinu in Lapanji ga soustvarjajo še multiinstrumentalist, član mednarodno vse bolj priznane zasedbe Širom, pa tudi Janijev brat <b>Samo Kutin</b>, kitarista <b>Dejan Lapanja</b> in <b>Matej Magajne</b>, tolkalec <b>Marjan Stanić</b> (član Čomp, Vasko Atanasovski Tria in drugih) in rimsko-tržaški trobentač, zdaj tudi vse bolj Tolminec, <b>Andrea Pandolfo</b>.</p>
      <p><i>Čudežn sviet</i>, ki je kakor na plošči odprla tudi koncert, je pesem o čudenju nad naravo in o svojevrstni (pozitivni) ponižnosti, ki vsebinsko preveva ploščo. Je ena tistih, ki se začne umirjeno in na koncertu dobi vznemirljivo dolg, čuten uvod, ter se nato razpoči v osupljiv drnec in bohotnost zvoka, ki se tudi drugod večkrat pojavi in dobi z melanholično trobento ponekod že kar himnične razsežnosti. V novi glasbeni zgodbi je Jani Kutin, prvenstveno kmet, kot rad poudari, nekdanje duhovite, tudi z zgodovino in etnologijo zaznamovane štorije zamenjal za introspektivne. Zazrl se je vase kot človeka v odnosu z naravo in okolico. V <i>Mladi piesmi</i> izvemo, da ga pesmi pokličejo, da bi jih napisal, presunljiva <i>Žlied</i>, v kateri je tudi v živo slišati posnetke pokanja lesa, pa se izteče v nekakšno racionalno pomiritev, z zavestjo o moči samoobnove narave. Nič kaj pomirjujoče niso <i>Sajne</i>, a na koncertu (tako kakor na plošči) sta najudarneje zazveneli <i>Biele vode</i> in <i>Krn</i>, v katerih so se glasbeniki večkrat spustili z vajeti, ki jih predstavljajo posnetki, posneti v Čadrgu v minulih dveh zimah.</p>
      <p>Za biser je tudi v živo poskrbela <b>Bogdana Herman</b>, ki je s Kutinom zapela <i>Človek in luna</i>. Uradni del je sklenila <i>Zadnji sprehod</i>, v kateri so poslušalci prisluhnili tudi oglašanju živali, posnetkom dr. <b>Tomija Trilarja</b> iz Prirodoslovnega muzeja, in se bodisi čudili bodisi poistovetili s Kutinovo željo, da bi ga v pogrebnem sprevodu spremljale živali.</p>
      <p>Slediti ni moglo drugo kakor ovacije. In vrnitev na oder še z dvema iz Bakalinine zakladnice v razkošnejši preobleki - <i>K se je dielu sviet</i> in <i>Stariga tata karajne</i>. V drugo, ko se občinstvo ni moglo sprijazniti s koncem, pa se je na oder vrnil zgolj še duo.</p>
      <p>Glasba, ki s svojo svetlobo zmore presvetliti mrak vsakdana, ima le eno pomanjkljivost - premalo je je že za drugi dodatek. Morda bo do spomladi, ko jo v nizu Cankarjevi torki znova pričakujejo, <i>Prvemu krajcu</i> sledil <i>Ščip</i>.</p>
    </article>
  </body>
</html>