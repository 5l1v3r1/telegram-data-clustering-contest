<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/iskali-so-sledi-za-roparji"/>
    <meta property="og:site_name" content="Primorske novice"/>
    <meta property="article:published_time" content="2019-11-22T06:03:00+00:00"/>
    <meta property="og:title" content="Iskali so sledi za roparji"/>
    <meta property="og:description" content="Več kot 20 policistov in kriminalistov je včeraj dopoldne pregledovalo območje ob glavni cesti od Materije proti Hrpeljam. Iskali so predmete, ki bi jih lahko odvrgla trojica po nedeljskem poskusu ropa bencinskega servisa v Povžanah."/>
  </head>
  <body>
    <article>
      <h1>Iskali so sledi za roparji</h1>
      <address><time datetime="2019-11-22T06:03:00+00:00">22 Nov 2019, 06:03</time> by <a rel="author">Danijel Cek</a></address>
      <p>
        <b>Več kot 20 policistov in kriminalistov je včeraj dopoldne pregledovalo območje ob glavni cesti od Materije proti Hrpeljam. Iskali so predmete, ki bi jih lahko odvrgla trojica po nedeljskem poskusu ropa bencinskega servisa v Povžanah.</b>
      </p>
      <figure>
        <img src="https://static.primorske.si/foto/highres/kronika/720789_268-policija1.jpg"/>
        <figcaption>Na obeh straneh glavne ceste med Materijo in Hrpeljami so policisti včeraj temeljito prečesavali in pregledovali teren. Foto: Danijel Cek</figcaption>
      </figure>
      <p><b>MATERIJA</b> &gt; “Na območju občine Hrpelje-Kozina je bilo danes dejansko več policistov in kriminalistov, ki so iskali materialne dokaze v zvezi s poskusom ropa bencinskega servisa v Povžanah,” se je včeraj glasilo skopo sporočilo koprske policijske uprave na vprašanje, kaj so počeli številni policisti ob glavni cesti od Materije proti Kozini.</p>
      <p>Po naših neuradnih informacijah naj bi policisti in kriminalisti iskali predmete, ki naj bi jih v nedeljo zjutraj odvrgla trojica Albancev, potem ko jim je spodletel rop črpalke v Povžanah. Trojica se je pripeljala v Povžane, eden je čakal v avtu, dva pa sta vstopila v prostore bencinskega servisa in uslužbenki zagrozila s pištolo.</p>
      <p>K sreči sta bila tam po naključju še njena sodelavca, ki sta ponoči belila prostore, tako da se je dvojica prestrašila in stekla iz prostorov. Uslužbenci so takoj poklicali policiste, ti pa so audi A3, s katerim so se roparji odpeljali, prvič opazili pred Hrpeljami. Več policijskih patrulj jih je nato poskušalo ustaviti vse do Postojne, v Hraščah so na njihovem avtu z bodičastim trakom predrli gume, v Postojni pa jih vklenili. Albanci z urejenim statusom v Italiji so stari 18, 20 in 21 let.</p>
      <p>Po naših neuradnih informacijah pa roparji ob prijetju pri sebi niso imeli pištole, s katero naj bi zagrozili uslužbenki. Prav pištolo ali pa še kakšen drugi predmet, ki naj bi ga odvrgli med begom, je včeraj v strelcih ob glavni cesti iskalo več kot 20 policistov in kriminalistov.</p>
      <p>Roparji so po zaslišanju na sodišču končali v priporu, kjer bodo dočakali tudi sojenje. Čeprav jim rop ni uspel, jim grozi enaka kazen, kot če bi jim, torej najmanj tri leta zapora.</p>
    </article>
  </body>
</html>