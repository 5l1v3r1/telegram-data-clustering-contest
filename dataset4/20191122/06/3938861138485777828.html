<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_opalennya-u-dvoh-mistah-vklyuchat-do-kincya-tizhnya/939262"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T06:30:00+00:00"/>
    <meta property="og:title" content="Опалення у двох містах включать до кінця тижня"/>
    <meta property="og:description" content="Працівники двох теплоелектроцентралей у містах Новий Розділ і Новояворівськ на Львівщині згодилися вийти на роботу. Не працювали із 18 жовтня через піврічні борги по зарплаті. У населених пунктах не включили опалення. Обидві ТЕЦ взяла під контроль державна компанія &quot;Нафтогаз Тепло&quot;. ..."/>
  </head>
  <body>
    <article>
      <h1>Опалення у двох містах включать до кінця тижня</h1>
      <address><time datetime="2019-11-22T06:30:00+00:00">22 Nov 2019, 06:30</time> by <a rel="author">Олеся ЯВОРСЬКА</a></address>
      <p>Працівники двох теплоелектроцентралей у містах Новий Розділ і Новояворівськ на Львівщині згодилися вийти на роботу. Не працювали із 18 жовтня через піврічні борги по зарплаті. У населених пунктах не включили опалення.</p>
      <p>Обидві ТЕЦ взяла під контроль державна компанія "Нафтогаз Тепло". Пообіцяли віддати борги. На Новороздільську ТЕЦ повернулися вже 136 людей, на Новояворівську — 164.</p>
      <p>Обидві теплоелектроцентралі до цього належали приватним компаніям, якими керували нардеп Ярослав Дубневич і його брат Богдан, за даними Національного антикорупційного бюро. Фірми купували газ за пільговими цінами у Нафтогазу. Мали забезпечувати теплом населення в опалювальний сезон. Натомість паливо використовували для виробництва електрики, яку продавали. Працівникам ТЕЦ не видавали зарплату. Коли вони відмовилися працювати, в містах оголосили надзвичайний стан. Мер Нового Роздолу Андрій Мелешко та його заступники подали у відставку.</p>
      <p>Містяни масово користувалися електричними обігрівачами. Внаслідок перенапруги на підстанції Нового Роздолу сталася аварія. Електрику почали подавати погодинно. Подібна ситуація в Новояворівську.</p>
      <p>— У хаті дуже холодно. Гріємося, чим можемо, — каже мешканка Нового Роздолу Іванна Садова. — Купаємо дитину раз на тиждень біля електричної батареї.</p>
      <p>ТЕЦ почнуть подавати тепло у будинки з п'ятниці, 22 листопада.</p>
      <p>— Тепломережі вже наповнюються водою. Очікуємо на прориви, але готові їх ліквідувати, — говорить секретарка Новороздільської міськради Ірина Кравець, 34 роки.</p>
      <p>— У цій ситуації головне — дати людям опалення. Вони не повинні бути заручниками ситуації. Потім має пройти розслідування, чому так сталося. Треба встановити винуватців, — каже колишній міністр ЖКГ Олексій Кучеренко, 58 років.</p>
      <p>Проблеми виникли, бо влада не контролювала приватних компаній, яким належали ТЕЦ, додає екс-міністр:</p>
      <p>— Їх ніхто не перевіряв. Хоча профільне міністерство й національна комісія з регулювання мали моніторити стан і умови на ТЕЦ. Важелів і впливу у влади достатньо. Інше питання — влада не розуміє, як має проходити процес ліцензійного контролю. А ТЕЦ — це об'єкти, що повинні мати відповідні ліцензії, незалежно від форми власності.</p>
    </article>
  </body>
</html>