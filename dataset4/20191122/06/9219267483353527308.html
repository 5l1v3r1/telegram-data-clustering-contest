<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392287-%d7%98%d7%a8%d7%92%d7%93%d7%99%d7%94-%d7%91%d7%90%d7%a9%d7%93%d7%95%d7%93%d7%a0%d7%a7%d7%91%d7%a2-%d7%9e%d7%95%d7%aa%d7%94-%d7%a9%d7%9c-%d7%94%d7%a0%d7%94%d7%92%d7%aa-%d7%a9%d7%a0%d7%95%d7%a8%d7%aa"/>
    <meta property="og:site_name" content="סרוגים"/>
    <meta property="article:published_time" content="2019-11-22T06:30:25+00:00"/>
    <meta property="og:title" content="טרגדיה באשדוד:נקבע מותה של הנהגת שנורתה בנמל אשדוד"/>
    <meta property="og:description" content="בת ה- 39 שנורתה בכניסה לנמל אשדוד לאחר שלא צייתה להוראת המאבטחים לעצור, מתה הבוקר מפצעיה בבית החולים. נבדק האם היא נהגה תחת השפעת אלכוהול. המאבטח שירה"/>
  </head>
  <body>
    <article>
      <h1>טרגדיה באשדוד:נקבע מותה של הנהגת שנורתה בנמל אשדוד</h1>
      <h2>בת ה- 39 שנורתה בכניסה לנמל אשדוד לאחר שלא צייתה להוראת המאבטחים לעצור, מתה הבוקר מפצעיה בבית החולים. נבדק האם היא נהגה תחת השפעת אלכוהול. המאבטח שירה עוכב לחקירה ונשלח למעצר בית</h2>
      <address><time datetime="2019-11-22T06:30:25+00:00">22 Nov 2019, 06:30</time> by <a rel="author">, חדשות סרוגים</a></address>
      <p>בת ה- 39 שנורתה אמש (חמישי) בכניסה לנמל אשדוד לאחר שלא צייתה להוראת המאבטחים לעצור, מתה הבוקר מפצעיה בבית החולים. כחלק מתחקיר האירוע הקשה נבדק האם היא נהגה תחת השפעת אלכוהול.</p>
      <p>מיד לאחר האירוע שללו במשטרה כי מדובר בפיגוע דריסה. חובשים ופראמדיקים של מד"א העניקו לה טיפול רפואי ופינו אותה לבית החולים 'אסותא' בעיר אשדוד. המאבטח שעל פי החשד ירה לעבר רכבה של הנהגת עוכב לחקירה.</p>
      <p>מהמשטרה נמסר: "אתמול סמוך לשעה 22:20 התקבלה הודעה במוקד 100 של משטרת ישראל אודות רכב שפרץ את המחסום בנמל אשדוד ומאבטחי הנמל ירו לעבר הרכב על מנת לעצור אותו. למקום הוקפצו כוחות משטרה גדולים. מהזירה פונתה לבית החולים במצב אנוש נהגת הרכב, אישה ילידת 1979 ממרכז הארץ. למקום הוזמנה מעבדה ניידת וכן שוטרי הזיהוי הפלילי של מרחב לכיש שהחלו באיסוף ממצאים מהזירה".</p>
      <p>"מחקירה ראשונית עלה כי נהגת הרכב לא שעתה להוראות המאבטחים, פרצה את המחסום הראשון והמשיכה בנסיעה מהירה. המאבטח שירה, נעצר והועבר לתחנת המשטרה לחקירה בסיומה שוחרר למעצר בית בן 5 ימים. כלל חומרי התיעוד מהנמל נאספו ל ידי צוות החקירה והם מנותחים על ידם. חקירת נסיבות האירוע נמשכות".</p>
    </article>
  </body>
</html>