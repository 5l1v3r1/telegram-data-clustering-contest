<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100071/%DA%AF%D8%B2%D8%A7%D8%B1%D8%B4-%D8%AA%DA%A9%D8%A7%D9%86-%D8%AF%D9%87%D9%86%D8%AF%D9%87-%D9%88%D8%B2%D8%A7%D8%B1%D8%AA-%D8%A8%D9%87%D8%AF%D8%A7%D8%B4%D8%AA-%DB%8C%D9%85%D9%86-%D8%A7%D8%B2-%D8%AA%D8%A7%D8%AB%DB%8C%D8%B1-%D8%AC%D9%86%DA%AF-%D8%A8%D8%B1-%DA%A9%D9%88%D8%AF%DA%A9%D8%A7%D9%86-%D8%A7%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-22T06:22:40+00:00"/>
    <meta property="og:title" content="گزارش تکان دهنده وزارت بهداشت یمن از تاثیر جنگ بر کودکان این کشور"/>
    <meta property="og:description" content="وزارت بهداشت یمن اعلام کرد، صد هزار کودک سالانه در این کشور به دلیل جنگ، بیماری‌ و سوء تغذیه جان خود را از دست می‌دهند."/>
  </head>
  <body>
    <article>
      <h1>گزارش تکان دهنده وزارت بهداشت یمن از تاثیر جنگ بر کودکان این کشور</h1>
      <address><time datetime="2019-11-22T06:22:40+00:00">22 Nov 2019, 06:22</time> by <a rel="author">مریم مینایی</a></address>
      <p>وزارت بهداشت یمن اعلام کرد، صد هزار کودک سالانه در این کشور به دلیل جنگ، بیماری‌ و سوء تغذیه جان خود را از دست می‌دهند.</p>
      <p>به گزارش ایسنا، به نقل از المیادین، وزارت بهداشت یمن اعلام کرد: سالانه صد هزار کودک به دلیل جنگ، بیماری، سوء تغذیه و نبود داروهای مورد نیاز  به خاطر محاصره ظالمانه دشنم سعودی جان خود را از دست می‌دهند.</p>
      <p>در همین راستا، طه المتوکل، وزیر بهداشت یمن خاطرنشان کرد: حدود ۲ میلیون و ۲۰۰ هزار تن در یمن به بیماری وبا مبتلا شده‌اند که حدود ۳۷۵۰ تن از آنها جان خود را به خاطر ابتلا به این بیماری از دست داده‌اند و ۳۲ درصد آنها کودک هستند.</p>
      <p>
        <b>وی در ادامه افزود: در نتیجه حملات هوایی مستقیم جنگنده‌های سعودی ۷ هزار و ۲۰۰ کودک یمنی تاکنون کشته و زخمی شده‌اند و بیش از ۸۰۰ کودک دچار معلولیت شده‌اند.</b>
      </p>
      <p>
        <b>المتوکل همچنین تصریح کرد: ۸۶  درصد از کودکان زیر پنج سال از یکی از انواع کمبود آهن رنج می‌برند و ۴۶ درصد آنها نیز دچار لکنت زبان هستند. ۸۰ هزار کودک هم دچار اختلالات روحی به علت صدای هواپیماها و صدای انفجار موشک‌ها هستند.</b>
      </p>
      <p>وزیر بهداشت یمن خاطرنشان کرد: تجاوزگری، تداوم محاصره و هدف قرار دادن زیرساخت‌ها باعث شده کودکان یمنی از حق سلامتی و زندگی محروم شوند.</p>
      <p>وی گفت: ۴۲ هزار بیمار از میان ۳۲۰ هزار بیمار ناتوان از درمان در خارج از یمن به خاطر بسته بودن فرودگاه صنعاء جان خود را ازدست داده‌اند و ۳۰ درصد از آنها کودک هستند.</p>
      <p>حملات ائتلاف عربی به یمن منجر به کشته و زخمی شدن شدن هزاران نظامی و غیرنظامی، تخریب زیرساخت‌های یمن، شیوع بیماری‌ها از جمله وبا و قحطی در برخی از مناطق این کشور شده است و طبق اعلام سازمان ملل، یمن بدترین بحران انسانی جهان را تجربه می‌کند و نزدیک به ۸۰ درصد مردم این کشور به همه انواع کمک‌های انسانی و حمایتی نیاز دارند.</p>
      <p>انتهای پیام</p>
    </article>
  </body>
</html>