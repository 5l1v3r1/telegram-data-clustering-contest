<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100069/%D9%86%D8%A7%D8%A8%D8%B1%D8%A7%D8%A8%D8%B1%DB%8C-%D8%AF%D8%B1-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%B3%D8%B7%D8%AD-%D9%86%DA%AF%D8%B1%D8%A7%D9%86-%DA%A9%D9%86%D9%86%D8%AF%D9%87-%D8%B1%D8%B3%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T06:18:51+00:00"/>
    <meta property="og:title" content="نابرابری در آمریکا به سطح نگران‌کننده رسید"/>
    <meta property="og:description" content="جانت یلن گفت که دلایل زیادی درباره نگرانی از وقوع رکود اقتصادی در آمریکا وجود دارد."/>
  </head>
  <body>
    <article>
      <h6 class="kicker">رئیس سابق فدرال رزرو:</h6>
      <h1>نابرابری در آمریکا به سطح نگران‌کننده رسید</h1>
      <address><time datetime="2019-11-22T06:18:51+00:00">22 Nov 2019, 06:18</time> by <a rel="author">فربد دهقانی</a></address>
      <p>جانت یلن گفت که دلایل زیادی درباره نگرانی از وقوع رکود اقتصادی در آمریکا وجود دارد.</p>
      <p>به گزارش ایسنا به نقل از سی ان بی سی، ژانت یلن که در سال‌های ۲۰۱۴ تا ۲۰۱۸ رئیس بانک مرکزی آمریکا بود، در سخنانی بار دیگر به سیاست‌های دولت ترامپ حمله‌ور شد و آن را عاملی در تشدید بحران‌های اقتصادی این کشور دانست.</p>
      <p>یلن با بیان این‌که توزیع ناعادلانه ثروت در آمریکا که طی دهه‌های اخیر تشدید شده، به یکی از بزرگ‌ترین مخاطرات بر سر راه اقتصاد این کشور تبدیل شده است افزود: تقریبا مطمئنم که در ماه‌های پیش رو شاهد رکود نخواهیم بود اما این را هم نباید فراموش کرد که وضعیت در سطوحی قرار دارد که چندان آرامش‌بخش نیست.</p>
      <p>یلن با اعتراف به این‌که بخش بزرگی از سهم رشد اقتصادی نصیب ثروتمندان می‌شود گفت: ممکن است کارگران احساس کنند که وضعشان رو به جلو حرکت نکرده است و این تا حدی درست است. این به یک مشکل جدی اقتصادی و اجتماعی تبدیل شده که به طبقات پایین القا می‌کند سهم از رشد به طور گسترده بین طبقات پایین‌تر درآمدی توزیع نشده است.</p>
      <p>رئیس اسبق بانک مرکزی آمریکا در بخش دیگری از سخنان خود به رویکرد دولت دونالد ترامپ - رئیس جمهور آمریکا- درباره مسائل تجاری نیز حمله کرد و گفت که جنگ تجاری با چین کمکی به حل مشکلات نمی‌کند: من هیچ پیشرفتی در خصوص روندهای فعلی نمی‌بینم. این تعرفه‌ها به نوعی مالیات بر مصرف کنندگان آمریکایی هستند و انجام کسب و کار را برای مردم ما گران‌تر و دشوارتر ساخته اند.</p>
      <p>خانم یلن که در زمان ریاست وی بر فدرال رزرو، آمریکا شاهد یک دوره طولانی مدت نرخ بهره پایین بود؛ از عملکرد خود در این بانک به ویژه در بخش متعادل کردن ترازنامه بانک مرکزی دفاع کرد و از مدیران فعلی خواست تا به سیاست‌های خود در تقویت و حفظ رشد اقتصادی ادامه دهند.</p>
      <p>وی افزود: نباید فراموش کنیم که برخی از شاخص‌های کلان اقتصادی آمریکا در وضعیت خوبی قرار ندارند و به نظرم دلایل زیادی برای نگران شدن نسبت به وضعیت اقتصادی در آینده و خطر رکود وجود دارد.</p>
      <p>انتهای پیام</p>
    </article>
  </body>
</html>