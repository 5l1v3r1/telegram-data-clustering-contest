<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100079/%D8%AC%D9%86%D8%A7%DB%8C%D8%AA%DA%A9%D8%A7%D8%B1%D8%A7%D9%86-%D8%AF%D9%85-%D8%A7%D8%B2-%D8%AD%D9%82%D9%88%D9%82-%D8%A8%D8%B4%D8%B1-%D9%85%DB%8C-%D8%B2%D9%86%D9%86%D8%AF-%D9%86%D9%82%D8%B4%D9%87-%D8%AF%D8%B4%D9%85%D9%86%D8%A7%D9%86-%D9%86%D9%82%D8%B4-%D8%A8%D8%B1%D8%A2%D8%A8-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T06:49:05+00:00"/>
    <meta property="og:title" content="جنایتکاران دم از حقوق بشر می‌زنند/نقشه دشمنان نقش برآب شد"/>
    <meta property="og:description" content="ایسنا/قم یک مرجع تقلید عالم تشیع با بیان اینکه کسانی که خودشان ظلم و جنایت می‌کنند دم از حقوق بشر می‌زنند، گفت: کسانی که هشت سال در جنگ تحمیلی، بمب‌هایشان بر سر ملت ایران ریخته شد امروز دلشان به حال مردم ایران سوخته است."/>
  </head>
  <body>
    <article>
      <h6 class="kicker">آیت الله نوری همدانی:</h6>
      <h1>جنایتکاران دم از حقوق بشر می‌زنند/نقشه دشمنان نقش برآب شد</h1>
      <address><time datetime="2019-11-22T06:49:05+00:00">22 Nov 2019, 06:49</time> by <a rel="author">علی چاوشی</a></address>
      <p>ایسنا/قم یک مرجع تقلید عالم تشیع با بیان اینکه کسانی که خودشان ظلم و جنایت می‌کنند دم از حقوق بشر می‌زنند، گفت: کسانی که هشت سال در جنگ تحمیلی، بمب‌هایشان بر سر ملت ایران ریخته شد امروز دلشان به حال مردم ایران سوخته است.</p>
      <p>آیت‌الله نوری همدانی شامگاه گذشته مراسم بزرگداشت سی و هشتمین سالگرد ارتحال علامه طباطبایی(ره) که در دارالقرآن و بیت ایشان برگزار شد، گفت: دشمنان درکی از حضور اسلام در دل مردم مردم ما ندارند.</p>
      <p>وی افزود:  اسرائیل، اروپا، آمریکا و کسانی که هشت سال در جنگ تحمیلی، بمب‌هایشان بر سر ملت ایران ریخت امروز دلشان به حال مردم ایران سوخته است.</p>
      <p>این استاد برجسته حوزه‌ ادامه داد: دشمنان با کمک منافقان و سلطنت‌طلبان و سرمایه‌گذاری فراوان خواستند جریانی ایجاد کنند تا کار نظام تمام شود ولی این نشانه عدم درک آنان از عشق ملت ایران به اسلام است زیرا اسلام در عمق وجود مردم نفوذ دارد و مردم از اسلام حمایت می‌کنند.</p>
      <p>وی تاکید کرد: امروز دیگر مشت دشمنان باز شده است، آن‌ها هزینه‌های زیادی کردند و به نتیجه نرسیدند و اگر باز هم نقشه بکشند ذلیلانه در آن شکست خواهندخورد.</p>
      <p>این مرجع تقلید اظهار کرد: دشمنان تصور داشتند آشوب در کشور برپا کرده و مردم را به خیابان خواهند کشاند ولی نقشه آنان نقش بر آب شد و با صبر و آگاهی مردم در ادامه نیز نقش بر آب خواهد شد.</p>
      <p>وی گفت: امروز تمامی نقشه دشمنان به دلیل نداشتن فرهنگ و عدم درک آنان از اسلام است، لذا بیش از ۴۰ سال است دنبال براندازی بودند و در جریان اخیر هم خیلی سرمایه‌گذاری مالی و انسانی کردند ولی شکست خوردند.</p>
      <p>آیت الله نوری همدانی با بیان اینکه مسلمین باید از لحاظ جهاد و علم مقتدر باشند تا عظمت اسلام در کل دنیا نمایان شود؛ عنوان کرد: یکی از مهم‌ترین موضوعات منعکس شده در قرآن و روایات، وظیفه مسلمین در حفظ عزت و عظمت اسلام است.</p>
      <p>وی افزود: در نهج البلاغه آمده است که امام علی(ع) فرمودند که حجت، دلیل و برهان باید همیشه در جامعه حاکم باشد و علما با این حجت‌ها آشنا باشند و عزت اسلام را برای مردم بیان کنند.</p>
      <p>این مرجع تقلید با بیان اینکه نمونه‌های زیادی از این سخنان در شان علما در کلمات امام علی(ع) وجود دارد، اظهار کرد: کسانی که در راه تبلیغ گام برداشته و عزت اسلامی را با برهان به دیگران منتقل می‌کنند اگرچه تعدادشان کم باشد اما دارای جایگاه والایی هستند.</p>
      <p>آیت‌الله نوری همدانی با بیان اینکه حفظ عزت و عظمت دین، آموزه‌ای بنیادین در همه ادیان بوده است افزود: استادان حوزه باید طلاب آگاه و هوشیار تربیت کنند که عامل حفظ عزت و غلبه اسلام باشند.</p>
      <p>این مرجع تقلید در بخش دیگری از سخنانش به بیان فضائل علامه طباطبایی(ره) پرداخت و گفت: بنده پنج سال توفیق حضور در درس تفسیر و اسفار علامه طباطبایی(ره)را داشتم و ایشان‌را مصداق بارز عالم عامل به دین یافتم.</p>
      <p>وی با بیان اینکه آیات قرآن در وجود علامه تجسم داشت، عنوان کرد: علامه(ره) وقتی به تفسیر آیات عذاب در قرآن می‌رسید گریه می‌کرد و وقتی به آیات نعمت و رحمت الهی می‌رسید چهره‌اش عوض می‌شد و یک حالت شعف پیدا می‌کرد.</p>
      <p>نوری همدانی اظهار کرد: علامه طباطبایی(ره) علاوه بر اینکه فیلسوف، عارف و مفسر بزرگی بود، فقیه عالمی هم بود و شرح ایشان بر کفایه حاکی از این امر است.</p>
      <p>این مرجع تقلید افزود: علامه(ره) معتقد بود که همه موجودات عالم اعم از جماد، نبات، حیوان و انسان، درک و شعور دارند و خداوند موجودی را که درک نداشته باشد نیافریده است، فلذا می‌بینیم خاک چگونه میوه‌ای مثل انار را می‌پرورد.</p>
      <p>وی ادامه داد: هیچ مفسری در طول تاریخ همچون علامه(ره) قرآن‌را اینقدر جامع تفسیر نکرده‌است؛ علامه گاهی در مورد یک آیه ۵۰ صفحه تفسیر دارد و در جایی در خصوص یک آیه اشاره می‌کند که آن آیه یک میلیون و ۲۶۰هزار معنا دارد؛ این‌ها همه نشان از توان و تسلط بالای علمی ایشان است.</p>
      <p>این استاد حوزه در بخش دیگری از سخنان خود با بیان اینکه فقه، پویاست و ما باید برای تحولات عالم خود را آماده کنیم، تاکید کرد: حکومت باید در دست کسی باشد که در حد فقاهت و اجتهاد با معارف دینی آشنا باشد.</p>
      <p>وی اضافه کرد: حوزه باید کسانی را تربیت کند که در این حد از فرهنگ و معرفت دینی و مدیریت باشند که بتوانند به عنوان ولی فقیه در کشور به رهبری بپردازند.</p>
      <p>نوری همدانی خاطرنشان کرد: فقها کسانی هستند که خدا به آنان لطف و عنایت دارد و آن‌ها خودشان‌را در برابر مردم مهیا کرده‌اند تا پاسخگوی آنان باشند و از اسلام دفاع کنند.</p>
      <p>وی با بیان اینکه در حوزه باید قضاتی در حد بسیار بالا تربیت شوند تا بتوانند احقاق حق و قضاوت کنند، گفت: حوزه باید در تربیت قضات، مراجع و علمای آگاه تلاش واسعی داشته باشند.</p>
      <p>انتهای پیام</p>
    </article>
  </body>
</html>