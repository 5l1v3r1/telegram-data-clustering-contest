<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/kitay-samnitelno-uvelichi-nominalniya-si-bvp-za-2018-godina-s-2-1.html"/>
    <meta property="og:site_name" content="Money.bg"/>
    <meta property="article:published_time" content="2019-11-22T06:47:25+00:00"/>
    <meta property="og:title" content="Китай съмнително увеличи номиналния си БВП за 2018 година с 2,1%"/>
    <meta property="og:description" content="Преразглеждането подкрепя плановете на властта за удвояване на икономината от 2010 до 2020 г."/>
  </head>
  <body>
    <article>
      <h1>Китай съмнително увеличи номиналния си БВП за 2018 година с 2,1%</h1>
      <address>
        <time datetime="2019-11-22T06:47:25+00:00">22 Nov 2019, 06:47</time>
      </address>
      <p>Китай преразгледа номиналния си брутен вътрешен продукт (БВП) за 2018 година и го увеличи с 2,1% до 91,93 трилиона юана (13,08 трилиона долара), което прави държавата на път да постигне целта си да удвои размера на икономиката си от 2010 до 2020 година.</p>
      <p>Ревизиите сочат, че секторът на услугите е допринесъл повече за БВП през 2018 година, отколкото първоначалните данни. Това показват новите данни на Националния статистически институт в Пекин.</p>
      <p>Промяната в размера на БВП за 2018 година обаче няма да повлияе значително на изчислението за темповете на растеж през 2019 година, пишат от службата.</p>
      <p>Втората по големина икономика в света расте с най-бавния си темп от почти три десетилетия, което се дължи главно на търговската война със САЩ.</p>
      <p>Китай редовно преразглежда годишните си данни за БВП. Само дни преди данните за БВП за 2018 година да бъдат публикувани през януари тази година, националната статистика на страната намали финалния ръст на икономиката за 2017 година от 6,9% до 6,8%.</p>
      <p>Четвъртото китайско национално икономическо преброяване, което беше публикувано вчера, включваше "по-богати" данни, които показаха повече стопански субекти и по-голяма обща база на активите през 2018 година, отколкото се предполагаше при по-ранните оценки на БВП. Това заяви заместник-ръководителят на статистическото бюро Ли Сяочао.</p>
      <p>По думите му предстои да бъдат направени и ревизии на данни за предишни години.</p>
      <p>Номиналният БВП включва промените в цените, настъпили при инфлация, така че обикновено той е по-висок от коригирания, или реалния БВП.</p>
      <p>За да може управлението на Китай да изпълни многогодишната си цел да удвои БВП и доходите си в периода 2010 - 2020 година, то страната трябва да очаква растеж от около 6,2% за цялата 2019 и 2020 година.</p>
      <p>Ревизията обаче изглежда леко съмнителна на някои икономисти. Националната статистика подчертава, че настоящият кръг от ревизии е резултат от преброяването, което разкрива преди това незаписана дейност. Въпреки това е трудно да се игнорира фактът, че това преразглеждане ще помогне на Пекин да достигне официалните си цели за растеж, коментира китайският старши икономист от Capital Economics Джулиан Еванс-Причард.</p>
      <p>По думите му в предишните годишни ревизии реалният растеж почти винаги е бил ревизиран нагоре.</p>
      <p>Съмнението на анализаторите обаче трудно може да се подкрепи с реални изчисления, понеже службата не е предоставила допълнителна информация върху последните корекции на реалния БВП за 2018 година.</p>
      <p>Според Чаопинг Джу, глобален пазарен стратег от J.P. Morgan Asset Management, приблизителната оценка за коригиран ръст на реалния БВП през 2018 година може да бъде 8,9%, в сравнение с първоначалния показател от 6,6%.</p>
      <p>Целевият диапазон на правителството за растеж през 2019 година е 6% - 6.5%. През първото тримесечие икономиката нарасна с 6,4%, през второто - с 6,2%, а през третото - с 6,0%, като последният показател бележи най-слабото темпо на растеж от 1992 година насам.</p>
      <p>Според Джу ако показателите за 2018 година бъдат преразгледани, правителството може да бъде по-толерантно към икономическото забавяне през следващата година и съответно да постави цел за по-нисък растеж.</p>
      <p>Крайният срок за удвояването на икономиката приближава. Според Еванс-Причард това притиска Пекин, където си дават сметка, че целта е твърде амбициозна.</p>
      <p>"Нашите изследвания показват, че политическият натиск за постигане на целите за растеж насърчава Националното статистическо бюро да масажира дефлатора на БВП през последните години", допълва експертът.</p>
      <p>На подобно мнение е и Луи Куийс - ръководител на Oxford Economics за икономиката на Азия. Той пише до Reuters, че има възможност статистическото бюро да докосва данните, но въпреки това ревизиите не са нито изненадващи, нито необосновани, защото нововъведените сектори в статистическото покритие обикновено растат бързо.</p>
    </article>
  </body>
</html>