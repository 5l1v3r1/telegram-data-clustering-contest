<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/trump-are-un-nou-adversar-miliardarul-michael-bloomberg-a-depus-documentele-pentru-a-candida-din-partea-democratilor-la-prezidentiale-18604281"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-22T06:57:15+00:00"/>
    <meta property="og:title" content="Trump are un nou adversar: Miliardarul Michael Bloomberg a depus documentele pentru a candida din partea democraţilor la prezidenţiale"/>
    <meta property="og:description" content="Miliardarul american Michael Bloomberg a depus joi la Comisia Electorală Federală documentele necesare pentru a putea candida la alegerile prezidenţiale din partea Partidului Democrat, informează CBS."/>
  </head>
  <body>
    <article>
      <h1>Trump are un nou adversar: Miliardarul Michael Bloomberg a depus documentele pentru a candida din partea democraţilor la prezidenţiale</h1>
      <address><time datetime="2019-11-22T06:57:15+00:00">22 Nov 2019, 06:57</time> by <a rel="author" href="https://www.zf.ro/autor/andrei-vacaru" target="_blank">Andrei Vacaru</a></address>
      <p>Miliardarul american Michael Bloomberg a depus joi la Comisia Electorală Federală documentele necesare pentru a putea candida la alegerile prezidenţiale din partea Partidului Democrat, informează CBS.</p>
      <p>Depunerea acestor documente îi va permite lui Bloomberg să candideze la alegerile primare din cadrul Partidului Democrat pentru desemnarea candidatului la alegerile prezidenţiale din 2020.</p>
      <p>Un apropiat al miliardarului a declarat, însă, că deşi acesta a depus documentele necesare, el nu a luat o decizie finală cu privire la o eventuală candidatură. „Este un pas înspre candidatură, dar nu este o decizie finală sau vreun anunţ în acest sens”, a spus sursa citată.</p>
      <p>Bloomberg a fost forţat să facă acest pas joi, întrucât depusese anterior actele pentru a participa la alegerile primare democrate în statele Alabama şi Arkansas, motiv pentru care a fost nevoit să depună documentele şi la Comisia Electorală Federală în termen de 15 zile. Miercuri, Bloomberg s-a înscris şi în alegerile primare din statul Texas.</p>
      <p>Michael Bloomberg, în vârstă de 77 de ani, a fost primar al oraşului New York între 2002 şi 2013 şi este unul dintre cei mai bogaţi americani, cu o avere estimată la 58 de miliarde de dolari.</p>
    </article>
  </body>
</html>