<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-chhattisgarh-jawan-injured-in-pressure-bomb-in-bijapur-2862439.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T06:04:24+00:00"/>
    <meta property="og:title" content="छत्तीसगढ़: बीजापुर में प्रेशर बम की चपेट में आने से जवान घायल"/>
    <meta property="og:description" content="छत्तीसगढ़ के नक्सल प्रभावित बीजापुर जिले में प्रेशर बम की चपेट में आने से केंद्रीय रिजर्व पुलिस बल का एक जवान घायल हो गया।  बीजापुर जिले के पुलिस अधीक्षक दिव्यांग पटेल ने शुक्रवार को यहां..."/>
  </head>
  <body>
    <article>
      <h1>छत्तीसगढ़: बीजापुर में प्रेशर बम की चपेट में आने से जवान घायल</h1>
      <address><time datetime="2019-11-22T06:04:24+00:00">22 Nov 2019, 06:04</time> by <a rel="author">बीजापुर, एजेंसी</a></address>
      <p>छत्तीसगढ़ के नक्सल प्रभावित बीजापुर जिले में प्रेशर बम की चपेट में आने से केंद्रीय रिजर्व पुलिस बल का एक जवान घायल हो गया। </p>
      <p>बीजापुर जिले के पुलिस अधीक्षक दिव्यांग पटेल ने शुक्रवार को यहां बताया कि जिले के बासागुड़ा थाना क्षेत्र के अंतर्गत तर्रेम गांव के करीब प्रेशर बम की चपेट में आने से सीआरपीएफ के 168वीं बटालियन का जवान मुन्ना कुमार घायल हो गया।<br/>    <br/>पटेल ने बताया कि बासागुड़ा थाना क्षेत्र में सीआरपीएफ के जवानों को गश्त पर रवाना किया गया था। दल जब तर्रेम गांव के जंगल में था तब जवान का पैर प्रेशर बम के ऊपर पड़ गया और इससे बम में विस्फोट हो गया। इस घटना में वह घायल हो गया। उन्होंने बताया कि घायल जवान को स्थानीय अस्पताल में भर्ती कराया गया है। क्षेत्र में नक्सलियों के खिलाफ अभियान जारी है।</p>
    </article>
  </body>
</html>