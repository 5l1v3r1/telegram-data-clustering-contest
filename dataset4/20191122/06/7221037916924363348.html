<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/ertugrul-ozkokten-akpli-ozlem-zengine-bulent-ecevit-tepkisi/927434"/>
    <meta property="og:site_name" content="medya faresi"/>
    <meta property="article:published_time" content="2019-11-22T06:54:00+00:00"/>
    <meta property="og:title" content="Ertuğrul Özkök’ten AKP’li Özlem Zengin’e Bülent Ecevit tepkisi"/>
    <meta property="og:description" content="Hürriyet gazetesi yazarı Ertuğrul Özkök, eski başbakan Bülent Ecevit’e yönelik, “Sizin Bülent Ecevit değil mi Clinton’ın karşısında el pençe duran” ifadesini kullanan AKP Milletvekili Özlem Zengin’e bugünkü köşesinden tepki gösterdi."/>
  </head>
  <body>
    <article>
      <h1>Ertuğrul Özkök’ten AKP’li Özlem Zengin’e Bülent Ecevit tepkisi</h1>
      <h2>Hürriyet gazetesi yazarı Ertuğrul Özkök, eski başbakan Bülent Ecevit’e yönelik, “Sizin Bülent Ecevit değil mi Clinton’ın karşısında el pençe duran” ifadesini kullanan AKP Milletvekili Özlem Zengin’e bugünkü köşesinden tepki gösterdi.</h2>
      <address>
        <time datetime="2019-11-22T06:54:00+00:00">22 Nov 2019, 06:54</time>
      </address>
      <p>Zengin’in o dönem 5 yaşında olduğunu vurgulayan Özkök, “Belli ki kafasında bir fotoğraf var. O fotoğraf da kendisine bu ülkenin tarihini unutturmuş Bugün Kıbrıs Türkü özgürlük içinde yaşıyorsa o tarihi ben hatırlatayım. Bu ülke bundan 45 yıl önce, Cumhuriyet tarihinin en önemli savaşının kararını verdi. Hadi kafanızdan CHP tarihini sildiniz. O tarihi kararı alırken yanında olan ve milletvekilliğini yaptığınız partinin ilk temellerini atan rahmetli Necmettin Erbakan’ı da mı sildiniz. Nasıl bir hafıza resetlemesidir bu” dedi.</p>
      <p> Özkök yazısında şu ifadeleri kullandı:</p>
      <p> “Hanımefendi...</p>
      <p>Tarih Türkiye’nin tarihi, sizin 2003 yılında siyasete atılmanızla başlamadı...</p>
      <p>Ve sizinle bitmeyecek...</p>
      <p>O gün 5 yaşında olmanız, size böyle bir vefasızlık hakkı vermiyor</p>
      <p>Atatürk’üyle, İnönü’süyle, Celal Bayar’ıyla, Adnan Menderes’iyle, Süleyman Demirel’iyle, Bülent Ecevit’iyle Turgut Özal’ı, Alpaslan Türkeş’i, Necmettin Erbakan’ı ile bu ülkeye büyük hizmetler yapan insanlar yazdı bu ülkenin tarihini... Bugün de yazılmaya devam ediyor.</p>
      <p>Eğer yarın bugüne de vefasızlık edilmesini istemiyorsanız... Lütfen düne karşı saygılı ve vefalı olun.</p>
      <p>Ve bilin ki...  Siz belki o tarihe bir nokta olarak bile kalmayacaksınız, ama o insanlar hep kalacak...</p>
      <p>Çünkü tarih sizin hafızanız kadar kısa ve vefasız değil..." </p>
      <p>Yazının devamı için <b><i><a href="http://www.hurriyet.com.tr/yazarlar/ertugrul-ozkok/hanimefendi-siz-o-gun-5-yasindaydiniz-o-yuzden-mi-asil-fotografi-unuttunuz-41379711">tıklayın</a></i></b></p>
      <h3>Meclis'teki Bülent Ecevit tartışmasında neler yaşandı?</h3>
      <p>Söz alan AKP Grup Başkanvekili Özlem Zengin, AKP'nin iktidara geldiği 2002 öncesinde yazar kasaların atıldığını, susuzluğun, yoklukların, yasakların olduğunu söyledi. Zengin, “17 yıldır da sizin kazanmanıza imkan vermeyen senaryoları burada sıraladınız. Dış politika diyorsunuz ya; Bülent Ecevit değil miydi Clinton’un karşısında el pençe duran? Geldiğimiz seviyeye baktığımızda bunları söylerken biraz haya etmek lazım” dedi.</p>
      <h3>Özkoç: Seviyesiz bir grup başkanvekili</h3>
      <p>CHP Grup Başkanvekili Engin Özkoç ise Zengin’in eski Başbakanlardan Bülent Ecevit’e yönelik sözlerini kınadığını dile getirdi. Özkoç, şu ifadeleri kullandı:</p>
      <p>
        <i>"Bu kadar yakışıksız, seviyesiz bir grup başkanvekilinin konuşması gerçekten utanç vericidir. Sayın Ecevit’in nezaketini bilenler biliyor. Bu ithamlarda bulunanların haddini bilerek konuşması gerekiyor. Bu ülkede şehitler için toplanan paranın üzerine oturan bir anlayışın hâlâ kendisini övüyor olmasından hicap duyuyoruz."</i>
      </p>
      <h3>Özlem Zengin: Hiç kimseden nasıl konuşacağım konusunda nasihat alacak değilim, bu üslubu reddediyorum</h3>
      <p>Özkoç’un konuşması üzerine yeniden söz isteyen Özlem Zengin, Özkoç’a sözlerini iade ettiğini belirterek, şunları söyledi:</p>
      <p>
        <i>“Ciddiyim, ne yaptığımı biliyorum. Burada konuşulanlar tarihe not düşülmektedir. Eğer siyasetin içerisinde milletvekili olarak, grup başkanvekili olarak, başbakan olarak, cumhurbaşkanı olarak varsanız, hayatta hesap verdiğiniz kadar öldükten sonra da onun içerisindesinizdir. Rahmetli İnönü’den de bahsediyoruz ve iyi yaptığı işlere ‘iyi yaptı’ diyebiliyoruz. İnsanlar vefatından sonra tabu haline gelmiyor. Bu nedenle de hiç kimseden nasıl konuşacağım konusunda nasihat alacak değilim. Bu üslubu da reddediyorum.”</i>
      </p>
      <p>Engin Özkoç’un tekrar söz alarak, “Bülent Ecevit’le ilgili konuşmak sizin haddiniz değildir” sözleri üzerine Zengin, ayağa kalkarak tepki gösterdi.</p>
      <h3>"Lütfen bu hanımefendiye haddini bildirin Sayın Başkan"</h3>
      <p>Bunun üzerine Özkoç, TBMM Başkanvekili Celal Adan’a "Lütfen bu hanımefendiye haddini bildirin Sayın Başkan" çağrısında bulununca, CHP ve AKP milletvekilleri arasında gerginlik yaşandı. Tartışmanın büyümesi üzerine TBMM Başkanvekili Celal Adan birleşime ara verdi.</p>
      <h3>CHP'li Özkoç özür diledi</h3>
      <p>Aranın ardından CHP Grup Başkanvekili Engin Özkoç, grup başkanvekillerinin TBMM’nin ruhuna yakışır şekilde davranmak zorunda olduklarını söyledi. Herkesin bu sorumluluk içinde hareket etmesi gerektiğinin altını çizen Özkoç, "Az önce kendi içimizde bir tartışma yaşadık. Birbirimize kullandığımız sözler açısından ben onu kıracak, incitecek bir şey söylediysem özür dilerim" dedi.</p>
      <h3>AKP'li Zenin, CHP'li Özkoç'un özrünü kabul etti</h3>
      <p>Özkoç’un özrünü kabul ettiğini söyleyen Özlem Zengin ise şu ifadeleri kullandı:</p>
      <p>
        <i>"Ben hayatın kelimeler üzerine inşa olduğuna inanıyorum. Kelimelerin bugün anlamı olduğu gibi geçmişte işittiğimiz kelimelerin de bizim üzerimizde çok büyük tesiri var. ‘Bu kadına haddini bildirin’ ifadesi… Eski bir başbakan da kürsüye gelerek yemin etmek isteyen Merve Kavakçı’ya, ‘Bu kadına haddini bildirin’ diyerek bağırmıştır. Kavakçı’ya başörtülü olduğu için bu yapıldı. Bizim yaralarımız var. Bu kelimelerin bizde geriye dönük nasıl bir yaraya değdiğini, nasıl kanattığını anlatamam. Başörtüsü bizim hayatımızın mücadelesi olmuştur. Bu konuyu küçümseyen herkes karşısında bizi bulur."</i>
      </p>
    </article>
  </body>
</html>