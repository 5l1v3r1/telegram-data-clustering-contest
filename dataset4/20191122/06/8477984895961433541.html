<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/international/news/netanyahu-accused-of-fraud-and-bribery-attorney-general-submits-63-page-investigation-report-126109670.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-22T06:13:34+00:00"/>
    <meta property="og:title" content="इजराइल / नेतन्याहू के खिलाफ अभियोग पत्र पेश, पहली बार पीएम पर धोखाधड़ी-रिश्वतखोरी जैसे गंभीर आरोप"/>
    <meta property="og:description" content="अभियोग पत्र के मुताबिक, राजनीतिक फायदा देने के लिए नेतन्याहू और उनकी पत्नी को महंगी वस्तुएं मिलीं नेतन्याहू पर दो मीडिया संस्थानों के लिए सांसदों और अफसरों के साथ मध्यस्थता का भी आरोप | Netanyahu accused of fraud and bribery, Attorney General submits 63-page investigation repor"/>
  </head>
  <body>
    <article>
      <h1>इजराइल / नेतन्याहू के खिलाफ अभियोग पत्र पेश, पहली बार पीएम पर धोखाधड़ी-रिश्वतखोरी जैसे गंभीर आरोप</h1>
      <address><time datetime="2019-11-22T06:13:34+00:00">22 Nov 2019, 06:13</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/22/benja-sara-730-1_1574402633.jpg"/>
        <figcaption>इजराइल के प्रधानमंत्री बेंजामिन नेतन्याहू और पत्नी सारा। -फाइल फोटो</figcaption>
      </figure>
      <ul>
        <li>अभियोग पत्र के मुताबिक, राजनीतिक फायदा देने के लिए नेतन्याहू और उनकी पत्नी को महंगी वस्तुएं मिलीं</li>
        <li>नेतन्याहू पर दो मीडिया संस्थानों के लिए सांसदों और अफसरों के साथ मध्यस्थता का भी आरोप</li>
      </ul>
      <h3>Dainik Bhaskar</h3>
      <p>Nov 22, 2019, 11:43 AM IST</p>
      <p><b>येरुशलम.</b> इजराइल के प्रधानमंत्री बेंजामिन नेतन्याहू पर धोखाधड़ी, रिश्वतखोरी और विश्वासघात करने के आरोप लगे हैं। देश के इतिहास में पहली बार किसी प्रधानमंत्री के खिलाफ ऐसे गंभीर आरोप लगाए गए। अटॉर्नी जनरल एविशाय मंडेलब्लिट ने गुरुवार को नेतन्याहू के खिलाफ कोर्ट में 63 पन्नों की अभियोग रिपोर्ट पेश की। 3 महीनों की जांच के बाद ये रिपोर्ट पेश की गई। नेतन्याहू इजराइल में सबसे ज्यादा समय पद पर रहने वाले प्रधानमंत्री हैं।</p>
      <p>रिपोर्ट के मुताबिक, नेतन्याहू और उनकी पत्नी सारा को राजनीतिक फायदा पहुंचाने के बदले 2.6 लाख डॉलर (करीब 1.86 करोड़ रु.) की महंगी वस्तुएं मिलीं। उन्होंने सकारात्मक खबरें प्रकाशित करवाने के लिए दो मीडिया संस्थानों के लिए मध्यस्थता भी की। मीडिया संस्थानों को लाभ पहुंचाने के लिए सांसदों और अफसरों से बातचीत की। </p>
      <p><b>आरोपों को खारिज करते रहे हैं नेतन्याहू</b><br/>नेतन्याहू ने अपने ऊपर लगे आरोपों को हमेशा खारिज किया। वे खुद को राजनीतिक साजिश का शिकार बताकर अपना बचाव करते रहे हैं। इस साल अक्टूबर में उनकी कानूनी टीम ने 4 दिन तक प्रोसेक्यूटरों के साथ जिरह की थी। इस टीम ने प्रधानमंत्री पर लगे आरोपों को खारिज करने या कम करने की मांग की थी। इसके बाद भी मामले में कोई ज्यादा अंतर नहीं आया।</p>
      <p><b>मंडेलब्लिट ने कहा- मैंने भारी मन से निर्णय लिया</b><br/>मंडेलब्लिट ने रिपोर्ट पेश करने के बाद कहा, ‘‘मैंने यह निर्णय भारी मन से, लेकिन कानून के प्रति पूरी प्रतिबद्धता के चलते लिया। ये मेरी ड्यूटी है कि इजराइल के लोगों के लिए सुनिश्चित करूं कि वे एक ऐसे देश में रहते हैं, जहां पर कोई कानून से ‌ऊपर नहीं है। भ्रष्टचार से संबंधित संदेहों की पूरी तरह से जांच होती है। कानून का पालन करना विवेक का काम नहीं है, यह एक बाध्यता है, जिसे सभी को मानना जरूरी है।’’</p>
      <p><b>मैंने देश के लिए जीवन दिया: नेतन्याहू</b><br/>रिपोर्ट फाइल होने के बाद नेतन्याहू ने कहा, ‘‘मैंने देश के लिए पूरा जीवन दिया। इसके लिए लड़ाई लड़ी और जख्मी भी हुआ। मैं पिछले कुछ साल से अंतरराष्ट्रीय मंचों पर भी देश को वैश्विक शक्ति बनाने के लिए लड़ा हूं। मुझे अपनी उपलब्धियों पर गर्व है। यह मेरे लिए और मेरा समर्थन करने वाले लोगों के लिए बेहद कठिन दिन है।’’</p>
      <figure>
        <img src="https://visuals.dbnewshub.com/bhaskar/cms-assets/news/images/2019-08/Rashifal_strip2.png"/>
      </figure>
      <related>
        <h4>Recommended News</h4>
        <a href="https://www.bhaskar.com/dboriginal/news/db-original-benjamin-netanyahu-is-gaining-power-from-modi-in-israeli-elections-loss-due-01644055.html?ref=rlreco"/>
        <a href="https://www.bhaskar.com/international/news/israel-s-benjamin-netanyahu-gives-up-effort-to-form-new-government-01670575.html?ref=rlreco"/>
      </related>
    </article>
  </body>
</html>