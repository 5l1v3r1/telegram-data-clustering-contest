<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/ceska-exportni-banka-se-bude-podilet-na-vyvozu-zbrani-planuje-ministerstvo-financi-83270"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-22T06:38:57+00:00"/>
    <meta property="og:title" content="Česká exportní banka se bude podílet na vývozu zbraní, plánuje Ministerstvo financí - Seznam Zprávy"/>
    <meta property="og:description" content="Záměrem návrhu ministerstva financí je státní podpora exportu, do kterého se komerční banky obávají investovat."/>
  </head>
  <body>
    <article>
      <h1>Česká exportní banka se bude podílet na vývozu zbraní, plánuje Ministerstvo financí - Seznam Zprávy</h1>
      <address>
        <time datetime="2019-11-22T06:38:57+00:00">22 Nov 2019, 06:38</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/ekonomika">Byznys<br/></a>»<br/><a href="https://www.seznamzpravy.cz/clanek/ceska-exportni-banka-se-bude-podilet-na-vyvozu-zbrani-planuje-ministerstvo-financi-83270">Česká exportní banka se bude podílet na vývozu zbraní, plánuje Ministerstvo financí</a></p>
      <h3>Česká exportní banka se bude podílet na vývozu zbraní, plánuje Ministerstvo financí</h3>
      <p><a href="https://www.seznamzpravy.cz/autor/seznam-redakce-zpravy-79">Redakce Seznam<br/></a>22. 11. 7:38</p>
      <p>Záměrem návrhu ministerstva financí je státní podpora exportu, do kterého se komerční banky obávají investovat.</p>
      <p>Akcie České exportní banky (ČEB), jejímž posláním je státní podpora vývozu, byly dosud rozděleny mezi dva subjekty – mezi samotný stát a Exportní garanční a pojišťovací společnost (EGAP), kterou stát vlastní.</p>
      <p>Ministerstvo financí hodlá v pondělí předložit vládě návrh, díky kterému by se stoprocentním vlastníkem banky stala výhradně pojišťovna. Informoval o tom portál Lidovky.cz.</p>
      <p>Veškeré projekty ČEB by tak byly řízeny z jednoho místa.</p>
      <p>Díky opatření, které by mělo zlepšit efektivitu obou institucí a šetřit státní kasu (správa ČEB vyjde stát na zhruba 400 milionů korun ročně), by banka mohla nově pozměnit své fungování. Podle resortu financí by se ČEB zaměřila na podporu exportních odvětví, do kterých se komerčním bankám a běžným finančním ústavům nechce.</p>
      <related>
        <a href="https://www.seznamzpravy.cz/clanek/embargo-prislo-v-okamziku-kdy-cesky-vyvoz-zbrani-do-turecka-prudce-stoupal-80988"/>
      </related>
      <p>Typickým příkladem takového „nechtěného“ vývozu jsou například zbraně. Zatímco běžné banky odmítají export zbrojního materiálu s odůvodněním, že to nesouhlasí s jejich etickým kodexem či organizační politikou, ČEB by se na kontroverzní vývoz specializovala.</p>
      <p>Vedle zbraní by mohla banka poskytovat úvěry například na prodej letadel nebo vojenských rádiových systémů. Se změnou politiky by ČEB měla vybírat investory s větší obezřetností a neměla by už poskytovat příliš vysoké půjčky.</p>
      <p>Pokud by pro banku znamenal nějaký obchodní případ nadměrné riziko, jednoduše by na něj nepřistoupila.</p>
      <related>
        <a href="https://www.seznamzpravy.cz/clanek/mocnosti-prestavaji-turecku-dodavat-zbrane-cesko-zatim-vaha-80744"/>
      </related>
      <p>Změnou politiky by v případě schválení návrhu prošla i EGAP. Instituce se dosud zaobírala jen několika velkými obchodními případy, které přinášely značná rizika. Nově by se pojišťovna zaobírala větším množstvím menších a transparentnějších pojištění.</p>
      <p>Chystaná změna by se dotkla i způsobu, jakým obě instituce hospodaří. Vyjma základního kapitálu by se veškeré finance přesunuly na konta České národní banky. Stát by tak měl při prodeji dluhopisů jasnou představu o tom, kolik ČEB potřebuje peněz.</p>
    </article>
  </body>
</html>