<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_vidnovili-pidirvanij-bojovikami-mist/939263"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T06:05:00+00:00"/>
    <meta property="og:title" content="Відновили підірваний бойовиками міст"/>
    <meta property="og:description" content="240-метровий відремонтований міст через річку Сіверський Донець відкрили в місті Станиця Луганська на Луганщині 20 листопада. На ньому діє єдиний в області контрольно-пропускний пункт, через який можна потрапити на окуповані території. Міст підірвали у червні 2015-го бойовики після відходу ..."/>
  </head>
  <body>
    <article>
      <h1>Відновили підірваний бойовиками міст</h1>
      <address><time datetime="2019-11-22T06:05:00+00:00">22 Nov 2019, 06:05</time> by <a rel="author">Софія СТАРОКОНЬ</a></address>
      <figure>
        <img src="https://static2.gazeta.ua/img2/cache/gallery/939/939263_1_w_1200.jpg?v=0"/>
        <figcaption>Військовослужбовці охороняють відбудований міст через річку Сіверський Донець у Станиці Луганській на Луганщині. Його відкрили 20 листопада. Спеціально зробили вузький, аби не могла проїхати військова техніка. На церемонію відкриття прибув президент України Володимир Зеленський<cite>Автор: REUTERS</cite></figcaption>
      </figure>
      <p>240-метровий відремонтований міст через річку Сіверський Донець відкрили в місті Станиця Луганська на Луганщині 20 листопада. На ньому діє єдиний в області контрольно-пропускний пункт, через який можна потрапити на окуповані території.</p>
      <p>Міст підірвали у червні 2015-го бойовики після відходу зі Станиці Луганської. Відбудувати заважали обстріли терористів. Після руйнування шляхопровід втратив значення для військових. Місцеві почали використовувати його як дорогу до підконтрольної частини України.</p>
      <p>Українська сторона ремонтувала міст із 11 вересня. За кілька днів зі свого боку відновлення розпочали проросійські бойовики. На підірваній частині встановили нові металеві опори й зробили дерев'яний настил.</p>
      <p>Спеціально збудували вузький. Щоб змогла проїхати щонайбільше "швидка допомога", а не військова техніка. Україна витратила на ремонт та облаштування контрольно-пропускного пункту 38 млн грн.</p>
      <p>Щодня пункт проходять майже 10 тис. людей. Після ремонту кількість збільшиться, прогнозують у Державній прикордонній службі.</p>
      <p>З окупованої частини Луганської області неможливо виїхати автомобілем. Контрольно-пропускний пункт працює тільки для пішоходів. Їхати доводиться через пункти пропуску на Донеччині або територію Росії.</p>
    </article>
  </body>
</html>