<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/magazin/jeden-z-vynalezcov-snoubordu-podlahol/431610-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T06:07:00+00:00"/>
    <meta property="og:title" content="Jeden z vynálezcov snoubordu podľahol rakovine"/>
    <meta property="og:description" content="Carpenterova firma sídlila vo Vermonte. Začiatok podnikania nebol ľahký - v prvom roku predali len 300 snoubordov."/>
  </head>
  <body>
    <article>
      <h1>Jeden z vynálezcov snoubordu podľahol rakovine</h1>
      <h2>Carpenterova firma sídlila vo Vermonte. Začiatok podnikania nebol ľahký - v prvom roku predali len 300 snoubordov.</h2>
      <address><time datetime="2019-11-22T06:07:00+00:00">22 Nov 2019, 06:07</time> by <a rel="author">TASR</a></address>
      <p>Washington 22. novembra (TASR) - Vo veku 65 rokov podľahol rakovine Jake Burton Carpenter, ktorý je považovaný za jedného z vynálezcov snoubordu. Bol zakladateľom firmy Burton Snowboards, ktorá vyrába snoubordy aj pre olympionikov.</p>
      <p>Ako v noci na piatok informovala britská mediálna spoločnosť BBC, Carpenter zomrel na komplikácie súvisiace s rakovinou.</p>
      <p>Carpenterovi v minulosti diagnostikovali Miller Fisherov syndróm - veľmi zriedkavé ochorenie, v dôsledku ktorého v roku 2015 na niekoľko týždňov ochrnul.</p>
      <p>V roku 2011 mu zistili aj rakovinu semenníkov, z ktorej sa vyliečil. Tento mesiac však Carpenter poslal kolegom vo firme e-mail, v ktorom napísal: <i>"Nebudete tomu veriť, ale rakovina sa mi vrátila"</i>. Dodal, že je odhodlaný bojovať a chorobu zvládnuť.</p>
      <p>Carpenterova firma sídlila vo Vermonte. Začiatok podnikania nebol ľahký - v prvom roku predali len 300 snoubordov, Carpenter bol však napriek prvým neúspechom presvedčený o správnosti svojej vízie. Snoubording sa stal olympijským športom od roku 1998.</p>
    </article>
  </body>
</html>