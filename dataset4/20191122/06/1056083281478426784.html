<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100065/%D8%A8%D9%86%D8%B2%D9%85%D8%A7-%D8%A8%D8%A7-%D8%B1%D8%A6%D8%A7%D9%84-%D9%85%D8%A7%D8%AF%D8%B1%DB%8C%D8%AF-%D8%AA%D9%85%D8%AF%DB%8C%D8%AF-%D9%85%DB%8C-%DA%A9%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T06:13:19+00:00"/>
    <meta property="og:title" content="بنزما با رئال‌مادرید تمدید می‌کند"/>
    <meta property="og:description" content="نشریه مارکا خبر داد باشگاه رئال‌مادرید پیشنهاد تمدید دو ساله قرارداد کریم بنزما را به این بازیکن فرانسوی داده است که با موافقت او روبه‌رو شده است."/>
  </head>
  <body>
    <article>
      <h1>بنزما با رئال‌مادرید تمدید می‌کند</h1>
      <address><time datetime="2019-11-22T06:13:19+00:00">22 Nov 2019, 06:13</time> by <a rel="author">داود حاجبیان</a></address>
      <p>نشریه مارکا خبر داد باشگاه رئال‌مادرید پیشنهاد تمدید دو ساله قرارداد کریم بنزما را به این بازیکن فرانسوی داده است که با موافقت او روبه‌رو شده است.</p>
      <p>به گزارش ایسنا و به نقل از مارکا، کریم بنزما در فصل جاری رقابت‌های لالیگا عملکرد بسیار خوبی از خود نشان داده است. این مهاجم فرانسوی با زدن ۹ گل در صدر جدول بهترین گلزنان لالیگا جای دارد. او در دیدار برابر گرانادا و لگانس توانست دبل کند و برابر گالاتاسرای هم در لیگ قهرمانان اروپا دو گل به ثمر رساند. </p>
      <p>همین عملکرد خوب باعث شده است تا سران رئال‌مادرید به دنبال تمدید قرارداد مهاجم فرانسوی خود باشند. قرارداد فعلی بنزما تا سال ۲۰۲۱ اعتبار دارد و رئال‌مادرید قصد دارد با تمدید دو ساله قرارداد این بازیکن، او را تا سال ۲۰۲۳ در رئال حفظ کند. </p>
      <p>به نظر می‌رسد با توجه به رابطه خوب او با زیدان، بنزما به‌زودی قرارداد خود را با تیمش تمدید کند.</p>
      <p>کریم بنزما از سال ۲۰۰۹ در رئال مادرید بازی می‌کند و در مجموع ۴۸۰ بازی برای این تیم به میدان رفته است و ۲۳۳ گل نیز به ثمر رسانده است. او هم‌چنین ۱۲۹ پاس گل در این مدت برای هم تیمی‌های خود فراهم کرده است. او در رئال مادرید دو قهرمانی در لالیگا، ۴ قهرمانی در لیگ قهرمانان و ۴ قهرمانی در جام جهانی باشگاه‌ها به دست آورده است.</p>
      <p>انتهای پیام</p>
    </article>
  </body>
</html>