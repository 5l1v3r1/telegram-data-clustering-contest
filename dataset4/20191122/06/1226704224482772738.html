<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/do-ulic-kolumbijskych-miest-vysli-des/431612-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T06:30:00+00:00"/>
    <meta property="og:title" content="Do ulíc kolumbijských miest vyšli desaťtisíce ľudí"/>
    <meta property="og:description" content="Ľudia v uliciach kolumbijských miest protestujú proti údajným plánom vlády zvýšiť vek odchodu do dôchodku a znížiť minimálnu mzdu pre mladých ľudí."/>
  </head>
  <body>
    <article>
      <h1>Do ulíc kolumbijských miest vyšli desaťtisíce ľudí</h1>
      <h2>Ľudia v uliciach kolumbijských miest protestujú proti údajným plánom vlády zvýšiť vek odchodu do dôchodku a znížiť minimálnu mzdu pre mladých ľudí.</h2>
      <address><time datetime="2019-11-22T06:30:00+00:00">22 Nov 2019, 06:30</time> by <a rel="author">TASR</a></address>
      <p>Bogota 22. novembra (TASR) - Desaťtisíce Kolumbijčanov vyšli vo štvrtok do ulíc, aby tak vyjadrili svoju nespokojnosť s vládou a prezidentom Ivánom Duquem. Informovala o tom agentúra AFP.</p>
      <p>Tisíce protestujúcich zaplnili v metropole Bogota hlavné námestie i priľahlé ulice, pričom mnohí z nich mali v rukách transparenty s nápismi ako <i>"Ľud je väčší ako jeho vodcovia"</i> či "<i>Prezident, odstúp".</i></p>
      <p>Štvrtkové protesty prebiehali väčšinou pokojne, potýčky s poriadkovými silami boli hlásené z bogotského predmestia Suba a mesta Cali, kde pri zrážkach s demonštrantmi utrpelo zranenia sedem policajtov.</p>
      <p>Šéf kolumbijskej polície Oscar Atehortúa Duque uviedol, že na protivládnych protestoch sa vo štvrtok v celej Kolumbii zúčastnilo približne 130.000 ľudí.</p>
      <p>Na protesty a generálny štrajk vyzvali odborové zväzy a skupiny zastupujúce študentov, roľníkov, ženy, pôvodných obyvateľov Kolumbie a ľudí afrického pôvodu.</p>
      <p>Ľudia v uliciach kolumbijských miest protestujú proti údajným plánom vlády zvýšiť vek odchodu do dôchodku a znížiť minimálnu mzdu pre mladých ľudí.</p>
      <p>Prezident Iván Duque v stredu večer vyzval národ na pokoj. Stalo sa tak v obavách, že by Kolumbia mohla zažiť podobné násilie, k akému došlo v Bolívii, Čile a Ekvádore, kde pri protestoch prišli o život desiatky ľudí.</p>
    </article>
  </body>
</html>