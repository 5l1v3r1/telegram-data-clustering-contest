<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/podroze/10271632/rusza-weekend-za-pol-ceny-muzea-wystawy-i-podroze-za-poldarmo.html"/>
    <meta property="og:site_name" content="Wprost"/>
    <meta property="article:published_time" content="2019-11-22T06:22:00+00:00"/>
    <meta property="og:title" content="Rusza „Weekend za pół ceny”. Muzea, wystawy i podróże za półdarmo"/>
    <meta property="og:description" content="22 listopada rozpoczyna się kolejna edycja akcji &quot;Polska zobacz więcej - Weekend za pół ceny&quot; organizowanej przez Polską Organizację Turystyczną. To okazja do zwiedzenia najciekawszych miejsc w Polsce za pół darmo."/>
  </head>
  <body>
    <article>
      <h1>Rusza „Weekend za pół ceny”. Muzea, wystawy i podróże za półdarmo</h1>
      <address>
        <time datetime="2019-11-22T06:22:00+00:00">22 Nov 2019, 06:22</time>
      </address>
      <p>
        <b>22 listopada rozpoczyna się kolejna edycja akcji "Polska zobacz więcej - Weekend za pół ceny" organizowanej przez Polską Organizację Turystyczną. To okazja do zwiedzenia najciekawszych miejsc w Polsce za pół darmo.</b>
      </p>
      <p>Jak twierdzi Polska Organizacja Turystyczna kolejna edycja akcji „Polska zobacz więcej - Weekend za pół ceny” ma zachęcić Polaków i zagranicznych turystów do zwiedzania kraju, który ma do zaoferowania mnóstwo atrakcji. „W tej edycji po raz pierwszy akcja promowana jest na dziewięciu rynkach: białoruskim, czeskim, litewskim, niemieckim, norweskim, rosyjskim, słowackim, szwedzkim i ukraińskim. Ofertę dla turystów z zagranicy przygotowała blisko połowa partnerów” – czytamy w komunikacie.</p>
      <p>– Bardzo się cieszę, że tak wielu przedsiębiorców z branży turystycznej postanowiło włączyć się w akcję „Polska zobacz więcej - Weekend za pół ceny”. Turystyka już teraz jest ważną gałęzią gospodarki, a jestem przekonana, że jej znaczenie może być jeszcze większe. Zachęcam wszystkich Polaków, by najbliższy weekend spędzili, podróżując i zwiedzając nasz piękny kraj – powiedziała minister rozwoju Jadwiga Emilewicz.</p>
      <p>– Akcja została bardzo dobrze przyjęta przez Polaków, co widać po liczbie osób czekających na pierwszy dzień sprzedaży. Każdy chce skorzystać z jak najlepszych ofert. Z radością obserwujemy także dużą liczbę wejść na strony dedykowane rynkom zagranicznym. Wierzę, że ta pilotażowa edycja zakończy się sukcesem i akcja „Polska zobacz więcej - Weekend za pół ceny” zyska nowych fanów spoza naszego kraju –dodał prezes Polskiej Organizacji Turystycznej Robert Andrzejczyk.</p>
      <p>Aby skorzystać ze zniżek, należy odnaleźć interesujące miejsce za pomocą mapy lub wyszukiwarki na stronie <a href="https://polskazobaczwiecej.pl/">www.polskazobaczwiecej.pl</a> i zapoznać się ze szczegółową ofertą partnerów. Sprzedaż potrwa do wyczerpania ofert.</p>
      <p>Partnerem strategicznym akcji są Polskie Linie Lotnicze LOT, a PKS Polonus i PKP Intercity wspierają inicjatywę jako partnerzy promocyjni.</p>
      <related>
        <h4>Czytaj także:</h4>
        <a href="https://biznes.wprost.pl/technologie/internet/10269907/podrozowanie-stalo-sie-latwiejsze-niz-kiedykolwiek-google-integruje-dwie-flagowe-uslugi.html"/>
      </related>
      <footer>Opracował: <a href="https://www.wprost.pl/profil/2453/jan-matura.html">Jan Matura</a></footer>
      <footer>Źródło: Polska Organizacja Turystyczna</footer>
    </article>
  </body>
</html>