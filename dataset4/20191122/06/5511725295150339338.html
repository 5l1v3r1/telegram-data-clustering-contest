<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/rigas_dinamo/news/rigas-dinamo-treso-reizi-sezona-tiekas-ar-vitjazj-komandu.d?id=51658911"/>
    <meta property="og:site_name" content="DELFI"/>
    <meta property="article:published_time" content="2019-11-22T06:14:22+00:00"/>
    <meta property="og:title" content="Rīgas 'Dinamo' trešo reizi sezonā tiekas ar 'Vitjazj' komandu "/>
    <meta property="og:description" content="Kontinentālās hokeja līgas (KHL) komanda Rīgas &quot;Dinamo&quot; šodien izbraukuma pirmajā spēlēs viesosies pie Maskavas apgabala &quot;Vitjazj&quot; vienības."/>
  </head>
  <body>
    <article>
      <h1>Rīgas 'Dinamo' trešo reizi sezonā tiekas ar 'Vitjazj' komandu </h1>
      <address><time datetime="2019-11-22T06:14:22+00:00">22 Nov 2019, 06:14</time> by <a rel="author">LETA</a></address>
      <p>
        <b>Kontinentālās hokeja līgas (KHL) komanda Rīgas "Dinamo" šodien izbraukuma pirmajā spēlēs viesosies pie Maskavas apgabala "Vitjazj" vienības.</b>
      </p>
      <p>Mačs sāksies plkst.18.30. Portāls "Delfi" piedāvās spēles teksta tiešraidi.</p>
      <p>Izbraukuma sērijas turpinājumā svētdien "Dinamo" viesos tiksies ar "Soči" komandu, bet otrdien - ar Čerepovecas "Severstaļ".</p>
      <p>Pirms tam "Dinamo" komandai bija piecu mājas spēļu sērija, kurā tā izcīnīja divas uzvaras un tika pie sešiem no desmit iespējamajiem punktiem. Savukārt "Vitjazj" zaudējusi desmit no pēdējām 11 spēlēm.</p>
      <p>Rīdzinieki ir četru atpalicēju komandu grupā Rietumu konferencē, kurā bez pašiem ietilpst arī Minskas "Dinamo", Čerepovecas "Severstaļ" un "Soči", šobrīd ar 23 punktiem 30 spēlēs ieņemot pirmspēdējo vietu visā līgā. Savukārt "Vitjazj" ar 36 punktiem 29 cīņās ir sestajā pozīcijā Rietumu konferencē.</p>
      <p>Abas komandas KHL savā starpā spēkojušās 24 reizes, no kurām 14 uzvarējuši rīdzinieki, 12 reizes gūstot virsroku pamatlaikā. Šosezon pirmo reizi abas komandas spēkojās 7.oktobrī, kad Rīgā ar 2:1 uzvarēja "Vitjaz", bet otrajā duelī pirms nedēļās Latvijas galvaspilsētā rīdzinieki bija pārāki ar 4:0.</p>
      <p>Izbraukumā Ģirta Ankipāna un viņa palīgu rīcībā būs šādi hokejisti: vārtsargi - Aleksanders Salāks, Andrejs Makarovs, Maksims Tretjaks; aizsargi - Nerijus Ališausks, Uvis Balinskis, Oskars Bārtulis, Sergejs Gimajevs, Roberts Mamčics, Bens Māršals, Kristaps Sotnieks, Kristaps Zīle; uzbrucēji - Kārters Eštons, Oskars Batņa, Daniels Bērziņš, Lauris Dārziņš, Andris Džeriņš, Emīls Ģēģeris, Koltons Gilīss, Roberts Lipsbergs, Rihards Marenis, Brendons Makmilans, Gints Meija, Aleksandrs Protapovičs, Miķelis Rēdlihs, Ņikita Setdikovs, Kirils Sļepecs, Antons Trastašenkovs.</p>
      <p>Savainojumu dēļ mājās paliks Vitālijs Pavlovs un Kristofers Berjlunds, bet Deivids Sarkanis paliks trenēties Rīgā.</p>
      <p>Rīgas "Dinamo" iepriekšējā sezonā līdz pat regulārā čempionāta pēdējai kārtai cīnījās par vietu Gagarina kausā, tomēr piekto gadu pēc kārtas Latvijas komanda palika bez KHL izslēgšanas turnīra.</p>
      <p>Pirmajās četrās KHL sezonās rīdzinieki tika Gagarina kausa izcīņā, divas reizes sasniedzot otro kārtu, pēc tam Latvijas klubs vēl vienu reizi "play-off" spēlēja arī 2013./14.gada sezonā.</p>
      <p>Otro sezonu pēc kārtas regulārajā čempionātā katra komanda aizvadīs pa 62 spēlēm.</p>
      <related>
        <h4>Lasi vēl</h4>
        <a href="https://www.delfi.lv/sports/news/rigas_dinamo/news/daugavins-spid-khl-spele-divi-varti-un-rezultativa-piespele-uzvara.d?id=51658529"/>
        <a href="https://www.delfi.lv/sports/news/rigas_dinamo/news/rigas-dinamo-izlaiz-parsvaru-un-piekapjas-papildlaika-pedeja-sekunde.d?id=51651961"/>
        <a href="https://www.delfi.lv/sports/news/rigas_dinamo/news/rigas-dinamo-partrauc-ligumu-ar-divus-macus-aizvadijuso-aizsargu-jansonu.d?id=51654033"/>
      </related>
    </article>
  </body>
</html>