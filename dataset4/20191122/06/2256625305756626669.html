<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159071_1068.html"/>
    <meta property="og:site_name" content="Novsport"/>
    <meta property="article:published_time" content="2019-11-22T06:40:00+00:00"/>
    <meta property="og:title" content="Сензациите в пресата: Дерменджиев връща Георги Миланов"/>
    <meta property="og:description" content="Новият син защитник явно ще е от Пловдив, Караславов повишен в Ботев (Пловдив)"/>
  </head>
  <body>
    <article>
      <h1>Сензациите в пресата: Дерменджиев връща Георги Миланов</h1>
      <address>
        <time datetime="2019-11-22T06:40:00+00:00">22 Nov 2019, 06:40</time>
      </address>
      <p>
        <i>Най-интересните теми от българската преса днес, 22 ноември:</i>
      </p>
      <p> </p>
      <p>
        <b>„Тема спорт”: Дерменджиев връща Георги Миланов</b>
      </p>
      <p> </p>
      <p>Селекционерът на националния отбор Георги Дерменджиев почти сигурно ще върне атакуващия халф Георги Миланов. Полузащитникът на унгарския Фехервар не се ползваше с особено доверие при предишния наставник на трикольорите Красимир Балъков. Сега обаче Дерменджиев е решил да се довери на 27-годишния бивш футболист на ЦСКА Москва. Георги Миланов има цели 42 мача на сметката си за България.</p>
      <p>Очаква се той да е сред избраниците на Дерменджиев за предстоящите баражи в края на март догодина. Според запознати отказалият се Ивелин Попов е предложил и него за евентуален капитан на националния отбор. Както е известно, Попето каза, че е обсъдил с Дерменджиев четири варианта кой да наследи лентата.</p>
      <p>В полезрението на Дерменджиев за евентуална повиквателна през март са още двама българи в чужбина - Стефан Велков и Борислав Цонев.</p>
      <p> </p>
      <p>
        <b>„Тема спорт”: Новият син защитник явно ще е от Пловдив</b>
      </p>
      <p> </p>
      <p>Интересен казус се заформя в Левски. Видно е, че треньорът Петър Хубчев търси класически централен защитник за партньор на Холмар Ейолфсон, тъй като в момента използваният на този пост Нуно Рейш, който "по образование" е полузащитник. Според различни информации сините са се насочили към пловдивския пазар за ново попълнение на този пост. Левски влиза в битката за привличането на звездата на Локомотив Пловдив Стивън Езе. Според Гонг интересът към бранителя от страна на сините е отпреди 2-3 месеца, когато смърфовете играха в Лига Европа, а нигерийският гигант се представи на добро ниво. Твърди се, че изпълнителният директор на Левски Павел Колев е провел разговор с човек от Локомотив и е питал за нигериеца. Предполага се, че този човек от "Лаута" е бившият спортен директор на сините Георги Иванов. Разговорът явно не се е въртял за трансфер между клубовете, тъй като Езе става свободен в края на януари 2020 г., тоест след последния официален мач тази година. Офанзивата не е спряла дотук. Близки до Левски вече са се свързали с играча и са му предложили да премине в Левски. Езе все още не е дал категоричен и последен отговор дали е склонен да предприеме подобна стъпка. В битката за неговия подпис остава и Локо Пд. Шефовете на клуба са му предложили сериозно увеличение на заплатата, футболистът и неговият мениджър обаче размотавали смърфовете. </p>
      <p>"Вие карали ли сте кола в мъгла? Същото сме и ние с Езе. Не смятаме, че ще бъде наш играч и догодина", каза пред "Тема спорт" босът на Локо Пловдив Христо Крушарски. Защитникът няма европейски паспорт и това би било пречка за Левски, където квотата от трима играчи извън ЕС се запълва от Миятович, Тиам и Мазурек, който евентуално може да напусне. Стивън Езе вече влезе във водовъртежа на спекулациите като обект на интерес и от ЦСКА.</p>
      <p>Вторият играч от Пловдив, спряган за Левски, но вече едва ли не като сигурен, е Кристиан Димитров. Централният защитник обаче има и финансова тежест за клуба от „Герена". Спорно е дали сините биха извадили трансферна сума от порядъка на 500 хиляди евро. А и самият футболист с нищо не е подсказвал има или няма желание да облече екипа на Левски.</p>
      <p> </p>
      <p>
        <b>„24 часа”: Караславов повишен в Ботев (Пловдив)</b>
      </p>
      <p> </p>
      <p>Асен Караславов е новият изпълнителен директор на пловдивския Ботев. 39-годишният бивш национал, който досега беше тийммениджър в клуба, сменя на поста подалия оставка Иван Йотков. Вписването ще стане в средата на другата седмица. По устав Караславов ще се води прокурист. Скоро ще има промени и в съвета на директорите. </p>
      <p>В близките дни 3-годишен договор с родния Ботев ще подпише юношеският национал до 19 години Димитър Тонев. Полузащитникът се завърна от успешните квалификации на трикольорите в Турция и се включи в тренировките на клубния си отбор за домакинския мач с Етър в понеделник. Атакуващият халф Бисер Бонев, който е титуляр в селекцията на националния отбор до 17 години, вчера парафира дългосрочен контракт с ,,жълто-черните".</p>
      <p> </p>
    </article>
  </body>
</html>