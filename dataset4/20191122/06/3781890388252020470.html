<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742985"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T06:09:00+00:00"/>
    <meta property="og:title" content="ประมูลการ์ตูนเล่มแพงที่สุดของมาร์เวล 38 ล้านบาท"/>
    <meta property="og:description" content="หนังสือการ์ตูนเล่มแรกของ 'มาร์เวล คอมิกส์' ซึ่งวางแผงเมื่อ 80 ปีที่แล้ว ในราคาเล่มละ 3 บาท สามารถทำราคาประมูลได้สูงถึง 38 ล้านบาท สร้างสถิติเป็นหนังสือการ์ตูนเล่มแพงที่สุดของค่ายมาร์เวล"/>
  </head>
  <body>
    <article>
      <h1>ประมูลการ์ตูนเล่มแพงที่สุดของมาร์เวล 38 ล้านบาท</h1>
      <address>
        <time datetime="2019-11-22T06:09:00+00:00">22 Nov 2019, 06:09</time>
      </address>
      <p>
        <b>หนังสือการ์ตูนเล่มแรกของ "มาร์เวล คอมิกส์" ซึ่งวางแผงเมื่อ 80 ปีที่แล้ว ในราคาเล่มละ 3 บาท สามารถทำราคาประมูลได้สูงถึง 38 ล้านบาท สร้างสถิติเป็นหนังสือการ์ตูนเล่มแพงที่สุดของค่ายมาร์เวล</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 22 พ.ย.ว่าบริษัทเฮอริเทจ ออกชันส์ ซึ่งมีสำนักงานใหญ่อยู่ที่เมืองดัลลัส ในรัฐเทกซัส จัดการประมูลเมื่อวันพฤหัสบดี เป็นหนังสือการ์ตูน “มาร์เวล คอมิกส์” เล่มแรก ซึ่งวางจำหน่ายเมื่อวันที่ 1 ต.ค. 2482 ในชื่อเดิมคือไทม์ลี คอมิกส์<br/> </p>
      <figure>
        <iframe data-src="https://twitter.com/AFP/status/1197732526464237569?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ทั้งนี้ หนังสือการ์ตูนเล่มดังกล่าวยังอยู่ในสภาพดี และผู้ที่นำมาประมูลเผยว่าซื้อจากแผงขายหนังสือแห่งหนึ่ง ในรัฐเพนซิลเวเนีย สามารถทำราคาประมูลได้สูงถึง 1.26 ล้านดอลลาร์สหรัฐ ( ราว 38 ล้านบาท ) เทียบกับราคาขายเมื่อ 80 ปีที่แล้วอยู่ที่ 10 เซนต์ ( ราว 3 บาท ) สร้างสถิติเป็นหนังสือการ์ตูนของมาร์เวลที่ทำราคาประมูลได้สูงสุด ทำลายสถิติ “อะเมซิง แฟนตาซี 15” ซึ่งเป็นการ์ตูนมาร์เวลเล่มที่มีการตีพิมพ์สไปเดอร์ แมน เป็นตอนแรก ทำราคาประมูลได้ 1.1 ล้านดอลลาร์สหรัฐ ( ราว 33.23 ล้านบาท ) เมื่อปี 2554<br/><br/>ขณะที่หนังสือการ์ตูนราคาแพงที่สุดในประวัติศาสตร์ยังคงเป็น “แอคชั่น คอมิกส์” เล่มแรก ของดีซี คอมิกส์ ฉบับเดือนมิ.ย. 2481 ซึ่งเป็นการเปิดตัวซูเปอร์แมน หนึ่งในตัวการ์ตูนหลักของดีซี คอมิกส์ จากราคาปกหน้าปก 10 เซนต์เช่นกัน สามารถทำราคาประมูลได้ 3.2 ล้านดอลลาร์สหรัฐ ( ราว 96.68 ล้านบาท ) เมื่อปี 2557.<br/> <br/><b>เครดิตภาพ : AFP</b><br/> </p>
    </article>
  </body>
</html>