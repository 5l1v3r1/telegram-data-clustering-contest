<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/39/156/Artykul/1547032,Ludwik-Mieroslawski-%E2%80%93-general-kleska"/>
    <meta property="og:site_name" content="Polskie Radio"/>
    <meta property="article:published_time" content="2019-11-22T06:02:00+00:00"/>
    <meta property="og:title" content="Ludwik Mierosławski – &quot;generał klęska&quot;"/>
    <meta property="og:description" content="- Mierosławski był człowiekiem, który z wielką pewnością siebie głosił, że wie, jak wyzwolić Polskę – mówił historyk prof. Andrzej Szwarc."/>
  </head>
  <body>
    <article>
      <h1>Ludwik Mierosławski – "generał klęska"</h1>
      <address>
        <time datetime="2019-11-22T06:02:00+00:00">22 Nov 2019, 06:02</time>
      </address>
      <p>
        <b>- Mierosławski był człowiekiem, który z wielką pewnością siebie głosił, że wie, jak wyzwolić Polskę – mówił historyk prof. Andrzej Szwarc.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/d2c724c2-d2dc-4af3-a252-402a354aea8f.mp3"/>
          </figure>
          <p>Felieton gen. Mariana Kukiela z cyklu "Cienie i blaski przeszłości" poświęcony postaci Ludwika Mierosławskiego. (RWE, 20.09.1964)</p>
        </li>
        <li>
          <figure>
            <audio src="https://static.prsa.pl/c5a1e53f-47cf-41cc-9ac0-6a920af12f3a.mp3"/>
          </figure>
          <p>Fragment audycji Hanny Marii Gizy z cyklu "Klub ludzi ciekawych wszystkiego" z udziałem prof. Wiesława Cabana oraz prof. Andrzeja Szwarca. (PR, 13.04.2013)</p>
        </li>
      </ul>
      <p><b>141 lat temu, 22 listopada 1878 roku, zmarł Ludwik Mierosławski</b>, poeta, dyktator powstania styczniowego, demokratyczny konspirator i wojownik o wolność narodów Europy.</p>
      <p>Ten opis ukazuje Mierosławskiego niemal jak herosa. Prawda jest jednak taka, że życie pierwszego dyktatora powstania styczniowego jest pasmem porażek i klęsk.</p>
      <p>Mierosławski urodził się w polsko-francuskiej rodzinie szlacheckiej 17 stycznia 1814. W wieku zaledwie szesnastu lat walczył w powstaniu listopadowym. Po upadku zrywu musiał udać się na emigrację.</p>
      <p>Młody powstaniec związał się z Towarzystwem Demokratycznym Polskim. Tam zasłynął jako znakomity teoretyk wojskowości. Czas miał pokazać, że między teorią i praktyką jest kolosalna różnica.</p>
      <p>- Mierosławski był człowiekiem, który z wielką pewnością siebie głosił, że wie jak wyzwolić Polskę – mówił prof. Andrzej Szwarc w audycji Hanny Marii Gizy z cyklu "Klub ludzi ciekawych wszystkiego".</p>
      <p>Pierwsza okazja ku temu pojawiła się w 1846 roku, wraz z planowanym powstaniem. Mierosławski miał zostać jego dyktatorem, jednak pojmano go wraz z resztą konspiracyjnego dowództwa wskutek donosu, nim powstanie zdążyło wybuchnąć. Niedoszły dowódca został uwolniony dopiero dwa lata później, kiedy w Berlinie wybuchła wiosna ludów.</p>
      <p>Fala wystąpień przetaczała się przez Europę, a za nią podążał Mierosławski. Najpierw dowodził upadłym powstaniem w Wielkopolsce. Później "za wolność waszą i naszą" walczył na Sycylii, następnie został wybrany głównodowodzącym rewolucyjnej armii Badenii i Palatynatu. Po klęsce swoich sił podał się do dymisji i wrócił do Paryża.</p>
      <p>W 1860 Garibaldi powierzył mu tworzenie w Neapolu Legionu Międzynarodowego. Oddziały nie powstały, ale Mierosławski wykorzystał znajomość z włoskim rewolucjonistą dla własnej korzyści.</p>
      <p>- Mierosławski przesyłał do Królestwa swoje wizerunki w towarzystwie Garibaldiego – wyjaśniał prof. Andrzej Szwarc.</p>
      <p>Dokonania rewolucjonisty w Europie robiły wrażenie na konspiratorach w kraju. Mierosławski był naturalnym kandydatem do władzy dyktatorskiej. Jego kariera na tym stanowisku była jednak krótka: po dwóch przegranych bitwach i wobec konfliktu z Marianem Langiewiczem, kolejnym przywódcą powstania styczniowego, opuścił swoje oddziały. Dalej aspirował do stanowiska wodza naczelnego powstania, pozostając jednak w bezpiecznym Krakowie.</p>
      <p>- Wdawał się w zajadłe spory osobiste, a w środkach nie przebierał – mówił gen. Marian Kukiel w felietonie z archiwum Radia Wolna Europa. – Gasła jego gwiazda. Grzechem jego było to, że uwierzył w swoją jedyność, wyłączność i nieomylność oraz w to, że Polska to on.</p>
      <p>
        <i>bm</i>
      </p>
      <related>
        <a href="https://www.polskieradio.pl/39/156/Artykul/1196030,Aleksander-Wielopolski-%E2%80%93-realista-czy-zdrajca"/>
      </related>
      <related>
        <a href="https://www.polskieradio.pl/39/156/Artykul/1455769,Felicjan-Falenski-ironiczny-mizantrop"/>
      </related>
      <related>
        <a href="https://www.polskieradio.pl/39/156/Artykul/1478269,Anna-Pustowojtowna-%E2%80%93-powstaniec-w-spodnicy"/>
      </related>
    </article>
  </body>
</html>