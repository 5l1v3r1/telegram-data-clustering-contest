<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/22/trecia-karta-bus-iteikti-nacionaliniu-p-vysniausko-saksofonininku-varzytuviu-apdovanojimai/"/>
    <meta property="og:site_name" content="alkas.lt"/>
    <meta property="article:published_time" content="2019-11-22T06:00:00+00:00"/>
    <meta property="og:title" content="Trečią kartą bus įteikti nacionalinių P. Vyšniausko saksofonininkų varžytuvių apdovanojimai"/>
    <meta property="og:description" content="Lapkričio 23 d., 10.30 val. Plungės kultūros centre (Senamiesčio aikštė 3), vyks III nacionalinė Petro Vyšniausko saksofonininkų šventė. Šią šventę jau trečią kartą rengia Plungės kultūros centras, bendradarbiaudamas su Lietuvos muzikos ir teatro akademijos Klaipėdos fakultetu ir Muzikos fakulteto Pučiamųjų ir mušamųjų instrumentų katedra. Renginio vadovas – Plungės kultūros centro direktorius, Lietuvos muzikos ir teatro akademijos Klaipėdos fakulteto docentas Romas Matulis. Renginio globėjas – saksofonininkas, nacionalinės kultūros ir meno premijos laureatas, Lietuvos muzikos ir teatro akademijos profesorius Petras Vyšniauskas."/>
  </head>
  <body>
    <article>
      <h1>Trečią kartą bus įteikti nacionalinių P. Vyšniausko saksofonininkų varžytuvių apdovanojimai</h1>
      <address>
        <time datetime="2019-11-22T06:00:00+00:00">22 Nov 2019, 06:00</time>
      </address>
      <p>Lapkričio 23 d., 10.30 val. Plungės kultūros centre (Senamiesčio aikštė 3), vyks III nacionalinė Petro Vyšniausko saksofonininkų šventė. Šią šventę jau trečią kartą rengia Plungės kultūros centras, bendradarbiaudamas su Lietuvos muzikos ir teatro akademijos Klaipėdos fakultetu ir Muzikos fakulteto Pučiamųjų ir mušamųjų instrumentų katedra. Renginio vadovas – Plungės kultūros centro direktorius, Lietuvos muzikos ir teatro akademijos Klaipėdos fakulteto docentas Romas Matulis. Renginio globėjas – saksofonininkas, nacionalinės kultūros ir meno premijos laureatas, Lietuvos muzikos ir teatro akademijos profesorius Petras Vyšniauskas.</p>
      <p>Šiais metais šventės dalyviai su savo parengtomis programomis varžysis net trijose kategorijose. Jau nuo 10.30 val. pasirodys jauniausi šalies saksofonininkai iki 15 metų amžiaus, 12.30 val. savo konkursines programas pristatys 15–19 metų jaunieji saksofonininkai, o 15.00 val. pasirodys suaugusieji dalyviai, kuriems 20 ir daugiau metų. Šioje kategorijoje varžysis profesionalūs saksofonininkai ir saksofonininkai besiruošiantys jais tapti, t. y. Lietuvos muzikos ir teatro akademijos studentai. Kartu su akompaniatoriais ar pritariančiomis grupėmis III nacionaliniame Petro Vyšniausko saksofonininkų varžytuvėse-šventėje varžysis per 70 dalyvių iš Plungės, Jurbarko, Klaipėdos, Vilniaus, Nemenčinės, Kėdainių, Anykščių, Birštono ir kitų Lietuvos miestų. Dalyvius vertins saksofono muzikos profesionalų ir žymių šios srities pedagogų sudaryta vertinimo komisija. Komisijos pirmininkas profesorius Petras Vyšniauskas. 18 val. bus paskelbti varžytuvių-šventės laimėtojai ir antrų bei trečių vietų nugalėtojai visose trijose kategorijose. Nugalėtojams bus įteikti diplomai ir solidūs piniginiai apdovanojimai. Varžytuvių-šventės baigiamuoju akordu taps Šv. Kristoforo kamerinio orkestro koncertas. Kartu su kameriniu orkestru baigiamajame varžytuvių-šventės vakare koncertuos Martynas Vilius (vokalas), Povilas Jaraminas (fortepijonas), Krisas Atienis Rubenas (Chris Etienne Ruebens) (gitara) ir Andrius Balevičius (mušamieji).</p>
      <figure>
        <img src="http://alkas.lt/wp-content/uploads/2019/11/petras-AFI%C5%A0A-2019-23rftgyhu.jpg"/>
        <figcaption>Plungėje trečią kartą bus įteiktos nacionalinių Petro Vyšniausko saksofonininkų varžytuvių premijos | Rengėjų nuotr.</figcaption>
      </figure>
      <p>Ši Plungės kultūros centro rengiama šventė yra puiki galimybė jauniesiems šalies muzikams plėtoti savo atlikimo gebėjimus, įgyti naujų žinių meninei raiškai ir kūrybiškumui didinti, mokytis iš srities geriausių profesionalų, kurti ir aktyviai dalyvauti muzikinėje veikloje.</p>
      <related>
        <h4>Susiję straipsniai:</h4>
        <a href="http://alkas.lt/2017/11/20/plunges-kulturos-centre-ivyks-isskirtine-muzikos-svente/"/>
        <a href="http://alkas.lt/2015/11/07/pirmoji-saksofono-muzikos-ir-dziazo-svente-plungeje/"/>
        <a href="http://alkas.lt/2019/10/08/plunges-kulturos-centras-sukviete-salies-jaunima-i-teatro-susirinkima/"/>
        <a href="http://alkas.lt/2019/06/14/plungeje-zemaitijos-regiono-dainu-svente-gyvybes-medis/"/>
        <a href="http://alkas.lt/2014/06/14/plunges-kulturos-centre-xiv-aji-karta-iteiktos-stanislovo-riaubos-vardo-premijos/"/>
      </related>
    </article>
  </body>
</html>