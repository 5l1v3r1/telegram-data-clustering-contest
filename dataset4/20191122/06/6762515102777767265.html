<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/chwila-z/pko-ekstraklasa-chwila-z-markiem-papszunem-chce-udowodnic-ze-nie-jestem-chwilowym/pjlx8ge"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T06:49:00+00:00"/>
    <meta property="og:title" content="Papszun: Chcę udowodnić, że nie jestem chwilowym przypadkiem"/>
    <meta property="og:description" content="Gdy odchodzi zawodnik, który wykonuje krecią robotę, to powieka mi nawet nie zadrży, usunę go w jedną sekundę. Wiem, że przypięto mi łatkę bezwzględnego, ale to tylko po części prawda – mówi trener Rakowa Marek Papszun."/>
  </head>
  <body>
    <article>
      <h1>Papszun: Chcę udowodnić, że nie jestem chwilowym przypadkiem</h1>
      <address><time datetime="2019-11-22T06:49:00+00:00">22 Nov 2019, 06:49</time> by <a rel="author" href="https://www.przegladsportowy.pl/autorzy/iza-koprowiak" target="_blank">Iza Koprowiak</a></address>
      <p>
        <b>Gdy odchodzi zawodnik, który wykonuje krecią robotę, to powieka mi nawet nie zadrży, usunę go w jedną sekundę. Wiem, że przypięto mi łatkę bezwzględnego, ale to tylko po części prawda – mówi trener Rakowa Marek Papszun.</b>
      </p>
      <p>
        <a href="https://plebiscyt.przegladsportowy.pl/">Głosuj na sportowca roku i walcz o główną nagrodę, nowe BMW serii 3 &gt;&gt;</a>
      </p>
      <p>
        <b>IZA KOPROWIAK: Ma pan zaufanie do ludzi ?</b>
      </p>
      <p><b>MAREK PAPSZUN: </b>Ograniczone. Na pewno trzeba na nie zapracować.</p>
      <p>
        <b>Pytam, bo na dwie godziny zostawił mnie pan w swoim pokoju trenerskim samą, gdy dookoła leżą różne raporty, rozpisane schematy gry. Niewielu trenerów miałoby tyle zaufania do dziennikarza.</b>
      </p>
      <p>Co miałaby pani z tym zrobić? No i co to za dane? Waga, wzrost, najbliższe plany, notatki, których nikt poza mną nie odczyta, bo mam tak niewyraźny charakter pisma. Myślę, że w takim kontekście trzeba ludziom ufać, inaczej by się zwariowało. Choć na pewno w branży, w której funkcjonuję, trzeba uważać.</p>
      <p>
        <b>Im wyżej, tym bardziej?</b>
      </p>
      <p>Zdecydowanie. Trzeba być ostrożnym w stosunku do ludzi, doświadczam tego choćby czytając gazety i widząc, jaka w niektórych ludziach jest zawiść. Nie brakuje osób, które same grały w piłkę, ale coś im się nie powiodło i teraz zazdroszczą, że taki no-name jak jak wchodzi do ekstraklasy. Żółć się wylewa. Nie dzielę ekspertów na byłych piłkarzy, trenerów, dziennikarzy. Liczy się ich fachowość, jak w każdym zawodzie. Nie ma znaczenia, gdzie się uczyli, co robili, a ich skuteczność. Ode mnie też, gdy przychodziłem do pracy, nikt nie chciał dyplomu ukończenia studiów. Zostałem zweryfikowany podczas rekrutacji,</p>
      <p>
        <b>Rekrutacji, która urosła do rangi legendy.</b>
      </p>
      <p>Właściciel zarządza potężną firmą, więc uznał, że wybierze trenera w sposób typowo korporacyjny. Nigdy wcześniej w takich rozmowach nie brałem udziału, ale czułem się podczas nich dość swobodnie, bo właściciel łatwo nawiązuje kontakt. W najważniejszym etapie było o tyle łatwiej, że wcześniej dostałem temat, miałem przygotować prezentację. Przyszedłem dobrze przygotowany.</p>
      <p>Trudno czuć się zupełnie swobodnie, gdy przez cały czas jest się ocenianym przez panią psycholog. Justyna jest partnerką właściciela, więc po części było to związane z tym faktem. Najmniej komfortowe było to, że w ogóle się nie odzywała. Spotkanie trwało osiem godzin, Justyna ona przez ten czas milczała. Dziwne uczucie. Nie stresowałem się jednak nadmiernie, traktowałem to jak przygodę. Miałem pracę, w miarę ustabilizowane życie, więc nie byłem w potrzebie, by zostać trenerem Rakowa. Nie było moim wielkim celem, by pracować w ekstraklasie. Jednak dziś, będąc już na tym poziomie, chciałbym udowodnić, że to nie jest przypadek.</p>
      <p>
        <b>Komu udowodnić?</b>
      </p>
      <p>Wszystkim. By ludzie nie sądzili, że jestem chwilowym przypadkiem.</p>
      <p>
        <b>Psychologia ma znaczenie w prowadzeniu drużyny?</b>
      </p>
      <p>Coraz bardziej. Świat się zmienia, więc zmieniają się też ludzie.</p>
      <p>
        <b>Dlatego współpracujecie z trenerem mentalnym Pawłem Frelikiem?</b>
      </p>
      <p>Wiem, że zdania na ten temat są wśród trenerów podzielone. Ja uważam, że tak jak jest trener przygotowania fizycznego, analityk, tak i potrzebny jest specjalista od obszarów psychiki. Współpracujemy z Pawłem już prawie trzy lata.</p>
      <p>
        <b>Jego pomoc jest dla chętnych?</b>
      </p>
      <p>Głównie, ale zdarza się, że niektórych zawodników sam oddeleguję. Nie zawsze dotyczy to jednak tych, którzy grają słabo. We wtorek zaproponowałem zawodnika, który wywalczył sobie ostatnio miejsce w składzie. Paweł przekazał mu, że jest prośba, aby przyjechał na sesję.</p>
      <p>
        <b>Prośba, której nie można nie spełnić?</b>
      </p>
      <p>Trenerowi się nie odmawia.</p>
      <p>
        <b>Pan nad sobą też pracuje z Frelikiem?</b>
      </p>
      <p>Już od trzech lat. Duże tematy dotyczące zarządzania szatnią, komunikacji czy organizacji pracy już przerobiliśmy. Teraz skupiamy się na szczegółach.</p>
      <p>
        <b>Dostrzega pan w sobie zmianę?</b>
      </p>
      <p>Sporą. Było to widać choćby na dzisiejszym treningu. Między zawodnikami nastąpiło spięcie. Jakiś czas temu od razu wyrzuciłbym ich z boiska. Teraz podchodzę do tego spokojniej, rozumiem, że są emocje, piłkarze walczą o skład, część jest niezadowolona i nie do końca potrafią się kontrolować. Oczywiście tego nie pochwalam, ale skoro się przeprosili, podali sobie rękę, to nie ma sensu robić afery z tego, że dwóch facetów chwyciło się za koszulki. W tej pracy wszystko odbywa się na poziomie decyzji. Rozmawiamy 20 minut, a do pokoju weszły juz trzy osoby, musiałem podjąć trzy decyzje. Dziennie są ich setki, w różnych obszarach. A ich skuteczność zależy od tego, na ile się rozwijamy.</p>
      <p>
        <a href="https://literia.pl/krzysztof-piatek-w-drodze-na-szczyt?utm_source=content&amp;utm_campaign=%5Bcontent%5D%5Bps%5Dpiatek">„Krzysztof Piątek. W drodze na szczyt”. Opowieść o młodym chłopaku, który miał marzenia. I nie bał się ich spełnić. Zamów już dziś! &gt;&gt;</a>
      </p>
      <p>
        <b>Jaka decyzja była najtrudniejsza do podjęcia?</b>
      </p>
      <p>Nie mam większego problemu z przekazywaniem zawodnikom informacji dotyczących ich odejścia. Zawsze uważałem, że to zadanie pierwszego trenera. Szkoleniowcy powtarzają, że wszystkich piłkarzy traktują jednakowo. Jeśli chodzi o aspekt sportowy: to prawda. Ale pozostaje jeszcze ten ludzki. To całkowicie normalne, że jednego człowieka lubi się bardziej, drugiego mniej. Gdy ktoś twierdzi, że nie ma sympatii, po prostu w to nie wierzę. Jeden wyznaje takie wartości, jak ty, z drugim zupełnie jest ci nie po drodze, ale to on na treningach jest jednak lepszy, więc gra. Muszę być sprawiedliwy, co nie zmienia faktu, że z niektórymi lepiej się dogaduję. Dlatego odejścia takich zawodników jak Rafał Figiel, który od mojego przyjścia był kapitanem, profesjonalistą, przedłużeniem mojej ręki, są dla mnie trudne. Musiałem mu powiedzieć wprost, że nie przedłużymy z nim kontraktu. Latem odszedł.</p>
      <p>
        <b>Jak się pan czuł, gdy mu to oznajmił?</b>
      </p>
      <p>Nasze relacje już wcześniej trochę się popsuły. Przez długi czas był chory, dopadło go zakażenie wątroby, przypadłość całkowicie nietypowa dla piłkarzy, szczególnie tak profesjonalnych, jak Rafał. Był wyłączony z gry na pół roku, potem długo dochodził do siebie. Gdy już z nami trenował, ale był w słabszej formie niż pozostali, trudno było mi się z nim komunikować. Powstała między nami bariera. W tych okolicznościach nie potrafiłem utrzymywać z nim takich samych relacji, jak wcześniej. Nie umiałem z nim normalnie rozmawiać, kiedy jego pozycja w drużynie spadła. Na koniec przeprowadziliśmy szczerą rozmowę, przyznał, że go bolało, że straciliśmy kontakt. Przyznałem mu rację. Popełniłem błąd doprowadzając do takiej sytuacji. Ale nie wiedząc, jak się zachować, po prostu go unikałem. Zdaję sobie jednak sprawę, że z jego strony mogło to wyglądać zupełnie inaczej, mia prawo pomyśleć: byłem mu potrzebny, mieliśmy dobry kontakt. Przestałem - odsunął mnie na bok. A to przecież zupełnie nie o to chodzi, zupełnie co innego miałem w głowie. To była dla mnie nauczka. Dziś zachowałbym się zupełnie inaczej.</p>
      <p>
        <b>Jest pan sprawiedliwy czy bezwzględny?</b>
      </p>
      <p>Wiem, że przypięto mi łatkę bezwzględnego, może po części to prawda, bo gdy odchodzi zawodnik, który nie jest w porządku, wykonuje krecią robotę, to powieka mi nawet nie zadrży, usunę go w jedną sekundę. Nikomu tu krzywdy nie robię, poświęcam temu projektowi całe swoje życie, moi współpracownicy zostawiają tu serca, dlatego nie pozwolę, by ktoś robił nam pod górkę. Gdy próbuje, jestem całkowicie bezwzględny. Ale jak mówiłem wcześniej: nie zawsze jest łatwo.</p>
      <related>
        <a href="http://onet.tv/s/przegladsportowy/szymanski-chce-czerpac-z-gry-w-kadrze-jak-najwiecej/glrvqh"/>
      </related>
      <p>
        <b>Pomeczowe raporty to pomysł pana czy Pawła Frelika? (Po każdym meczu piłkarze Rakowa muszą ocenić działania zespołowe, realizację założeń przedmeczowych, opisowo ocenić indywidualny występ, przygotowanie fizyczne i mentalne swoje i drużyny, zamieścić wnioski do dalszej pracy)</b>
      </p>
      <p>Wymyśliłem to dość dawno temu. Doszedłem do wniosku, że po meczu zawodnik powinien poddać refleksji zarówno swój występ swój, jak i całego zespołu. Nie można dopuścić do tego, by uznał: spotkanie się odbyło, na tym koniec. Na odprawie, nawet gdy patrzy w moją stronę, to nie dowiem się, czy jest skoncentrowany, czy myśli o tym, co robi teraz jego dziewczyna. Nie wejdę w jego głowę. Raport powoduje, że każdy musi się nad tym tematem pochylić. Jeśli napisze dwa głupie zdania, to głupio wypada w moich oczach, więc nie ma to sensu. Gdy się nie przyłoży, mogę go też zaprosić na rozmowę, co też czasem czynię. Dlatego muszą się zastanowić nad odpowiedziami. Jeśli taki zawodnik ma ambicję, wysoką świadomość, to się do tego przyłoży, wypełni ten raport merytorycznie, dzięki czemu ja się dowiaduję, jak zespół widział mecz.</p>
      <p>
        <b>Nie wystarczy zapytać? Musi być to sformalizowane?</b>
      </p>
      <p>Nie ma możliwości, abym z wszystkimi zdążył porozmawiać, dzięki raportom, mam informację od każdego zawodnika, jak widział mecz. Nie tylko od tych, co grają, ale też rezerwowych, kontuzjowanych, którzy obserwują spotkanie z trybun.</p>
      <p>
        <b>Wierzy pan, że wypełniają raporty szczerze?</b>
      </p>
      <p>Pewnie część pisze to, co uważają, że ja chcę od nich usłyszeć, niektórzy robią: kopiuj-wklej, ale wiele z nich jest bardzo merytoryczna. Michał Gliwa czy Andrzej Niewulis udzielają tak wyczerpujących odpowiedzi, że 3/4 trenerów nie opisałaby tak meczów. Największy problem z wypełnieniem mają młodsi zawodnicy i obcokrajowcy, pozostają na poziomie bardzo ogólnym, stwierdzając, że zagrali słabo, czy dobrze. Gliwa rozpisuje wszystko szczegółowo.</p>
      <p>
        <b>Łatwiej jest im krytykować siebie czy innych?</b>
      </p>
      <p>Zdecydowanie zespół. Znaki czasu. Wciąż słyszymy o tym, że w drużynach brakuje liderów. Ale kto ma nim być? Ten, który myśli tylko o sobie? Bo takich zawodników jest w drużynach najwięcej. Przywódca to jednak, ten, który umie konsolidować zespół, ciągnąć resztę grupy do przodu, a nie narzekać i być skupionym na sobie. Niestety takich charakterów jest coraz mniej. To wypływa z wychowania. Żyjemy na pograniczu, w szatni mieszają się przedstawiciele dwóch pokoleń o zupełnie innych mentalnościach. W przyszłości może być z tym problem. To będzie duże pole do popisu dla trenerów mentalnych.</p>
      <p>
        <b>Można stworzyć lidera?</b>
      </p>
      <p>To raczej kwestia wychowania, które zmierza w złym kierunku. Widzimy, jak się w obecnych czasach obchodzi z dziećmi. Na wszystko się im pozwala, w szkole nauczyciel jest nikim. Zobaczmy, jak się zmieniło szkolnictwo. Gdy byłem dzieckiem i matka wracała z wywiadówki, nie miałem prawa się odezwać. Dziś jest odwrotnie: to co uczeń powie rodzicom, jest święte. Siostra, która jest nauczycielką, ostatnio mi opowiadała, że się zdarza, że do szkoły przychodzą rodzice z adwokatami.</p>
      <p>
        <b>W pana domu panowały twarde reguły?</b>
      </p>
      <p>Mieliśmy jasno określone zasady. Najważniejsze były uczciwość, pracowitość, religijność i rodzina. To były podstawowe wartości, które mi pozostały. Jedynie z rodzinnością jest u mnie słabiej.</p>
      <p>
        <b>Wychował się pan w kulcie pracy?</b>
      </p>
      <p>Zdecydowanie. Wywodzę się z rodziny robotniczej. Mieszkaliśmy między zakładami Polfy, a fabryką kosmetyków Polena. Tam pracowali. Ojciec był aparatowym, matka magazynierką, mieli też dodatkowe zajęcia, by dorobić. Dzięki ciężkiej pracy wybudowali dom, co w latach 90-tych nie było standardem. Wykształcili u mnie pracowitość i odpowiedzialność: za rodzinę, finanse.</p>
      <p>
        <b>Zasady wiązały się z rygorem i kontrolą?</b>
      </p>
      <p>W tamtych czasach nikt nad dzieciakami nie czuwał tak, jak teraz. Nie siedzieli ze mną nad lekcjami, nie sprawdzali, czy je odrobiłem. Moją grą w piłkę też się nie interesowali. Matka na moim meczu była raz, ojciec nigdy. Wtedy było to zupełnie normalne. Wyobraża pani to sobie w dzisiejszych czasach?</p>
      <p>
        <b>To było lepsze podejście niż nadopiekuńczość rodziców w dzisiejszych czasach?</b>
      </p>
      <p>Ważne, by pozostawić dziecku samodzielność. Dla mnie absurdem jest odrabianie lekcji za swoje dziecko. Moja córka ma 16 lat, nigdy niczego jej do szkoły nie robiłem. Uważałem, że to jej zadanie. I cieszę się, bo Ola skończyła gimnazjum będą przez trzy lata w Warszawie sama z babcią, bez większej kontroli. Nadmierne wyręczanie dzieci tylko te dzieci upośledza.</p>
      <p>
        <b>Tak samo jak i piłkarzy w akademiach, w klubach, w których się ich wyręcza w najprostszych sprawach.</b>
      </p>
      <p>Ostatnio rozmawiałem z naszą klubową panią doktor, która jest na naszych meczach. Przyszła do mnie rozżalona, bo piłkarze co chwila do niej dzwonią, proszą o przekładanie wizyt, zamiast samemu się tym zająć. Była zaskoczona, jak to jest możliwe, że dorosły facet nie umie sam sobie z tym poradzić. Wytłumaczyłem jej, że nie jest to takie oczywiste, bo oni są do tego przyzwyczajeni, w większości klubów tak to wygląda. I jeśli my od tego odstąpimy, będziemy uważani za nieprofesjonalnych. Tak działa system, jednak moim zdaniem często wyrządza się krzywdę tym piłkarzom, bo po zakończeniu kariery są upośledzeni życiowo. I rozpieszczeni warunkami. Jakiś czas temu, będąc na Mazurach, zajechałem do Ostródy, gdzie stacjonowały rezerwy ekstraklasowego klubu. Czterogwiazdkowy hotel, a to przecież tylko trzecia liga! Co ma mieć w głowie chłopak, który na czwartym poziomie rozgrywkowym nocuje w takim miejscu? Jeżdżą do Arłamowa na obozy, do ośrodka, w którym przygotowywała się reprezentacja Polski. Potem my się mierzymy z tym problemem. Taki zawodnik przychodzi do nas na wypożyczenie i nie wierzy w to, co widzi.</p>
      <p>
        <b>Sukces to długotrwała realizacja określonego celu?</b>
      </p>
      <p>Nie do końca się z tym zgadzam. Tak twierdzą podręczniki biznesu, ale ja na swoim przykładzie mogę powiedzieć, że nigdy nie stawiałem sobie celu, by pracować w ekstraklasie. Miałem cele krótkoterminowe, związane z codzienną pracą. Jak teraz w Rakowie: nie mówimy codziennie, że naszym celem jest utrzymanie, tylko w tej chwili mecz z Koroną, potem z Jagiellonią. One w efekcie dadzą nam utrzymanie.</p>
      <p>
        <b>Tylko czy utrzymanie byłoby dużym sukcesem?</b>
      </p>
      <p>Dla nas wielkim, porównywalnym do awansu do europejskich pucharów.</p>
      <p>
        <b>Utrzymanie sportowe to jedno, druga sprawa to kwestia sportowa.</b>
      </p>
      <p>W ogóle się tym nie myślę. Widziałem list prezesa Bońka do prezydenta Częstochowy, bardziej się w to nie wgłębiałem, nie wiem, na jakim etapie jest sprawa. Z mojej perspektywy wygląda tak, że od strony sportowej musimy dać argumenty, by inwestycja powstała. Jeśli miasto nie wyraża dobrej woli do budowy stadionu, możemy sprowokować ją dobrą grą, wynikami. Jeśli będziemy w pierwszej ósemce, nacisk społeczny na prezydenta miasta będzie dużo większy. Poza tym wszystkim nam powinno zależeć, aby przez kolejne miesiące jak najlepiej się pokazać. Piłkarzom, by w najgorszym wypadku menedżerowie znaleźli im nowy, dobry zespół, ja też nie będę udawał, że stanę przed klubem, rozedrę szaty i krzyknę: Albo Raków, albo śmierć. Każdy z nas walczy o swoją przyszłość.</p>
      <p>
        <b>By była świetlana, potrzebny jest język angielski? Trener musi go dobrze znać?</b>
      </p>
      <p>Trafiła pani na moją piętę achillesową. Myślę, że znajomość angielskiego dziś pomaga, niedługo będzie niezbędna. Zabierałem się za naukę wiele razy, a nigdy na poważnie z tym tematem nie ruszyłem. Nie za dobrze się z tym czuję. Nie mam drygu do nauki, nie sprawia mi to przyjemności, trudno mi się przełamać. Czas to żadne usprawiedliwienie, trzeba go po prostu go dobrze zorganizować.</p>
      <p>
        <b>Na koniec wróćmy na koniec do raportu. Jak by pan ocenił w nim swój indywidualny występ podczas tego wywiadu?</b>
      </p>
      <p>Dobra. Elokwentny, rzetelnie odpowiadający na pytania, bez mataczenia</p>
      <p>
        <b>Wnioski do pracy?</b>
      </p>
      <p>Głównie dotyczące tego angielskiego... Jednak nie będę składał deklaracji. Bo jeśli ich nie spełnię, to co wtedy?</p>
    </article>
  </body>
</html>