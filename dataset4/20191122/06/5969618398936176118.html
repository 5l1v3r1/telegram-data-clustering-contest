<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/spiros-kavalieratos/kati-allazei-ston-olympiako.5644261.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-22T06:00:00+00:00"/>
    <meta property="og:title" content="Κάτι αλλάζει στον Ολυμπιακό"/>
    <meta property="og:description" content="Ο Ολυμπιακός μπορούσε να γυρίσει με το 2 στα 2 από τη Γερμανία. Όπως και να έχει, η βελτίωση είναι εμφανής, κάθε μέρα οι ερυθρόλευκοι γίνονται και καλύτεροι. Γράφει ο Σπύρος Καβαλιεράτος."/>
  </head>
  <body>
    <article>
      <h1>Κάτι αλλάζει στον Ολυμπιακό</h1>
      <h2>Ο Ολυμπιακός μπορούσε να γυρίσει με το 2 στα 2 από τη Γερμανία. Όπως και να έχει, η βελτίωση είναι εμφανής, κάθε μέρα οι ερυθρόλευκοι γίνονται και καλύτεροι. Γράφει ο Σπύρος Καβαλιεράτος.</h2>
      <address><time datetime="2019-11-22T06:00:00+00:00">22 Nov 2019, 06:00</time> by <a rel="author">Σπύρος Καβαλιεράτος</a></address>
      <p>Η διαδικασία μεταμόρφωσης του Ολυμπιακού βρίσκεται σε εξέλιξη και είναι πλέον φανερό ότι η εικόνα αλλάζει προς το καλύτερο. Θα μπορούσε δε το ταξίδι στη Γερμανία να συνδυαστεί και με 2 νίκες, οι ερυθρόλευκοι έχασαν ένα δικό τους ματς στο Μόναχο. Κι εκεί που πολλοί πίστεψαν πως δεν θα έχει ψυχολογία για να παίξει εξίσου καλά και στο Βερολίνο, έκανε εξαιρετική εμφάνιση κόντρα στην Αλμπα και <a href="https://www.sport24.gr/Basket/Euroleague/eb-news/eb_olympiacos/almpa-verolinoy-olympiakos-80-99-gkremise-ta-teixh-me-megalh-emfanish.5644133.html">το τελικό 99-80</a> μάλλον τον αδικεί ως προς την διαφορά.</p>
      <p>Είναι ξεκάθαρο ότι οι ερυθρόλευκοι βρίσκουν την ταυτότητα και τους ρόλους τους. Ο Κεστούτις Κεζμούρα έχει βρει πια τους παίκτες στους οποίους θα στηριχθεί, θα έχουν πρωταγωνιστεί ρόλο, έχει βρει και τους ρολίστες και κάθε μέρα που περνάει ο Ολυμπιακός θα γίνεται καλύτερος.</p>
      <p>Πόσο καλύτερος; Αυτό δεν μπορούμε να το πούμε τη δεδομένη χρονική στιγμή, ούτε το ζητούμενο είναι να τεθεί ένας στόχος. Στον Πειραιά κοιτάζουν κάθε ματς ξεχωριστά, θέλουν να βελτιώνουν  κάθε εβδομάδα το παιχνίδι τους και έχοντας μπροστά 24 αγωνιστικές, να δείξουν ότι αξίζουν περισσότερα απ' όσα πιστεύει η πλειοψηφία. Να πείσουν τον κόσμο τους ότι δεν είναι χαμένη βραδιά όταν παρακολουθούν την ομάδα τους, να παλέψουν ενωμένοι για το γόητρό τους.</p>
      <p>Είναι πλέον σαφές ότι δεν παρακολουθούμε τον Ολυμπιακό του Ντέιβιντ Μπλατ, αλλά του Κεστούτις Κεζμούρα. Έχουν μπει άλλοι κανόνες στην ομάδα, άλλο ροτέισον, άλλοι ρόλοι. Ξεκάθαροι. <a href="https://www.sport24.gr/Basket/Euroleague/eb-news/eb_olympiacos/almpa-verolinoy-olympiakos-to-karfwma-kerasaki-sthn-tourta-toy-mpalntgoyin.5644250.html">Ο Μπάλντγουιν δεν είναι πλέι μέικερ</a>, έχει μετακομίσει στο "2" και παίζοντας συνήθως πλάι στον Ρότσετσι φτιάχνουν πολύ καλό δίδυμο. Ο ένας αθλητής - γρήγορος και εκρηκτικός - σουτάρει από τα 5-6 μέτρα και δίνει λύσεις. Πιέζει στην άμυνα και <a href="https://www.sport24.gr/Basket/OmadesBasket/A1Olympiakos/almpa-olympiakos-rotsesti-ypswnei-rint-karfwnei.5644225.html">μαζί με τον Ρότσεστι</a> ταιριάζουν απόλυτα διότι καλύπτει ο ένας τις αδυναμίες του άλλου.</p>
      <p>Ο Τσέρι έχει βγει εκτός 12αδας και στις θέσεις 1-2 υπάρχουν πλέον 4 παίκτες. Το άλλο ζευγάρι είναι ο Κόνιαρης με τον Σπανούλη, που παίζουν συνήθως μαζί και επίσης ταιριάζουν απόλυτα. Ανά διαστήματα θα υπάρξουν και μεικτά σχήματα, αλλά οι κανόνες έχουν μπει και έχουν αποτέλεσμα. Ο δε Πάντερ, έχει βρεθεί πίσω στο ροτέισον και αναζητεί τον ρόλο του, όντας πλέον 11ος ή 12ος σε σειρά. Είχε τις ευκαιρίες του, κάποιες τις άρπαξε, όχι όμως όλες και για χάρη της χημείας πηγαίνει πίσω για να υπάρχει ισορροπία στην περιφέρεια.</p>
      <figure>
        <img src="https://www.sport24.gr/Basket/article5644263.ece/BINARY/w620/mesa.jpg"/>
      </figure>
      <p>Ίσως στο μέλλον να πάρει τις ευκαιρίες του πάλι, αλλά προς το παρόν ένας παίκτης που ήταν με το ενάμιση πόδι πίσω στις ΗΠΑ, κέρδισε επάξια τη θέση του μέσα σε μια εβδομάδα. Ο Μπόλντγουιν μπήκε με τη Ζάλγκιρις και δείχνει ότι ποτέ δεν ήταν οργανωτής, αλλά είναι ένας εξαιρετικός κόμπο γκαρντ. Και η δική του παρουσία, έχει παίξει σημαντικό ρόλο στην μετεξέλιξη του Ολυμπιακού.</p>
      <p>Την ίδια στιγμή ο Παπανικολάου και ο Πολ μοιράζονται τη θέση "3" και πάλι ο ένας συμπληρώνει τον άλλο, ενώ το ίδιο συμβαίνει και με τους Πρίντεζη - Ρούμπιτ στο "4" και Μιλουτίνοβ - Ριντ στο "5". Ο Κεζμούρα έχει επιλέξει τους 10 στους οποίους θα στηριχθεί και ο Πάντερ με τον Βεζένκοβ θα έχουν περιορισμένο ρόλο, μέχρι τουλάχιστον να χρειαστεί να γίνει κάτι άλλο.</p>
      <p>Κάτι που για παράδειγμα προέκυψε στο Βερολίνο, <a href="https://www.sport24.gr/Basket/Euroleague/eb-news/eb_olympiacos/almpa-verolinoy-olympiakos-travhgma-ston-prosagwgo-o-goyili-rint.5644228.html">λόγω του τραυματισμού του Ριντ</a>. Μετατέθηκε στο "5" ο Ρούμπιτ και χρησιμοποιήθηκε στο "4" ο Βεζένκοφ. Γι αυτό χρειάζεται να είναι έτοιμοι όλοι ανά πάσα ώρα και στιγμή, διότι οι τραυματισμοί είναι μέσα στο παιχνίδι μέσα σε μία σεζόν και κάποιοι οι παίκτες πρέπει να βοηθούν σε παραπάνω από μία θέσεις.</p>
      <p>Ο Ολυμπιακός, λοιπόν, βρίσκει ρόλους και χημεία, γι αυτό και στα τρία τελευταία ματς είναι μια εντελώς διαφορετική ομάδα. Μέσα σε επτά μέρες οι ερυθρόλευκοι έδειξαν κάτι εντελώς διαφορετικό, αρχής γενομένης από το ματς με την Ζαλγκίρις στο Στάδιο Ειρήνης και Φιλίας. Οι δύο νίκες στα τρία τελευταία παιχνίδια είναι έναν καλός απολογισμός για μια ομάδα που μέχρι πριν από λίγο δεν είχε αρχή, μέση και τέλος και μάλιστα βρέθηκε στο +12 στο Μόναχο και αν άντεχε, θα είχε τώρα τον ιδανικό απολογισμό...</p>
      <p>Κάπως έτσι, ο Ολυμπιακός δείχνει να ξεφεύγει σιγά, σιγά από τον πάτο της EuroLeague και εντάσσεται στο μεσαίο ράφι της φετινής διοργάνωσης. Απομένει να δούμε αν η η δουλειά και η χημεία, μπορεί να φέρει ακόμα καλύτερα αποτέλεσμα. Αν, δηλαδή, οι ερυθρόλευκοι μπορούν να γίνουν διεκδικητές και <a href="https://www.sport24.gr/Basket/Euroleague/euroleague-2019-20-ta-apotelesmata-h-katataksh-kai-to-programma.5644131.html">μιας θέσης στα playoffs</a> στις 24 αγωνιστικές που απομένουν.</p>
      <p>Δεν είναι εύκολο έχοντας πολλούς σπουδαίους αντιπάλους να ανταγωνιστούν, αλλά είναι σαφές πλέον ότι ο χρόνος θα κυλάει υπέρ του Ολυμπιακού... Άργησε να βρει το δρόμο του, αλλά πλέον κάτι αλλάζει. Ο Ολυμπιακός είναι πλέον κανονική ομάδα.</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>