<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/velik-dan-za-krisa-in-njegovo-druzino-252509"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T06:34:00+00:00"/>
    <meta property="og:title" content="Velik dan za Krisa in njegovo družino"/>
    <meta property="og:description" content="Četrtek je bil velik dan za Krisa Zudicha, ki boleha za spinalno mišično atrofijo hude oblike, in njegovo mamo in očeta Ano Jerak in Mattea Zudicha. Dan, predviden za revolucionarno zdravilo, do k..."/>
  </head>
  <body>
    <article>
      <h1>Velik dan za Krisa in njegovo družino</h1>
      <h2>V ZDA je prejel revolucionarno zdravilo, do katerega so mu pomagali mnogi Slovenci. Zgodba se je dotaknila tudi Miodraga Kostića, dobrodelnosti se posveča že tri desetletja.</h2>
      <address><time datetime="2019-11-22T06:34:00+00:00">22 Nov 2019, 06:34</time> by <a rel="author">N. S.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/21/1583243.jpg"/>
          <figcaption>Zgodba malega Krisa se je dotaknila mnogo src. Na fotografiji družina pred odhodom v ZDA. FOTO: Leon Vidic</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1705803.jpg"/>
          <figcaption>Miodrag Kostić je že velikokrat pomagal.</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1705804.jpg"/>
          <figcaption>Z nakupom aparata za magnetno resonanco je omogočil kakovostno diagnostiko in zdravljenje pri različnih oblikah bolezni.</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1705812.jpg"/>
          <figcaption>Projektu Pomoč družinam bo namenil 70.000 evrov.</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1705813.jpg"/>
          <figcaption>Mnogo otrokom je omogočil zimovanje.</figcaption>
        </figure>
      </slideshow>
      <p>Četrtek je bil velik dan za <b>Krisa Zudicha</b>, ki boleha za spinalno mišično atrofijo hude oblike, in njegovo mamo in očeta <b>Ano Jerak </b>in <b>Mattea Zudicha</b>. Dan, predviden za revolucionarno zdravilo, do katerega so mu pomagali mnogi Slovenci.</p>
      <figure>
        <img src="https://www.slovenskenovice.si/images/slike/2019/11/21/1705803.jpg"/>
        <figcaption>Miodrag Kostić je že velikokrat pomagal.</figcaption>
      </figure>
      <p>Še tri mesece bo ostal v ZDA, kamor je odpotoval v začetku meseca z zasebnim letalom, vse stroške poti vključno z medicinskim spremstvom iz Ljubljane v Los Angeles, natančneje na kliniko UCLA, in nazaj pa bo plačal predsednik MK Group <b>Miodrag Kostić</b>, srbski gospodarstvenik, ki ga v Sloveniji poznamo kot lastnika Gorenjske banke, hotela Kempinski Palace Portorož in portoroškega letališča.<br/><br/>Kostić je pomagal že prej, sodeloval je v mnogo drugih akcijah, zlasti ko je šlo za težke bolezni in hudo pomanjkanje otrok: v zadnjih petih letih je podprl več kot 500 družbenoodgovornih akcij v vrednosti več kot pet milijonov evrov.</p>
      <figure>
        <img src="https://www.slovenskenovice.si/images/slike/2019/11/21/1705804.jpg"/>
        <figcaption>Z nakupom aparata za magnetno resonanco je omogočil kakovostno diagnostiko in zdravljenje pri različnih oblikah bolezni.</figcaption>
      </figure>
      <p>Septembra lani je bila uspešno končana akcija Magnet za ljubezen, v kateri je MK Group pod vodstvom Kostića prispevala 400.000 evrov za nakup diagnostičnega aparata v Vojvodini, ki tamkajšnjim otrokom in mladim omogoča kakovostno diagnostiko in zdravljenje pri različnih oblikah bolezni.<br/> </p>
      <hr/>
      <p>
        <b>Preberite tudi:</b>
        <br/>
        <a href="https://www.slovenskenovice.si/novice/slovenija/clanek/za-malega-krisa-trepeta-vsa-slovenija-srecno-dragi-nas-soncek-252632">
          <u>Za malega Krisa trepeta vsa Slovenija: Srečno, dragi naš sonček</u>
        </a>
      </p>
      <hr/>
      <p>Z nakupom aparata za magnetno resonanco, spremljevalne opreme in z izgradnjo posebnega objekta lahko učinkovito opravijo celoten postopek diagnostike otrok na enem kraju.<b> </b>Pred šestimi leti je Kostić odstopil svojo 1,5 milijona evrov vredno družinsko hišo v Novem Sadu Nacionalnemu združenju staršev otrok, obolelih za rakom, v kateri je do danes bivalo že več otrok s svojimi starši.<br/><br/>Leto prej je MK Group na čelu s Kostićem z 220.000 evri financirala izgradnjo Hiše za mlade pri SOS Otroška hiša v Kraljevem, v kateri živijo otroci po 15. letu in kjer jih strokovno usposobljeni kadri pripravljajo na samostojno življenje. Ti otroci vsako leto poleg novoletnih daril in garderobe dobijo brezplačno zimovanje na Kopaoniku, kjer jih ne učijo samo smučanja, ampak jih tudi izobražujejo. Kostić sicer že leta nagrajuje najboljše dijake s Kosova in Metohije z zimovanjem na Kopaoniku, več kot 400 jih je že razveselil.</p>
      <figure>
        <img src="https://www.slovenskenovice.si/images/slike/2019/11/21/1705812.jpg"/>
        <figcaption>Projektu Pomoč družinam bo namenil 70.000 evrov.</figcaption>
      </figure>
      <p>Organizacija SOS Children's Village International mu je za njegov doprinos podelila priznanje znak časti, prejel je tudi zlati znak Rdečega križa Srbije.<b> </b>MK Group je dobitnik naslova Prijatelj družine, ki ga podeljuje Gospodarska zbornica Srbije, na kar so zelo ponosni. Njihovo delovanje temelji na prepričanju, da zaposleni predstavljajo temelj poslovnega uspeha celotnega sistema, družina pa osnovno celico vsake družbe<i>.</i></p>
      <blockquote>Podjetje si že leta sistematično prizadeva za negovanje in krepitev družinskih vrednot ter pomaga družinam in otrokom zaposlenih.</blockquote>
      <p>»Zato si že leta sistematično prizadevamo za negovanje in krepitev družinskih vrednot ter pomagamo družinam in otrokom naših zaposlenih. Naš cilj je ustvariti delovno okolje, v katerem bodo zaposleni lahko profesionalno rasli in bodo uspešni, hkrati pa jim želimo zagotoviti zdravo ravnovesje med delom in družino,« pravi Kostić, ki denimo vsem zaposlenim, ki med letom postanejo starši, nameni novoletno subvencijo, dodatne pozornosti so deležne družine s tremi otroki ali več, in to velja za celotni sistem, tudi v Sloveniji. Letos bodo projektu Pomoč družinam namenili 70.000 evrov. </p>
    </article>
  </body>
</html>