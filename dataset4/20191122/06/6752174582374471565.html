<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-elfogadasra-tanit-nanasi-pal-uj-fotosorozata/"/>
    <meta property="og:site_name" content="lokál"/>
    <meta property="article:published_time" content="2019-11-22T06:30:51+00:00"/>
    <meta property="og:title" content="Elfogadásra tanít Nánási Pál új fotósorozata"/>
    <meta property="og:description" content="Hogyan lehet elérni, hogy ne süssék le a szemüket az emberek, ha egy sérült gyerekkel találkoznak, hogy bátran kérdezzék a szülőket, hogy meglássák, nem sajnálatra méltóak azok a családok, amelyekben fogyatékkal élő gyermekek nevelkednek, hiszen ugyanolyan örömeik és bánataik vannak, mint bárkinek?"/>
  </head>
  <body>
    <article>
      <h1>Elfogadásra tanít Nánási Pál új fotósorozata</h1>
      <address><time datetime="2019-11-22T06:30:51+00:00">22 Nov 2019, 06:30</time> by <a rel="author">Urmai Gabriella</a></address>
      <p>
        <b>Hogyan lehet elérni, hogy ne süssék le a szemüket az emberek, ha egy sérült gyerekkel találkoznak, hogy bátran kérdezzék a szülőket, hogy meglássák, nem sajnálatra méltók azok a családok, amelyekben fogyatékkal élő gyermekek nevelkednek, hiszen ugyanolyan örömeik és bánataik vannak, mint bárkinek? A Veni Vidi Vici Alapítvány ismeri a varázsszót: elfogadom.</b>
      </p>
      <p>Ennek jegyében rendezték meg azt a rendhagyó fotókiállítást, amelynek az Anker’t adott otthont. A festményhatású Nánási Pál-képeken ismert embereket és sérült gyerekeket láthatunk. Csuja Imre elmélyülten pecázik kis társával, Pokorny Lia kisminkel egy színésznőnek készülő fürtös kislányt, Ördög Nóra egy szöszi sráccal vonatozik, Michelisz Norbert beültet maga mellé egy vagány kisfiút, de Kiss Ramóna, Pápai Joci, Kozma Dominik és Gera Zoltán is kamera elé állt egy-egy halmozottan sérült gyermekkel – az alapítvány az ő sorstársaik életét szeretné boldogabbá tenni az árverésre bocsátott képekből befolyt összeggel. Az ötletgazda az alapítvány létrehozója, Hegedűs-Gyenge Hajnalka, aki érintett anyuka. – Ismeretlenül kerestem meg Palit, és ő azonnal igent mondott a fotózásra – mesélte az édesanya, és elárulta, hogy szervezetük egy olyan programot hozott létre, amelyben sérült és ép gyermekek együtt járnak iskolába. – A gyerekek számára a másság egyáltalán nem más. Könnyen elfogadják és befogadják, ha egy társuk kerekesszékkel közlekedik, vagy nehezebben csinál meg dolgokat.</p>
      <p>Nánási Pál úgy emlékszik vissza a fotózásra, hogy fergeteges volt a hangulat. – Eleinte fekete-fehér képekben gondolkodtam, de aztán ezt a színes világot választottam, mert ez adja vissza az élményt – mondta el lapunknak a fotós, akinek felesége, Ördög Nóra is örömmel vett részt a projektben. – Volt bennem egy pici feszítő érzés, hogy vajon meg tudok-e felelni ennek a helyzetnek, de azonnal elmúlt, ahogy találkoztunk a kis partneremmel.</p>
      <slideshow>
        <figure>
          <img src="https://www.lokal.hu/wp-content/uploads/2019/11/elfogadom-fotokiallitas-Pokorny-Lia-nanasi-pal-ordog-nora-csd0001_.jpg"/>
          <figcaption>Nánási Pál, Pokorny Lia és Ördög Nóra felelevenítették a fotózás legviccesebb pillanatait is</figcaption>
        </figure>
        <figure>
          <img src="https://www.lokal.hu/wp-content/uploads/2019/11/elfogadom-fotokiallitas-Pokorny-Lia-csd0002_.jpg"/>
          <figcaption>Pokorny Lia partnere, Maja, színésznő szeretne lenni</figcaption>
        </figure>
        <figure>
          <img src="https://www.lokal.hu/wp-content/uploads/2019/11/elfogadom-fotokiallitas-ordog-nora-csd0002_.jpg"/>
          <figcaption>Ördög Nóra a megnyitón a 40 kép egyikével, amelyen ő is szerepel</figcaption>
        </figure>
        <figure>
          <img src="https://www.lokal.hu/wp-content/uploads/2019/11/elfogadom-fotokiallitas-kiss-ramona-csd0003_.jpg"/>
          <figcaption>Kiss Ramóna lefotózta a fotóját</figcaption>
        </figure>
        <figure>
          <img src="https://www.lokal.hu/wp-content/uploads/2019/11/hajni.jpg"/>
          <figcaption>Az ötletgazda, Hegedűs-Gyenge Hajnalka</figcaption>
        </figure>
      </slideshow>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-09-ordog-nora-megviselt-a-csaladom-nelkul-toltott-ido/">Ördög Nóra: Megviselt a családom nélkül töltött idő</a>
        </li>
        <li>
          <a href="https://www.lokal.hu/2019-03-ordog-nora-a-gyerekeinknek-nem-teher-az-ismertsegunk/">Ördög Nóra: A gyerekeinknek nem teher az ismertségünk</a>
        </li>
        <li>
          <a href="https://www.lokal.hu/2019-02-katasztrofaba-fulladt-ordog-noriek-nyaralasa/">Katasztrófába fulladt Ördög Nóriék nyaralása</a>
        </li>
        <li>
          <a href="https://www.lokal.hu/2018-07-ordog-nora-rozefroccsozott-a-beultetes-utan/">Ördög Nóra rozéfröccsözött a beültetés után</a>
        </li>
        <li>
          <a href="https://www.lokal.hu/2018-07-ordog-nora-viharos-gyorsasaggal-rugtuk-fel-korabbi-eletunket/">Ördög Nóra: Viharos gyorsasággal rúgtuk fel korábbi életünket</a>
        </li>
      </ul>
    </article>
  </body>
</html>