<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/24-tisoc-drzavljanov-bo-se-naprej-prejemalo-dodatek-252694"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T06:15:00+00:00"/>
    <meta property="og:title" content="24 tisoč državljanov bo še naprej prejemalo dodatek"/>
    <meta property="og:description" content="Dodatek za delovno aktivnost, ki se izplačuje delovno aktivnim prejemnikom denarne socialne pomoči, ostaja. Po vetu državnega sveta (DS) v začetku novembra v državnem zboru (DZ) zdaj za njegovo u..."/>
  </head>
  <body>
    <article>
      <h1>24 tisoč državljanov bo še naprej prejemalo dodatek</h1>
      <h2>Do vnovičnega glasovanja so svoje mnenje nekoliko spremenili v NSi in enotno glasovali za novelo, medtem ko so se v SDS glasovanja znova vzdržali.</h2>
      <address><time datetime="2019-11-22T06:15:00+00:00">22 Nov 2019, 06:15</time> by <a rel="author">STA, P. K.</a></address>
      <p>Dodatek za delovno aktivnost, ki se izplačuje delovno aktivnim prejemnikom denarne socialne pomoči, ostaja. Po vetu državnega sveta (DS) v začetku novembra v državnem zboru (DZ) zdaj za njegovo ukinitev ni bilo zadostne večine. Za ukinitev bi moralo glasovati 46 poslancev, a jih je bilo za le 39, proti pa 20.</p>
      <hr/>
      <p>
        <a href="https://www.slovenskenovice.si/novice/slovenija/clanek/drzavni-svet-izglasoval-veto-na-ukinitev-dodatka-za-delovno-aktivnost-246266">Preberite tudi: Državni svet izglasoval veto na ukinitev dodatka za delovno aktivnost</a>
      </p>
      <hr/>
      <p>Prvič so v DZ za novelo glasovali poslanci LMŠ, SMC, Desusa in SNS. V SDS so se glasovanja vzdržali, prav tako večina poslancev NSi. Proti so bili v SD in Levici, poslanci SAB pa so glasovali različno. Do vnovičnega glasovanja so svoje mnenje nekoliko spremenili v NSi in enotno glasovali za novelo, medtem ko so se v SDS glasovanja znova vzdržali.<br/><br/><b>Tadeja Šuštar </b>(NSi) je v predstavitvi stališč poslanskih skupin povedala, da bodo novelo podprli, ker število prejemnikov socialnih transferjev narašča in to kljub temu, da v državi ni več gospodarske krize in da mnoga podjetja ne najdejo delavcev. »To je nesprejemljivo,« je dejala.</p>
      <h3>Mnenja deljena, Levica ostaja pri svojih stališčih</h3>
      <p>V LMŠ v predstavitvi stališča poslanske skupine niso razkrili, kako bodo glasovali, a so nato na samem glasovanju novelo podprli. V SAB so enako kot prvič glasovali različno, nekateri njihovi poslanci pa so se glasovanja tudi vzdržali. Poslanec SAB <b>Vojko Starović </b>je v razpravi o noveli dejal, da podpirajo tako prizadevanja vlade, da uvede enostavnejši in preglednejši sistem socialnih transferjev, razumejo pa tudi tiste, ki pomoč dejansko potrebujejo. V SMC, Desusu in SNS so v razpravi povedali, da stališča niso spremenili in da bodo novelo tudi v drugo podprli, kar so tudi naredili. »Sprašujemo se namreč, ali je pot, s katero želi država ob zagotavljanju osnovne ravni socialne varnosti ljudi spodbujati k aktivnemu vključevanju na trg dela, res tako napačna,« je odločitev SMC pojasnila <b>Janja Sluga</b>.<br/><br/>V Desusu po besedah <b>Jurija Lepa</b> novelo podpirajo, ker zagovarjajo stališče, da se mora vsako delo izplačati. V SNS pa so po besedah <b>Janija Ivanuše</b> prepričani, da morajo biti socialni transferji namenjeni osnovnemu preživetju, ne pa da jih nekateri dojemajo kot neke vrste univerzalni temeljni dohodek. Podobno kot že ob prvem glasovanju v DZ, so se proti noveli ostro izrekli v Levici in SD. »Danes imate priložnost, da 24.000 socialno ogroženim članom naše skupnosti ne vzamete do 205 evrov pomoči, kot to od vas pričakuje vlada,« je poslance pozval <b>Miha Kordiš </b>in bil pri pozivu očitno uspešen. Opozoril je, da bi ukinitev dodatka le še povečala revščino tistih, ki so že zdaj revni.</p>
      <hr/>
      <h3>Preberite tudi: <br/><a href="https://www.slovenskenovice.si/novice/slovenija/clanek/manjsinjska-vlada-uspesno-do-najvisjega-proracuna-v-zgodovini-slovenije-252681">Šarčeva vlada uspešno do najvišjih proračunov v zgodovini Slovenije</a></h3>
      <hr/>
      <h3>​Marko Koprivc (SD) pa je opozoril, da dodatek večinoma prejemajo tisti, ki so zaposleni, a ne zaslužijo dovolj za normalno preživetje. »Ukinitev dodatka bi zanje pomenila poslabšanje socialnega položaja in jih potisnila v še večjo revščino.«</h3>
      <p>Še pred četrtkovo obravnavo novele v DZ so se sicer pred poslopjem hrama demokracije zbrali predstavniki nevladnih organizacij in opozorili na stisko, v kateri bi se znašli nekateri, če bi jim ukinili dodatek. V ta namen sta Inštitut 8. marec in Sindikat Mladi plus tudi predstavila konkretne zgodbe ljudi, ki bi jih ukinitev dodatka najbolj prizadela.</p>
    </article>
  </body>
</html>