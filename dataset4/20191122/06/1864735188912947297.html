<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/politica/di-maio-m5s-1.4899662"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-22T06:09:59+00:00"/>
    <meta property="og:title" content="M5S, Di Maio sotto assedio. Ma lui non cede: avanti come treni"/>
    <meta property="og:description" content="Nonostante la batosta vuole tenersi la leadership. Cinque stelle lacerati, gruppi parlamentari  a rischio esplosione"/>
  </head>
  <body>
    <article>
      <h1>M5S, Di Maio sotto assedio. Ma lui non cede: avanti come treni</h1>
      <h2>Nonostante la batosta vuole tenersi la leadership. Cinque stelle lacerati, gruppi parlamentari a rischio esplosione</h2>
      <address><time datetime="2019-11-22T06:09:59+00:00">22 Nov 2019, 06:09</time> by <a rel="author">ELENA G. POLIDORI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4899658.1574402999!/httpImage/image.JPG_gen/derivatives/fullsize/image.JPG&amp;op=noop"/>
        <figcaption>Il ministro degli Esteri Luigi Di Maio (Ansa)</figcaption>
      </figure>
      <p>Roma, 22 novembre 2019 - Una crisi profonda, lacerante, forse esiziale per il Movimento 5 Stelle. Che con il <a href="https://www.quotidiano.net/politica/voto-rousseau-risultati-1.4899325"><b>voto, affidato a Rousseau</b></a>, sulla scelta di correre in Emilia-Romagna e Calabria, dichiara comunque l’<b>incapacità politica dei vertici</b> di prendere una decisione anche su semplici elezioni regionali. E il risultato è che lo stato maggiore grillino, <b>Luigi Di Maio</b> in testa, esce <b>sconfitto e sconfessato</b> dalla propria base. E poco vale che lo stesso capo politico metta una sorta di cappello sull’esito con una raffica di dichiarazioni: «Gli iscritti ci hanno dato un mandato chiaro e fortissimo: dobbiamo partecipare alle elezioni regionali con tutte le nostre forze ed è quello che faremo. Ora c’è una cosa sola da fare: mettersi pancia a terra e dare il massimo per queste due regioni. Correre come un treno, perché noi siamo la terza via, né di destra né di sinist ra».</p>
      <p>Fonti autorevoli parlano di un <b>vertice ’top secret’ </b>avvenuto lunedì sera con <b>Di Maio, Bonafede e Fraccaro</b>, ma anche il presidente della Camera <b>Roberto Fico</b> e la vicepresidente del Senato, <b>Paola Taverna</b> nel quale sarebbe scaturita la via della consultazione online decisa da Di Maio-Grillo-Casaleggio. <br/>E, dunque, a chi gli domanda <b>se si senta sfiduciato</b> e se si presenterà dimissionario agli Stati generali del Movimento, imbarazzato glissa: «Ci presentiamo alle regionali. Gli<b> Stati generali </b>non sono così urgenti per gli iscritti». La sconfessione brucia, però. Di Maio oggi consulterà i due esponenti del M5s responsabili in Calabria ed Emilia-Romagna, Paolo Parentela e Andrea Bertani.<br/>Intanto, il leader del Carroccio <b>Matteo Salvini </b>mette sale sulle ferite: «I militanti 5Stelle hanno sfiduciato Di Maio e Grillo, e con loro il governo contronatura col Pd. Le porte della Lega sono aperte».<br/>Mentre, dentro il <b>Pd,</b> si registra il timore che la scelta possa avere ripercussioni significative sull’esito dell’elezione in Emilia e in Calabria e, dunque, sul governo.</p>
      <p>Il precipitare della crisi del vertice grillino e di tutto il Movimento, d’altra parte, era nell’aria dalla mattina. Ieri, il primo ad alzare la bandiera della resa è stato l’ormai ex fedelissimo del ‘capo’ <b>Stefano Buffagni</b>. «Il momento di debolezza del M5s è conclamato». La questione della gestione del Movimento, d’altra parte, va molto oltre le urne regionali. Di Maio ammette i timori per la tenuta del gruppo del Senato dove l’ex ministra,<b> Barbara Lezzi</b>, minaccia strappi definitivi su Ilva ma non solo. E poi c’è la Camera, dove da mesi sfuma l’elezione del capogruppo.<br/>Più che momento di difficoltà, dunque, uno tsunami. <b>Grillo oggi dovrebbe essere a Roma</b> per portare avanti una mediazione e ‘pacificare’ i gruppi parlamentari, senza però rientrare nella filiera decisionale.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/commento/di-maio-rousseau-1.4899538"/>
        <a href="https://www.quotidiano.net/politica/video/di-maio-nessuna-ripercussione-sul-governo-dal-voto-di-rousseau-1.4899891"/>
      </related>
    </article>
  </body>
</html>