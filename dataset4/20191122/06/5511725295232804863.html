<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/winter_sports/others/latvijas-kerlingisti-paliek-5-77-centimetrus-no-ec-b-divizijas-izslegsanas-spelem.d?id=51658933"/>
    <meta property="og:site_name" content="DELFI"/>
    <meta property="article:published_time" content="2019-11-22T06:24:02+00:00"/>
    <meta property="og:title" content="Latvijas kērlingisti paliek 5,77 centimetrus no EČ B divīzijas izslēgšanas spēlēm "/>
    <meta property="og:description" content="21.novembra vakarā Latvijas vīriešu kērlinga izlase aizvadīja pēdējo apakšgrupas spēli Eiropas čempionāta B divīzijā. Tajā viņi izcīnīja tik vajadzīgo uzvaru pār Austriju ar 8:5, tomēr līdz trešajai vietai grupā un dalībai &quot;play off&quot; pietrūka 5,77 cm papildrādītājā."/>
  </head>
  <body>
    <article>
      <h1>Latvijas kērlingisti paliek 5,77 centimetrus no EČ B divīzijas izslēgšanas spēlēm </h1>
      <address><time datetime="2019-11-22T06:24:02+00:00">22 Nov 2019, 06:24</time> by <a rel="author">DELFI Sports</a></address>
      <p>
        <b>21.novembra vakarā Latvijas vīriešu kērlinga izlase aizvadīja pēdējo apakšgrupas spēli Eiropas čempionāta B divīzijā. Tajā viņi izcīnīja tik vajadzīgo uzvaru pār Austriju ar 8:5, tomēr līdz trešajai vietai grupā un dalībai "play off" pietrūka 5,77 cm papildrādītājā.</b>
      </p>
      <p>Apņēmīgi tika uzsākta šī spēle, paņemot divus pirmajā un nozogot divus punktus otrajā endā (4:0). Tiesa gan līdz pārtraukumam viss izcīnītais pārsvars tika izsēts (4:4). Spēles veiksmīgie pēdējie divi endi arī nodrošināja ceturto uzvaru apakšgrupā (8:5).</p>
      <p>Ar šīm četrām uzvarām bija par maz, lai tiktu izslēgšanas spēlēs. Lai arī Baltkrievijai un Francijai tāds pats uzvaru skaits, tomēr baltkrievu labāks papildrādītājs 31,20 cm pret mūsu 36,97 cm izvirzīja viņus apakšgrupas 3.vietā, kas ļāva kvalificēties nākamajai spēļu kārtai.</p>
      <p>Čehija un Polija kā apakšgrupu līderes automātiski nokļuva pusfinālā, kur viņas gaidīs savus pretiniekus. Par atlikušajām divām vietām šodien, 22.novembrī plkst. 10:00 sacentīsies Somija ar Baltkrieviju un Spānija ar Turciju. Savukārt Latvijas izlase, Mārtiņa Trukšāna vadītās komandas debijas čempionātā, B divīzijas kopvērtējumā ierindojās 7.vietā.</p>
      <p>Pēc A divīzijas pamatturnīra uz B divīziju izkrīt Krievija un Anglija, tomēr abas valstsvienības dosies uz pasaules čempionāta kvalifikācijas turnīru Somijā. A divīzijā cīņai par medaļām kvalificējās Zviedrija, Šveice, Dānija un Skotija. No tām pusfinālā tikās Zviedrija ar Skotiju, kur zviedri dominance atnesa viņiem uzvaru ar 8:4, bet otrā pusfinālā Šveice ar 8:5 pārspēja Dāniju.</p>
      <p>Līdz ar to Zviedrija savās mājās centīsies finālā pārspēt Šveici, bet Skotijas un Dānijas izlases noskaidros bronzas medaļas ieguvējus. Spēle par 3.vietu norisināsies šodien, 22.novembrī plkst. 20:00 pēc Latvijas laika, bet vīriešu fināls būs 23.novembrī plkst. 11:00 pēc Latvijas laika.</p>
      <p>Eiropas kērlinga čempionāts A un B divīzijā norisinās Helsingborgā, Zviedrijā (16. - 23.novembris). Latvijas vīriešu izlase savas cīņas aizvadīja B divīzijas B apakšgrupā, kur astoņu komandu starpā tika noskaidrotas tās, kuras turpinās cīņu par B divīzijas goda pjedestālu un vietu pasaules čempionāta kvalifikācijas turnīrā Somijā.</p>
      <p>Latvijas vīriešu izlases sastāvs: Mārtiņš Trukšāns (skips), Jānis Klīve, Arnis Veidemanis, Sandris Buholcs, Jānis Rudzītis, treneris Erkki Lills.</p>
    </article>
  </body>
</html>