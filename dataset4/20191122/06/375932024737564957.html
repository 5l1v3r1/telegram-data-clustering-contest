<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/karacsonykor-a-boltosoknak-is-fulig-er-a-szajuk-1885668/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T06:03:00+00:00"/>
    <meta property="og:title" content="Karácsonykor a boltosoknak is fülig ér a szájuk"/>
    <meta property="og:description" content="Több mint 1200 milliárdos lehet a kiskereskedelem forgalma az ünnepi szezonban."/>
  </head>
  <body>
    <article>
      <h1>Karácsonykor a boltosoknak is fülig ér a szájuk</h1>
      <address><time datetime="2019-11-22T06:03:00+00:00">22 Nov 2019, 06:03</time> by <a rel="author">MTI</a></address>
      <p>Megkezdődött az év legforgalmasabb időszaka a kiskereskedelemben, az ünnepi szezonban több mint 1200 milliárd forintos forgalommal számol a piac – írta a <a href="https://magyarnemzet.hu/gazdasag/kezdodik-az-unnepi-szezon-7516286/">Magyar Nemzet</a> pénteken.</p>
      <p>Az áruházak több száz szezonális dolgozó bevonására készülnek a következő hetekben, miközben akad olyan üzlet, amelyben a szűkös munkaerő miatt már novemberben is előfordult termékhiány.</p>
      <p>Vámos György, az Országos Kereskedelmi Szövetség főtitkára azt mondta a Magyar Nemzetnek, hogy</p>
      <aside>harmadik éve küzd jelentős munkaerőhiánnyal a terület,</aside>
      <p>a statisztikák szerint nagyjából hatezer dolgozó hiányzik, az idén ugyanakkor nem romlott tovább a helyzet a 10 százaléknál magasabb átlagbér-emelkedés miatt.</p>
      <figure>
        <img src="https://www.vg.hu/wp-content/uploads/2019/11/DMTZ20181223001.jpg"/>
        <figcaption>Fotó: MTI/Máthé Zoltán</figcaption>
      </figure>
      <blockquote>Már nem csupán az e-kereskedelemben indult meg az idei karácsonyi bevásárlási szezon, hanem a hagyományos üzletekben is. Csak decemberben több mint 1200 milliárd forintot költhet a lakosság, az ajándékozásra fordított összegek várhatóan magasabbak lesznek a tavalyiaknál</blockquote>
      <p>– mondta Vámos György.</p>
      <p>Úgy vélekedett:</p>
      <aside>nem kell attól tartani, hogy áruhiány vagy akadozó ellátás fordulna elő bármely, napi fogyasztási cikkeket kínáló üzletben.</aside>
      <p>Idén karácsonykor egyhuzamban hat napot pihenhet a lakosság, a kereskedelmi szövetség szerint viszont akkor sem kell attól félni, hogy ne lenne nyitva tartó bolt az országban – olvasható a Magyar Nemzetben.</p>
    </article>
  </body>
</html>