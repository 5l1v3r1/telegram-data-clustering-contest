<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rtva.nl/2019/11/strijkorkest-lundi-bleu-geeft-benefietconcert-met-scandinavisch-programma/"/>
    <meta property="og:site_name" content="RTVA"/>
    <meta property="article:published_time" content="2019-11-22T06:39:33+00:00"/>
    <meta property="og:title" content="Strijkorkest Lundi Bleu geeft benefietconcert met Scandinavisch programma"/>
    <meta property="og:description" content="AMSTELVEEN – Strijkorkest Lundi Bleu geeft op zondag 1 december een bijzonder koffieconcert in de Kruiskerk.  Het strijkorkest komt naar de Kruiskerk met een Scandinavisch programma. Een vioolconcert van Johann Roman, die de bijnaam de Zweedse Händel kreeg (hij was een leerling van Händel). Verder de Passacaglia (op een thema van Händel) voor viool en …"/>
  </head>
  <body>
    <article>
      <h1>Strijkorkest Lundi Bleu geeft benefietconcert met Scandinavisch programma</h1>
      <address><time datetime="2019-11-22T06:39:33+00:00">22 Nov 2019, 06:39</time> by <a rel="author" href="https://rtva.nl/author/redactie/" target="_blank">Redactie</a></address>
      <p>
        <b>AMSTELVEEN – Strijkorkest Lundi Bleu geeft op zondag 1 december een bijzonder koffieconcert in de Kruiskerk. </b>
      </p>
      <p>Het strijkorkest komt naar de Kruiskerk met een Scandinavisch programma. Een vioolconcert van Johann Roman, die de bijnaam de Zweedse Händel kreeg (hij was een leerling van Händel). Verder de Passacaglia (op een thema van Händel) voor viool en altviool van Johan Halvorsen (een Noors componist rond 1900). Ten slotte, een bewerking voor orkest van het strijkkwartet in g-klein van Edward Grieg, Noorwegens bekendste componist.</p>
      <p>Aan dit benefietconcert werkt de Kruiskerk graag mee, evenals het strijkorkest Lundi Bleu. Dit orkest werd ruim tien jaar geleden opgericht. Het is samengesteld uit leden van studentenorkesten. Musiceren was en is nog steeds de grote hobby van de leden. Het orkest werkt onder professionele begeleiding en het maakt met regelmaat buitenlandse concertreizen. Artistiek leider is Carel den Hertog, violist en programmamaker bij Radio4, en ook dirigent van het Nederlands Jeugd Strijkorkest.</p>
      <p>Zondag 1 december van 12:00 tot 13:00 uur in Kruiskerk, Van der Veerelaan 30a in Amstelveen. Het concert is vrij toegankelijk. Na afloop wordt een deurcollecte gehouden. De volledige opbrengst van deze collecte is dit keer bestemd voor onderwijs in Zambia aan weeskinderen van wie de ouders zijn overleden aan AIDS. In Nederland zet de Stichting Zambridge zich in voor deze vaak getraumatiseerde kinderen. De Wilde Ganzen zal de opbrengst verdubbelen.<br/>Kijk voor meer informatie op <a href="http://www.kruiskerk-amstelveen.nl/">www.kruiskerk-amstelveen.nl</a>.</p>
    </article>
  </body>
</html>