<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121252/rzeczpospolita-niemcy-ratuja-nato-pomoze-im-polska.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-22T06:03:00+00:00"/>
    <meta property="og:title" content="&quot;Rzeczpospolita&quot;: Niemcy ratują NATO. Pomoże im Polska"/>
    <meta property="og:description" content="Dwa tygodnie przed szczytem przywódców NATO w Londynie Berlin szuka krajów, które obronią pakt przed atakami prezydenta Macrona. Warszawa zgłosiła się jako pierwsza – informuje &quot;Rzeczpospolita&quot;."/>
  </head>
  <body>
    <article>
      <h1>"Rzeczpospolita": Niemcy ratują NATO. Pomoże im Polska</h1>
      <address>
        <time datetime="2019-11-22T06:03:00+00:00">22 Nov 2019, 06:03</time>
      </address>
      <h4>Dwa tygodnie przed szczytem przywódców NATO w Londynie Berlin szuka krajów, które obronią pakt przed atakami prezydenta Macrona. Warszawa zgłosiła się jako pierwsza – informuje "Rzeczpospolita".</h4>
      <p>Gazeta przypomina głośny wywiad Emmanuela Macrona dla "The Economist", w którym prezydent Francji stwierdził, że NATO znalazło się w stanie "śmierci klinicznej" i dodał, że należy budować niezależną, europejską armię, bo na Ameryce Donalda Trumpa nie można już polegać.</p>
      <p>Według "Rz" Niemcy, które są najbliższym sojusznikiem Francji w UE, uznały, że tym razem nie da się uniknąć otwartego starcia z Macronem. "Stawką jest bezpieczeństwo Republiki Federalnej i całej zachodniej Europy" – podkreśla dziennik.</p>
      <p>Jak czytamy w artykule, szef niemieckiej dyplomacji Heiko Maas na spotkaniu ministrów spraw zagranicznych NATO w Brukseli zaproponował powołanie grupy roboczej, która opracuje nową strategię sojuszu i zepchnął Francuzów do defensywy. Zwieńczeniem tej niemieckiej ofensywy ma być szczyt przywódców NATO w Londynie, na którym obecność zapowiedział Donald Trump.</p>
      <p>"Niemcy uważają, że to powinna być spektakularna okazja pokazania jedności sojuszu. I liczą w tym zwłaszcza na Polskę" – pisze "Rz". Gazeta powołuje się przy tym na wysokiej rangi źródło dyplomatyczne w Berlinie, które potwierdza, że stanowisko Niemiec i Polski w sprawie NATO jest "identyczne".</p>
      <p>"To może okazać się dla Polski przepustką do grona najbardziej wpływowych krajów zachodniej Europy" – czytamy w "Rzeczpospolitej".</p>
      <footer>/ Źródło: <a href="http://www.rp.pl/">Rzeczpospolita<br/></a>/ dcy</footer>
    </article>
  </body>
</html>