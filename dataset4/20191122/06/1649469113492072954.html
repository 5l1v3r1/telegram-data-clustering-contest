<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/rajonas/vilniaus-rajono-seimos-gali-naudotis-nemokamomis-kompleksinemis-paslaugomis/"/>
    <meta property="og:site_name" content="Made in vilnius"/>
    <meta property="article:published_time" content="2019-11-22T06:00:00+00:00"/>
    <meta property="og:title" content="Vilniaus rajono šeimos gali naudotis nemokamomis kompleksinėmis paslaugomis"/>
    <meta property="og:description" content="Kiekviena šeima susiduria su tam tikromis problemomis. Vienus užgriūna vaikų auginimo, auklėjimo rūpesčiai, kitus kamuoja psichologinės problemos, atsirandančios dėl streso, socialinių įgūdžių trūkumo, tarpusavio santykių krizių, skyrybų. Siekiant padėti šeimoms tinkamai spręsti iškylančias problemas, Vilniaus rajono savivaldybėje įgyvendinamas projektas „Kompleksinės paslaugos Vilniaus rajono šeimoms“. Visos paslaugos projekte teikiamos nemokamai. Vilniaus..."/>
  </head>
  <body>
    <article>
      <h1>Vilniaus rajono šeimos gali naudotis nemokamomis kompleksinėmis paslaugomis</h1>
      <address><time datetime="2019-11-22T06:00:00+00:00">22 Nov 2019, 06:00</time> by <a rel="author">Vilniaus rajono savivaldybė</a></address>
      <p>Kiekviena šeima susiduria su tam tikromis problemomis. Vienus užgriūna vaikų auginimo, auklėjimo rūpesčiai, kitus kamuoja psichologinės problemos, atsirandančios dėl streso, socialinių įgūdžių trūkumo, tarpusavio santykių krizių, skyrybų. Siekiant padėti šeimoms tinkamai spręsti iškylančias problemas, Vilniaus rajono savivaldybėje įgyvendinamas projektas „Kompleksinės paslaugos Vilniaus rajono šeimoms“. Visos paslaugos projekte teikiamos nemokamai.</p>
      <p>Vilniaus rajono savivaldybė, vertindama tai, kad paslaugų šeimoms trūko ir jos yra brangios, nusprendė dalyvauti projekte.</p>
      <p>Paslaugomis gali naudotis šeimos (asmenys), kurios susidūrė su krizinėmis situacijomis dėl skyrybų, problemų auklėjant vaikus, smurto šeimoje ir t. t. Iki 2022 m. pabaigos nemokamomis paslaugomis galės pasinaudoti per 1070 asmenų.</p>
      <p>Projektu siekiama sudaryti sąlygas Vilniaus rajono šeimoms gauti kompleksiškai teikiamas paslaugas, užtikrinant paslaugų prieinamumą kuo arčiau šeimos gyvenamosios vietos, padedant šeimai įveikti įvairias iškilusias krizes.</p>
      <p>Siekiant projekto tikslo ir rezultato yra vykdomos veiklos: paslaugų šeimai organizavimas ir koordinavimas, pozityvios tėvystės mokymai, psichosocialinė pagalba, šeimos įgūdžių ugdymas ir sociokultūrinės paslaugos, mediacijos, vaikų priežiūros paslaugos.</p>
      <h3>Pozityvios mamos ir tėčiai</h3>
      <p>„Pozityvios tėvystės mokymai – visiškai nauja paslauga, kurios populiarumas yra tiesiog neįtikėtinas: vietoje 1 grupės per mėnesį kartais surenkame 3, į mokymus visuomet užsirašo daugiau žmonių nei turėtų būti grupėje. Viena iš lektorių yra surengusi 3 išvažiuojamuosius mokymus: kartą per savaitę važiuodavo vesti mokymų arčiau klientų gyvenamosios vietos. Pozityvi tėvystė tapo ypač aktuali po vaiko teisių apsaugos sistemos reformos. Centralizuota Vaiko teisių ir įvaikinimo tarnyba iškėlė vaikų auklėjimo kokybės kartelę labai aukštai, šeimoms elementariai trūko žinių ir įgūdžių: nemušti, bet o ką daryti, jei neklauso? Pozityvios tėvystės mokymuose labai daug dėmesio skiriama temai, kaip auginti ir auklėti vaikus be fizinių ir psichologinių bausmių“, – paslaugų naudą vardija Eglė Liaudginaitė, Vilniaus rajono savivaldybės Socialinių paslaugų šeimai ir vaikui skyriaus vyr. specialistė.</p>
      <h3>Individualios ir individualios šeimos konsultacijos</h3>
      <p>Psichologai, turintys ilgametę darbo patirtį, konsultuoja individualiai tiek suaugusius, tiek vaikus ir paauglius, taip pat šeimas, poras. Kviečiame pasinaudoti iki 10 nemokamų konsultacijų: Kalvarijų g. 131, Vilniaus m. (įėjimas iš P. Lukšio gatvės); Mokyklos g. 64, Geisiškių k., Vilniaus r.; Bendruomeniniai šeimos namai, Sporto g. 3, Riešės k., Vilniaus r. (Riešės seniūnijos patalpos). Konsultacijos galimos lietuvių, lenkų, rusų kalbomis.</p>
      <p>„Net vidutines pajamas gaunantiems žmonėms privati psichologo konsultacija dažnai yra per brangi, bet tikrai reikalinga. Projektas suteikia galimybę visiems žmonėms efektyviau spręsti savo problemas, gauti psichologų pagalbą. Žmonės po truputį pradeda keisti mąstymą: darosi ne gėda lankytis pas psichologą, ieškoti įvairių būdų keisti savo gyvenimą“, – sako E. Liaudginaitė.</p>
      <h3>Padeda mediatorius</h3>
      <p>Mediacija – taikus ginčų sprendimo būdas, siekiant tarpusavio konfliktų sprendimo. Šeimos mediacija naudojama: skiriantis, sudarant iki/povedybinę sutartį, tariantis dėl įsipareigojimų vaikams, tėvams, sutuoktiniui, finansiniams klausimams dėl vaikų mokslo, išlaikymo, nuosavybės pasidalijimo ar priežiūros spręsti. Mediacija gali būti taikoma taip pat ir kilus nesutarimams mokyklose tarp vaikų, mokytojų ir tėvų. Vienas svarbiausių šeimos mediacijos tikslų – apsaugoti vaiko interesus. Bylinėjimasis teisme palieka ryškų pėdsaką vaiko psichikoje. Emocijos, vyraujančios teisme, dažnai perkeliamos į namus. Vaikas gali tapti ginčo subjektu, todėl mediacija sukuria saugią, neutralią aplinką, padeda išlikti nešališkam, organizuoti konstruktyvų procesą. Paslauga galima pasinaudoti Nemenčinėje, Piliakalnio g. 84, ir Vilniuje, Kalvarijų g. 131. Nuo kitų metų sausio 1 d. visos besiskiriančios šeimos teismo bus pirmiausia nukreiptos pereiti mediacijos procesą.</p>
      <h3>Nemokamai prižiūri vaikus</h3>
      <p>Vaikų priežiūros paslauga teikiama tėvams, kurie dalyvauja projekto veiklose. Vaikų amžius – nuo 3 iki 7 metų. Paslaugas teikia užimtumo specialistai, ne ilgiau kaip 4 valandas.</p>
      <p>„Vaikų priežiūros paslauga visai neseniai išsiplėtė – dabar užimtumo specialistė gali teikti paslaugas ne tik projekto veiklose dalyvaujantiems tėvams. Tai puiki galimybė tėvams aktyviau dalyvauti socialiniame gyvenime, susitvarkyti įvairiausius reikalus, nueiti pas gydytoją ar kur kitur, kur nelabai patogu vestis mažylį. Taip pat suteikiama galimybė dalyvauti projekto veiklose ir tiems tėvams, kurie neturi kam palikti vaiko: pasikalbėti su psichologu ar lankyti pozityvios tėvystės mokymus žinant, kad vaikas saugus ir juo pasirūpinta. Vaikų priežiūros (užimtumo) kambarys, esantis Kalvarijų g. 131, Vilniaus m., (įėjimas iš P. Lukšio gatvės), yra naujai ir moderniai įrengtas, patogioje vietoje, puikiai pasiekiamas viešuoju transportu“, – informuoja E. Liaudginaitė.</p>
      <p>Projektas yra bendrai finansuojamas iš Europos Sąjungos struktūrinių fondų ir Valstybės biudžeto lėšų.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>1 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/rajonas/vilniaus-rajone-atidaryta-nauja-lietuviska-pradine-mokykla/"/>
        <a href="https://madeinvilnius.lt/naujienos/rajonas/vilniaus-rajone-atidaroma-nauja-mokykla/"/>
        <a href="https://madeinvilnius.lt/naujienos/rajonas/rekonstravus-medininku-pasienio-kontroles-posta-dvigubai-isaugs-automobiliu-pralaidumas/"/>
        <a href="https://madeinvilnius.lt/naujienos/rajonas/nemencines-miestas-nusvito-irengtas-modernus-gatviu-apsvietimas/"/>
        <a href="https://madeinvilnius.lt/naujienos/rajonas/vilniaus-rajono-vietinio-reguliaraus-susisiekimo-marsrutiniuose-autobusuose-stiprinama-keleiviu-kontrole/"/>
        <a href="https://madeinvilnius.lt/naujienos/rajonas/tiltu-kaimo-bendruomene-atnaujino-poilsio-vietas/"/>
      </related>
    </article>
  </body>
</html>