<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/entertainment/detail/9620000112177"/>
    <meta property="og:site_name" content="MGR Online"/>
    <meta property="article:published_time" content="2019-11-22T06:54:00+00:00"/>
    <meta property="og:title" content="รู้จัก &quot;ซิสเตอร์ อานา โรซ่า ซิโวรี&quot; แห่งร.ร.เซนต์แมรี่ จ.อุดรฯ ล่ามและพระญาติของ &quot;โป๊ปฟรานซิส&quot;"/>
    <meta property="og:description" content="ได้รับความสนใจจากสื่อมวลชนไม่น้อยสำหรับการเสด็จเยือนประเทศไทยของพระสันตปาปาฟรานซิสในช่วงระหว่างวันที่ 20 - 23 พ.ย. 2562 นี้"/>
  </head>
  <body>
    <article>
      <h1>รู้จัก "ซิสเตอร์ อานา โรซ่า ซิโวรี" แห่งร.ร.เซนต์แมรี่ จ.อุดรฯ ล่ามและพระญาติของ "โป๊ปฟรานซิส"</h1>
      <address><time datetime="2019-11-22T06:54:00+00:00">22 Nov 2019, 06:54</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011605401.JPEG"/>
      </figure>
      <p><b>ได้รับความสนใจจากสื่อมวลชนเป็นอย่างมากสำหรับการเสด็จเยือนประเทศไทยของพระสันตปาปาฟรานซิสในช่วงระหว่างวันที่ 20 - 23 พ.ย. 2562 นี้</b><br/><br/>ทั้งนี้นอกจากจะมาเยือนประเทศไทยตามคำเชิญของรัฐบาลไทยและสภาประมุขบาทหลวงโรมันคาทอลิกแห่งประเทศไทยแล้ว... <br/><br/>การมาครั้งนี้ของโป๊ปฟรานซิสยังถือเป็นการได้มาพบปะกับพระญาติของพระองค์อย่าง "ซิสเตอร์ อานา โรซ่า ซิโวรี" (Sister Ana Rosa Sivori) วัย 77 ปี ที่มาเป็นมิชชันนารีอยู่ในประเทศไทยอีกด้วย<br/><br/>โดยก่อนหน้านี้สำนักข่าว AP ได้เปิดเผยเรื่อราวที่ชวนมหัศจรรรย์นี้ โดยระบุว่า "ซิสเตอร์ อานา โรซ่า ซิโวรี" ซึ่งปัจจุบันเป็นผู้ช่วยผู้อำนวยการโรงเรียนหรือผู้ช่วยครูใหญ่โรงเรียนเซนต์แมรี่ ที่จังหวัดอุดรธานี นั้นหาใช่ "ซิสเตอร์" ทั่วๆ ไป หากแต่มีสถานะเป็นพระญาติของผู้นำศาสนจักรโรมันคาทอลิกองค์ปัจจุบัน เนื่องจากคุณปู่ของซิสเตอร์กับคุณตาของโป๊ปฟรานซิสนั้นเป็นพี่น้องกันนั่นเอง<br/><br/>ทั้งนี้ "ซิสเตอร์ อานา โรซ่า ซิโวรี" ซึ่งเป็นชาวอิตาลี ได้ออกบวชตั้งแต่สาวๆ ก่อนติดตามพ่อแม่ไปอยู่ที่ประเทศอาร์เจนตินา และย้ายมาทำงานเป็นมิชชันนารีที่ประเทศไทยตั้งแต่ปี พ.ศ. 2509 <br/><br/>ซิสเตอร์ อานา โรซ่า ซิโวรี ได้เปิดเผยกับผู้สื่อข่าวต่างประเทศว่า เมื่อ 2 ปีที่แล้วตอนสมเด็จพระสันตะปาปาฟรานซิสเสด็จเยือนเมียนมานั้นตนไม่อยากจะไปรบกวนท่าน จึงไม่ได้เดินทางไปเข้าเฝ้าแต่อย่างใด<br/><br/>ส่วนการเสด็จเยือนไทยครั้งนี้โป๊ปฟรานซิสได้มอบหมายหน้าที่ล่ามให้กับท่านเพราะซิสเตอร์ อานา โรซ่า ซิโวรี นั้นสามารถพูดภาษาไทยชัดเจน แถมยังเข้าใจภาษาสเปนและอิตาลี อีกด้วย<br/><br/>ในตอนท้ายของการสัมภาษณ์ ซิสเตอร์ อานา โรซ่า ซิโวรีเผยว่าสำหรับอนาคตตนนั้นคงจะอยู่ที่ประเทศไทยตลอดไปเพราะทางด้านของโป๊ปฟรานซิสได้บัญชาว่างานของซิสเตอร์อยู่ในประเทศไทย เพราะฉะนั้นอย่าย้ายซิสเตอร์ไปที่ไหนเด็ดขาด...</p>
      <figure>
        <iframe src="https://www.youtube.com/embed/a8g5bX1zZbo" width="560" height="315" data-service="Youtube" scrolling="no"/>
      </figure>
    </article>
  </body>
</html>