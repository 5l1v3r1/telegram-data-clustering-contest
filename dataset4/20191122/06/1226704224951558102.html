<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/hillova-pri-vypocuvali-kritizovala-re/431609-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T06:02:00+00:00"/>
    <meta property="og:title" content="Impeachment: Republikáni chcú do Senátu predvolať aj Huntera Bidena"/>
    <meta property="og:description" content="Hovorca Bieleho domu Hogan Gidley vo štvrtok uviedol, že Trump chce, aby sa jeho kauza dostala do Senátu. Verí totiž, že konanie v Senáte, ovládanom republikánmi, bude spravodlivé."/>
  </head>
  <body>
    <article>
      <h1>Impeachment: Republikáni chcú do Senátu predvolať aj Huntera Bidena</h1>
      <h2>Hovorca Bieleho domu Hogan Gidley vo štvrtok uviedol, že Trump chce, aby sa jeho kauza dostala do Senátu. Verí totiž, že konanie v Senáte, ovládanom republikánmi, bude spravodlivé.</h2>
      <address><time datetime="2019-11-22T06:02:00+00:00">22 Nov 2019, 06:02</time> by <a rel="author">TASR</a></address>
      <p>Washington 22. novembra (TASR) - Skupina amerických republikánskych senátorov sa stretla vo štvrtok s vysokopostavenými predstaviteľmi Bieleho domu, aby prediskutovali možnú stratégiu vo veci obvinenia prezidenta Donalda Trumpa v súvislosti s impeachmentom, a to pre prípad, ak sa dostane do Senátu amerického Kongresu.</p>
      <p>Informoval o tom denník The Washington Post, pričom citoval zdroje oboznámené so situáciou.</p>
      <p>Podľa tohto zdroja konečné rozhodnutie v tejto veci ešte nebolo prijaté. Z jedného z diskutovaných scenárov však vyplýva, že konanie v hornej komore by bolo obmedzené na približne dva týždne.</p>
      <p>Takýto časový limit umožní zachovať legitimitu procedúry, a zároveň nespôsobí republikánovi Trumpovi veľké politické škody.</p>
      <p>Senátori dúfajú, že súdny proces sa skončí uznaním Trumpovej neviny.</p>
      <p>Na tomto stretnutí sa diskutovalo aj o možnosti predvolania svedkov pred Senát, ktorí nesvedčili v demokratmi ovládanej Snemovni reprezentantov.</p>
      <p>Išlo by najmä o Huntera Bidena. Je to syn bývalého viceprezidenta USA Josepha Bidena, ktorý sa uchádzača o nomináciu Demokratickej strany pred americkými prezidentskými voľbami v roku 2020.</p>
      <p>Hovorca Bieleho domu Hogan Gidley vo štvrtok uviedol, že Trump chce, aby sa jeho kauza dostala do Senátu. Verí totiž, že konanie v Senáte, ovládanom republikánmi, bude spravodlivé.</p>
      <p>Okrem toho Biely dom očakáva, že ako svedkovia budú do Senátu predvolaní Adam Schiff, predseda výboru Snemovne reprezentantov pre tajné služby, exviceprezident USA Joe Biden a jeho syn Hunter, ako aj nemenovaný americký spravodajský dôstojník, ktorý upozornil na obsah júlového telefonického rozhovoru medzi Trumpom a ukrajinským prezidentom Volodymyrom Zelenským.</p>
      <p>Trump podľa niektorých tvrdení požiadal ukrajinského prezidenta Volodymyra Zelenského, aby Ukrajina začala vyšetrovať rodinu jeho možného rivala Joea Bidena vo voľbách v roku 2020 - pritom na Zelenského robil nátlak tým, že pozastavil vojenskú pomoc Ukrajine, americkému spojencovi, ktorý čelí agresii Ruska.</p>
      <p>Demokrati tvrdia, že telefonát dokazuje, že Trump zneužil svoj úrad na nátlak na zahraničného lídra, aby mu ten politicky pomohol.</p>
      <h3>Hillová pri vypočúvali kritizovala republikánov za tvrdenia o Ukrajine</h3>
      <p>Pred výborom americkej Snemovne reprezentantov pre tajné služby vypovedali vo štvrtok bývalá poradkyňa prezidenta USA pre Rusko a Euráziu Fiona Hillová a zamestnanec veľvylanectva USA v Kyjeve David Holmes, informovala agentúra AP.</p>
      <p>Hillová, ktorá bola Trumpovou poradkyňou pre Rusko do leta tohto roku, vo svojom vystúpení kritizovala republikánov za tvrdenia, že do prezidentských volieb v USA v roku 2016 zasahovalo nie Rusko, ale Ukrajina.</p>
      <p>Podľa denníka The Guardian to označila za <i>"fiktívny naratív, ktorý vymysleli a rozšírili samotné ruské bezpečnostné služby."</i></p>
      <p>Upozornila tiež, že Rusko bude pokračovať v ovplyvňovaní amerických volieb.</p>
      <p>V tejto súvislosti žiadala nešíriť <i>"politicky motivované klamstvá, ktoré tak jasne podporujú ruské záujmy." </i>Uviedla, že pochybnosti týkajúce sa legitimity výsledku volieb v USA sú "<i>presne to, v čo ruská vláda dúfa. Chcú postaviť voličov proti sebe".</i></p>
      <p>Holmes vypovedal, že Trump sa telefonicky pýtal veľvyslanca Spojených štátov pri EÚ Gordona Sondlanda, či je ukrajinské vedenie pripravené začať vyšetrovanie jeho pravdepodobného súpera v prezidentských voľbách Joea Bidena.</p>
      <p>Po tom, ako Holmes vyhlásil, že počas tohto telefonátu spoznal Trumpov hlas, prezident USA okamžite reagoval a vo svojom tvíte toto jeho tvrdenie bagatelizoval, keď napísal, že on mal a má dobrý sluch, ale niečo také nie je možné bez hlasitého odposluchu.</p>
      <p>Na vypočúvania Hillovej a Holmesa reagoval aj Biely dom. Vo vyhlásení jeho hovorkyne Stephanie Grishamovej sa uvádza, že ich výpovede boli založené len na ich subjektívnom hodnotení a neobsahujú žiadne dôkazy.</p>
      <p>V texte vyhlásenia sa píše, že uvedení dvaja svedkovia, ako aj všetci ostatní, nemajú žiadnu informáciu o tom, prečo USA dočasne pozastavili pomoc Ukrajine.</p>
      <p>Podľa hovorkyne sú kongresmani za Demokratickú stranu, ktorí iniciovali procedúru impeachmentu, <i>"motivovaní chorou nenávisťou k (prezidentovi USA Donaldovi) Trumpovi".</i></p>
      <p>Verejné vypočúvanie sa začalo minulý týždeň ako súčasť procesu obžaloby Trumpa.</p>
      <p>Vyšetrovanie vedú členovia opozičnej Demokratickej s cieľom zistiť, či sa konanie šéfa Bieleho domu rovná <i>"vážnym zločinom a previneniam".</i></p>
      <p>Trump podľa niektorých tvrdení požiadal ukrajinského prezidenta Volodymyra Zelenského, aby Ukrajina začala vyšetrovať rodinu jeho možného rivala Joea Bidena vo voľbách v roku 2020 - pritom na Zelenského robil nátlak tým, že pozastavil vojenskú pomoc Ukrajine, americkému spojencovi, ktorý čelí agresii Ruska. Demokrati tvrdia, že telefonát dokazuje, že Trump zneužil svoj úrad na nátlak na zahraničného lídra, aby mu ten politicky pomohol.</p>
    </article>
  </body>
</html>