<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2580872/nasih-ludej-tam-maut-za-niso-podrobici-zahlivoi-zagibeli-v-polsi-dvoh-zarobitcan-iz-ternopilsini"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-22T06:32:00+00:00"/>
    <meta property="og:title" content="&quot;Наших людей там мають за ніщо&quot;: подробиці жахливої загибелі в Польщі двох заробітчан із Тернопільщини"/>
    <meta property="og:description" content="Обох чоловіків поховали на Зборівщині"/>
  </head>
  <body>
    <article>
      <h1>"Наших людей там мають за ніщо": подробиці жахливої загибелі в Польщі двох заробітчан із Тернопільщини</h1>
      <address><time datetime="2019-11-22T06:32:00+00:00">22 Nov 2019, 06:32</time> by <a rel="author">Андрій Вацик</a></address>
      <p>
        <i>10 листопада в Садковіце Лодзінського воєводства у Польщі в холодильній камері знайшли двох мертвих українців, обоє були з Тернопільщини..</i>
      </p>
      <p>Загиблі — наші земляки — дядько і племінник зі Зборівщини. 46-річний Іван Кошин і 28-річний Ігор Кметь із села Серетець Зборівського району були на заробітках у сусідній країні від серпня цього року. У день трагедії вони збиралися їхати додому, оскільки в старшого з чоловіків помер батько. По них мав заїхати перевізник із Кременеччини. Водій прибув на господарство, де працювали Іван та Ігор, але не знайшов їх у помешканні. Зателефонував до господаря, останній приїхав, заглянув у приміщення ангара, де зберігалися яблука, і побачив страшну картину… За попередніми даними, українці задихнулися, оскільки для кращого зберігання фруктів у морозильній камері перекривали кисень, натомість насичували приміщення азотом, пише <a href="http://nova.te.ua/statti/tragediya-u-polshhi-zagynuly-dyadko-i-pleminnyk-zi-zborivshhyny/">НОВА..</a>.</p>
      <p>За словами керівника консульського відділу посольства України у Варшаві Світлани Щур, загиблі мешканці Тернопільщини працювали в Польщі легально. Поховали Ігоря й Івана 17 листопада поруч на цвинтарі у Серетці. Прибиті горем рідні тиждень чекали їх… Тіла загиблих заробітчан брали на розтин, це зайняло кілька днів, висновок судмедекспертизи буде долучено до кримінальної справи. Слідчі вивчають обставини смерті українців.</p>
      <p>
        <b>Поспішав на похорон батька…</b>
      </p>
      <p>У Серетці досі не можуть оговтатися від трагедії, з великим жалем згадують загиблих. Ігор ще був неодружений, мешкав то у бабусі в селі, то з батьками в Тернополі. Його мати Наталя Іванівна працює на базарі, батько Микола Павлович — водій маршрутки в обласному центрі. У подружжя є ще донька Світлана. Дружина Івана Кошина Любов Іванівна вчителює у селі Чернихів Зборівського району. Нині вона залишилася з 13-річним сином Владиславом. Загиблі були родичами, адже мама Ігоря і дружина Івана — рідні сестри.</p>
      <p>— Сумуємо з родинами загиблих чоловіків, — каже діловод Серетецької сільської ради Світлана Макар. — Це були порядні, добрі, працьовиті чоловіки… Раніше Іван працював у Тернополі, десь два останніх роки їздив на яблука до Польщі. У суботу, 9 листопада, помер його батько, який мешкав у селі Загір’я на Зборівщині. Чекали на Івана, він хотів попрощатися з батьком, але… Як і чому наші односельчани потрапили всередину ангару? Що могло статися? Може, якась несправність?.. «Як буду без чоловіка…» — плаче одна жінка. «Я втратила сина…» — ридає друга. Іван був турботливим і відповідальним, на день по кілька разів телефонував до дружини, цікавився сином. Це величезна трагедія для їхньої родини…</p>
      <p>Розповідають, що мати Ігоря недільного ранку вийшла на роботу, як їй зателефонували і повідомили страшну новину. А ось дружина Івана розмовляла з ним у суботу, близько 20-ої години. Чоловік казав, що вже спакував речі, вдосвіта буде виїжджати бусом. Вона ще набирала і в 22-ій годині, але чоловік уже не відповідав, не брав слухавки й племінник…</p>
      <p>
        <b>Господар-поляк знайшов тіла в ангарі…</b>
      </p>
      <p>Іван та Ігор працювали у поляка, який має близько 50 га саду. Обрізали дерева, підв’язували, підживлювали, збирали плоди. Господарська будівля, де сталася трагедія, розташована далеко від житлових будинків. Чоловіки зі Зборівщини тільки двоє працювали в саду і мешкали біля господарських будівель. Власник-поляк має помешкання за п’ять кілометрів звідти.</p>
      <p>— По тіла до Польщі рідні не їхали, бо у них нема закордонних паспортів. Тільки батько Ігоря має документи, але дружина в дуже важкому стані, мусив бути біля неї, — ледве стримує сльози сусідка родини Наталія Трачук. — Дали доручення львівській фірмі, яка доправила тіла загиблих до Серетця. Важким було чекання… Односельчани щодня приходили до них, щоб молитися разом. У нашому і сусідніх селах збирали, хто скільки міг, на перевезення тіл в Україну. Це біль для усіх… Ігор колєгував з моїм сином, росли на моїх очах. Був добрим і безвідмовним. Ми насадили малинник, тож в період збору ягід не раз кликали на підмогу, завжди приходив. А Іван — людина-душа, ніколи не бачила його злим, завжди з щирою усмішкою.</p>
      <p>Протягом літа Іван і Ігор були в селі, трудилися, бачила, ладнали автівку. 14 серпня поїхали до Польщі. Це не перша їхня поїздка за кордон. Іван раніше вже трудився в того господаря в саду, а Ігор працював зварювальником в іншого поляка, опускався на глибину в свердловинах — і нічого, а тут…</p>
      <p>Іванів батько помер в суботу вранці. Повідомили сина. Сказав, що приїде, поспішав додому. Його мав забрати водій з Кременеччини. Ігор хотів ще залишитися на роботі, але мама порадила йому теж їхати. Не знаємо, що сталося того вечора чи ночі... З ними бусом мали їхати шваґри загиблого Івана, вони працювали за кілька кілометрів. Дружина говорила з Іваном у суботу ввечері, потім ще набирала, але не брав слухавки. Подумала, що може заклопотаний, не чує. Повідомили про трагедію шваґри Івана. Водій приїхав по них і розповів страшне… Ігорева мама їздила до водія буса, щоб взяти номер телефону до поляка. Вийшов брат водія, перепросив, бо останній спав втомлений з дороги. Чоловік розповів, що водій приїхав до оселі, де жили Іван і Ігор, помешкання було відчинене, сумки складені, а їх не було. Зателефонував до поляка… Виявили страшне… Рідні загиблих говорили з поляком по телефону. Казав, що знайшов тіла, не знає, що сталося… Хтозна, чи не замнуть справу і не зроблять винними загиблих. Якщо у тому приміщенні була небезпека, то господар мав би попередити працівників. А якщо щось було несправне, то має відповісти. Нині пишуть в інтернеті, що біля загиблих була пляшка алкоголю. Це — нісенітниця! Вони не дозволяли собі такого, були дисципліновані. Важко добитися правди… Я колись теж їздила до Польщі, тож знаю, що наших людей там часто мають за ніщо. Сумно, що українці не можуть заробляти вдома, а змушені гибіти на чужині…</p>
    </article>
  </body>
</html>