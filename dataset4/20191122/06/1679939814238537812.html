<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/o-instanta-de-la-kiev-a-anulat-decizia-de-extradare-in-moldova-a-lui-veaceslav-platon_3059797.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-22T06:23:58+00:00"/>
    <meta property="og:title" content="O instanţă de la Kiev a anulat decizia de extrădare în Moldova a lui Veaceslav Platon"/>
    <meta property="og:description" content="O instanţă de la Kiev a anulat decizia de extrădare a lui Veaceslav Platon în Republica Moldova. Motivaţia Judecătoriei din Ucraina va fi publicată în 25 noiembrie. Informaţia a fost confirmată de către apărătorul businessmanului, Ion Creţu. Potrivit avoc"/>
  </head>
  <body>
    <article>
      <h1>O instanţă de la Kiev a anulat decizia de extrădare în Moldova a lui Veaceslav Platon</h1>
      <address><time datetime="2019-11-22T06:23:58+00:00">22 Nov 2019, 06:23</time> by <a rel="author">PUBLIKA.MD</a></address>
      <p>
        <b>O instanţă de la Kiev a anulat decizia de extrădare a lui Veaceslav Platon în Republica Moldova. Motivaţia Judecătoriei din Ucraina va fi publicată în 25 noiembrie. Informaţia a fost confirmată de către apărătorul businessmanului, Ion Creţu. </b>
        <b>Potrivit avocaţilor lui Platon, acum toate deciziile judecătoreşti, emise împotriva supranumitului raider numărul 1 în CSI trebuie anulate. Totodată, lui Platon ar trebui să i se permită să revină în Ucraina, scrie <a href="https://eadaily.com/ru/news/2019/11/21/organizator-krazhi-veka-v-moldavii-sobralsya-na-svobodu">eadaily.com.</a></b>
      </p>
      <p>Evghenii Gruşoveţ, unul dintre apărătorii lui Veaceslav Platon, de origine ucraineană, a menţionat pentru aceeaşi sursă că Ucraina şi-a dat acordul pentru urmărirea penală a omului de afaceri, în baza deciziei de extrădare, care acum a fost declarată ilegală. Avocatul a mai spus că lui Platon nu i s-a permis să conteste hotărârea de extrădare, în termen de 10 zile, aşa cum prevede legea şi că abia după trei ani şi jumătate s-a putut face dreptate.</p>
      <p>Totodată, avocatul Ștefan Gligor, care este licențiat în drept internațional public, a declarat pentru <a href="https://www.zdg.md/stiri/stiri-justitie/avocati-despre-ce-inseamna-anularea-ordinului-de-extradare-a-lui-platon">zdg.md</a> că anularea ordinului Procuraturii Generale din Ucraina privind extrădarea lui Veaceslav Platon nu ar influența sentințele instanțelor din Republica Moldova. Gligor a precizat că Platon a fost condamnat în calitate de cetățean al Republicii Moldova și chiar dacă extrădarea a fost ilegală, acesta va continua să își ispășească pedeapsa.</p>
      <p>Veaceslav Platon a fost condamnat definitiv de Curtea Supremă de Justiţie de la Chișinău la 18 ani de puşcărie în dosarul Băncii de Economii. Anul trecut, Platon a fost condamnat la alţi 25 de ani de închisoare pentru tentative de corupere, dar şi escrocherie în proporţii deosebit de mari. </p>
      <p>Portalul <a href="https://newsin.md/index.php?option=com_k2&amp;view=item&amp;id=9614:banii-lui-platon-incep-sa-dea-roade-ce-minuni-pot-face-10-milioane-usd&amp;Itemid=679">newsin.md</a> scrie că decizia instanţei de la Kiev este demonstrează că "banii lui Platon încep să dea roade". Jurnaliştii amintesc că anterior, fostul șef-adjunct al Serviciului Prevenire și Combatere a Spălării Banilor din cadrul CNA, Mihail Gofman, declara că Platon a pregătit 10 milioane de dolari pentru fosta guvernare ca să fie eliberat. Primul pas în acest sens urma să fie decizia instanței de judecată din Kiev prin care să anuleze decizia de extrădare a acestuia în Moldova.<b> </b></p>
    </article>
  </body>
</html>