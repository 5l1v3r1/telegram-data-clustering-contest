<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%bf%cf%85%cf%81%ce%ba%ce%bf%cf%85%ce%bc%ce%ac%cf%82-%cf%84%ce%bf-%ce%ba%ce%af%cf%84%cf%81%ce%b9%ce%bd%ce%bf-%cf%87%cf%81%cf%85%cf%83%ce%ac%cf%86%ce%b9-%cf%83%cf%84%ce%b7-%ce%b4.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-22T06:37:03+00:00"/>
    <meta property="og:title" content="Κουρκουμάς: Το κίτρινο «χρυσάφι» στη διατροφή μας"/>
    <meta property="og:description" content="Θεραπευτικό βότανο ή μπαχαρικό, ο κουρκουμάς αξίζει μια θέση στη διατροφή μας Ο κουρκουμάς έχει τις ρίζες του στη νότια Ασία, αλλά οι ευεργετικές του δράσεις τον έκαναν πασίγνωστο στην επιστημονική κοινότητα κι έπειτα σε όλους εμάς. Η κουρκουμίνη, η οποία είναι υπεύθυνη για το κιτρινωπό χρώμα στο κάρυ, είναι η ουσία που προσφέρει την αντιφλεγμονώδη και αντιοξειδωτική δράση για τις οποίες είναι διάσημος ο κουρκουμάς."/>
  </head>
  <body>
    <article>
      <h1>Κουρκουμάς: Το κίτρινο «χρυσάφι» στη διατροφή μας</h1>
      <address>
        <time datetime="2019-11-22T06:37:03+00:00">22 Nov 2019, 06:37</time>
      </address>
      <p><b>Θεραπευτικό βότανο ή μπαχαρικό, ο κουρκουμάς αξίζει μια θέση στη διατροφή μας</b><br/>Ο κουρκουμάς έχει τις ρίζες του στη νότια Ασία, αλλά οι ευεργετικές του δράσεις τον έκαναν πασίγνωστο στην επιστημονική κοινότητα κι έπειτα σε όλους εμάς. Η κουρκουμίνη, η οποία είναι υπεύθυνη για το κιτρινωπό χρώμα στο κάρυ, είναι η ουσία που προσφέρει την αντιφλεγμονώδη και αντιοξειδωτική δράση για τις οποίες είναι διάσημος ο κουρκουμάς.</p>
      <p>Πιο συγκεκριμένα, η ρίζα του κουρκουμά χρησιμοποιείται στην παραδοσιακή ασιατική ιατρική για την αντιμετώπιση των γαστρεντερικών ενοχλήσεων, την καταπολέμηση του πόνου των αρθρώσεων, της δυσμηνόρροιας και για την τόνωση του οργανισμού. Θεωρείται, μάλιστα, ότι η κουρκουμίνη προστατεύει τις αρθρώσεις και μπορεί να δράσει ως συμπληρωματική αγωγή για την αντιμετώπιση της οστεοαρθρίτιδας και της ρευματοειδούς αρθρίτιδας.</p>
      <p>Επίσης εικάζεται ότι τα χαμηλά ποσοστά καρκίνου του παχέος εντέρου και του προστάτη στις χώρες με υψηλή κατανάλωση κάρυ οφείλονται στην ευεργετική δράση του συγκεκριμένου μπαχαρικού. Και οι ευεργετικές για τον οργανισμό δράσεις δε σταματούν εδώ, καθώς, σύμφωνα με τους επιστήμονες, ο κουρκουμάς έχει αντιδιαβητική και καρδιοπροστατευτική δράση με τις εργαστηριακές έρευνες να δείχνουν ότι η κουρκουμίνη συμβάλει στην επούλωση των αγγείων μετά από καρδιαγγειακά επεισόδια.</p>
      <p>Μια ακόμη ιδιότητα που αποδίδουν οι επιστήμονες στον κουρκουμά είναι, τέλος, και το αδυνάτισμα, όπως σημειώνει έρευνα που δημοσιεύθηκε στην Journal of Nutrition και υποδεικνύει ότι η συστηματική κατανάλωση κουρκουμά (στην εν λόγω έρευνα από πειραματόζωα επί 12 εβδομάδες) καταστέλλει την αύξηση του λιπώδους ιστού και αποτρέπει τη συσσώρευση περιττών κιλών.</p>
      <p>Δώστε νοστιμιά στα καθημερινά πιάτα σας με τον κουρκουμά και επωφεληθείτε από τις ευεργετικές του ιδιότητες. Οι συνταγές στις οποίες μπορείτε να τον χρησιμοποιήσετε είναι πολλές και ποικίλουν ανάμεσα σε σαλάτες και σούπες, μέχρι σάλτσες και κέικ. Ειδικά αν σας αρέσει το κάρυ και το χρησιμοποιείτε στη μαγειρική σας, τότε προσλαμβάνετε τα οφέλη του κουρκουμά μια και αποτελεί βασικό συστατικό αυτού του μείγματος μπαχαρικών.</p>
      <p>Σε κάθε περίπτωση, ρωτήστε τον γιατρό σας τόσο για την ενδεικτική ποσότητα πρόσληψης, όσο και για περιπτώσεις στις οποίες η κατανάλωση κουρκουμά αντενδείκνυται (π.χ. αν έχετε ευαίσθητο στομάχι ή υποφέρετε από έλκος στομάχου).</p>
    </article>
  </body>
</html>