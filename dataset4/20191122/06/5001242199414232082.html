<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/proti-katadiki-stin-ellada-ilektroniki-peirateia/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-22T06:42:12+00:00"/>
    <meta property="og:title" content="Πρώτη καταδίκη στην Ελλάδα για ηλεκτρονική πειρατεία"/>
    <meta property="og:description" content="Aπόφαση που αναμένεται να φέρει τα πάνω – κάτω στον χώρο του ίντερνετ και της διανομής πειρατικού περιεχομένου εξέδωσε το Τριμελές Εφετείο Κακουργημάτων"/>
  </head>
  <body>
    <article>
      <h1>Πρώτη καταδίκη στην Ελλάδα για ηλεκτρονική πειρατεία</h1>
      <address><time datetime="2019-11-22T06:42:12+00:00">22 Nov 2019, 06:42</time> by <a rel="author">ΣΥΝΕΙΔΗΣΗ</a></address>
      <p>Aπόφαση που αναμένεται να φέρει τα πάνω – κάτω στον χώρο του <b>ίντερνετ</b> και της διανομής πειρατικού περιεχομένου εξέδωσε το <b>Τριμελές Εφετείο Κακουργημάτων Κομοτηνής.</b></p>
      <p>Πρόκειται για την πρώτη φορά που στη χώρα μας υπήρξε καταδίκη ιδιοκτήτη ηλεκτρονικού ιστοτόπου στον οποίο γινόταν διανομή πειρατικού περιεχομένου, όπως για παράδειγμα ταινίες, μουσική, βιβλία αλλά και ηλεκτρονικά παιχνίδια.</p>
      <p>Συγκεκριμένα, το <b>Τριμελές Εφετείο Κακουργημάτων Κομοτηνής </b>καταδίκασε σε ποινή κάθειρξης πέντε ετών τον ιδιοκτήτη των ηλεκτρονικών ιστοτόπων «greekstars.net» και «greekstars.co», για παράνομη διάθεση κινηματογραφικών έργων, μουσικής, βιβλίων, προγραμμάτων Η/Υ και ηλεκτρονικών παιχνιδιών.</p>
      <p>Ο κατηγορούμενος αμέσως μετά το άκουσμα της απόφασης οδηγήθηκε στην φυλακή.</p>
      <h3>Είχε 4 ποινικές διώξεις</h3>
      <p>Αξίζει να σημειωθεί πως κατά του ιδιοκτήτη είχαν ασκηθεί 4 ποινικές διώξεις μεταξύ του 2009 και του 2012. Ο ίδιος παρά τις συλλήψεις που είχαν γίνει εις βάρος του  συνέχιζε την παράνομη δράση του, αλλάζοντας κάθε φορά που συλλαμβανόταν, το domain-name του παράνομου ιστοτόπου που διατηρούσε, πρακτική που εφαρμόζεται από ορισμένους «αμετανόητους» πειρατές οι οποίοι, παρά την βαρύτητα των ποινών, επιλέγουν να συνεχίσουν την παράνομη μεν, αλλά ιδιαιτέρως κερδοφόρα δραστηριότητα.</p>
      <p>Είχε προηγηθεί τελεσίδικη καταδικαστική απόφαση του Τριμελούς  Εφετείου Κακουργημάτων Θεσσαλονίκης (β’ βαθμού) κατά του ιδίου κατηγορουμένου, για ανάλογη περίπτωση παραβίασης πνευματικών δικαιωμάτων (λειτουργία του ιστοτόπου “greekstars.biz”), επιβάλλοντάς του ποινή φυλάκισης πέντε ετών.</p>
      <h3>Σημαντική απόφαση</h3>
      <p>Η παραπάνω απόφαση είναι σημαντική, καθόσον αναδεικνύει τη στάση της Δικαιοσύνης έναντι των δραστών που εμπαίζουν τις διωκτικές και δικαστικές αρχές, παραλλάσσοντας το domain name του πειρατικού ιστοτόπου που λειτουργούν, συνεχίζοντας έτσι ανενόχλητοι την παράνομη δράση τους.</p>
      <p>Σύμφωνα με την ανακοίνωση της ΕΠΟΕ, είναι επίσης σημαντική η απόφαση καθόσον η απόφαση αυτή αναφέρεται σε ιστότοπο (forum)  που για την άνευ αδείας παρουσίαση και διαμοιρασμό των πνευματικών έργων (ταινιών, προγραμμάτων Η/Υ και μουσικής), χρησιμοποιούσε μεταξύ άλλων και υπερσυνδέσμους (LINKS) που παρέπεμπαν σε φιλοξενητές περιεχομένου όπως η RAPIDSHARE, EASYBYTEZ κ.ο.κ.</p>
      <p>tovima.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/leykada-prosaraxe-sti-vasiliki-istioploiko-metanastes/"/>
        <a href="http://sinidisi.gr/antikapnistikos-nomos-ti-ischyei-ta-prostima-tis-epicheiriseis-anakaleitai-adeia/"/>
        <a href="http://sinidisi.gr/to-glykocharama-anatoli-loyro-deite-foto/"/>
        <a href="http://sinidisi.gr/gerontas-iakovos-tsalikis-timatai-deyteri-chronia-o-agios-tis-eyvoias/"/>
        <a href="http://sinidisi.gr/kairos-topikes-vroches-sporadikes-kataigides-topoys-ischyres/"/>
        <a href="http://sinidisi.gr/omichli-epnixe-tin-amfilochia-video/"/>
      </related>
    </article>
  </body>
</html>