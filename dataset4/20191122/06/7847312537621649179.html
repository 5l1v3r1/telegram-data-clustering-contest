<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474137-to-przesadzone-wiosna-i-sld-polacza-sie-na-poczatku-2020-r"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T06:30:29+00:00"/>
    <meta property="og:title" content="Partia Biedronia kończy samodzielny byt. &quot;Do konsolidacji SLD i Wiosny dojdzie na początku przyszłego roku, być może w lutym&quot;"/>
    <meta property="og:description" content="Pierwszym krokiem do połączenia ma być zmian statutów, której dokonają konwencje SLD i Wiosny 14 grudnia."/>
  </head>
  <body>
    <article>
      <h1>Partia Biedronia kończy samodzielny byt. "Do konsolidacji SLD i Wiosny dojdzie na początku przyszłego roku, być może w lutym"</h1>
      <address><time datetime="2019-11-22T06:30:29+00:00">22 Nov 2019, 06:30</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Do konsolidacji SLD i Wiosny dojdzie na początku przyszłego roku, być może już w lutym - deklarują sekretarze generalni obu ugrupowań. Pierwszym krokiem do połączenia ma być zmian statutów, której dokonają konwencje SLD i Wiosny 14 grudnia.</b>
      </p>
      <p>CZYTAJ RÓWNIEŻ: <a href="https://wpolityce.pl/polityka/473999-sztandar-wyprowadzic-sld-wchlania-wiosne-biedronia">Sztandar wyprowadzić! SLD wchłania Wiosnę Biedronia. Gawkowski: „Uważam, że w Polsce trzeba budować nową jakość polityczną”</a></p>
      <p>Pod koniec października zarząd krajowy SLD podjął decyzję w sprawie konsolidacji lewicy i udziale Sojuszu w tej konsolidacji. Na początku listopada Rada Krajowa SLD w głosowaniu jednomyślnym zgodziła się na konsolidację lewicy oraz na połączenie partii lewicowych.</p>
      <p>Sekretarz generalny SLD Marcin Kulasek poinformował PAP, że do konsolidacji SLD i Wiosny dojdzie na fundamencie Sojuszu, jednak nazwa partii zostanie zmieniona.</p>
      <blockquote>W tej chwili pisany jest nowy statut partii, żeby wszystko było zgodnie z literą prawa. Musimy na podstawie organizacyjno-finansowej SLD zbudować nową formułę składającą się z dwóch partii, bo inaczej mogłoby się to źle skończyć, w związku z uzyskaną subwencją wyborczą</blockquote>
      <p>— mówił Kulasek.</p>
      <p>Jak dodał, 14 grudnia odbędzie się konwencja krajowa SLD, która zmieni statut partii. Następnie zmiany muszą zostać zarejestrowane przez Sąd Okręgowy w Warszawie. Kolejnym krokiem do konsolidacji lewicy będzie kongres założycielski, do którego - zapowiada Kulasek - może dojść wczesną wiosną.</p>
      <blockquote>Chcemy stworzyć nową formułę partii lewicowej, która nie będzie walczyła o próg 5-procentowy, czy 8-procentowy, tylko o realne wzięcie odpowiedzialności za losy naszego kraju, za rządzenie krajem, za naprawę tego, co zepsuło PiS, a w najgorszym wypadku - za współrządzenie</blockquote>
      <p>— mówił sekretarz SLD.</p>
      <p>Jak dodał, połączenie SLD i Wiosny to również spełnienie obietnicy złożonej wyborcom podczas kampanii wyborczej.</p>
      <p>Chęć budowy szerokiego porozumienia wyraziła już Rada Krajowa i Zarząd Krajowy Wiosny, które zebrały się zaraz po wyborach parlamentarnych.</p>
      <p>Także sekretarz generalny Wiosny Krzysztof Gawkowski powiedział PAP, że między władzami Wiosny i SLD trwają wciąż rozmowy nt. połączenia obu ugrupowań, zaś ostateczną decyzję będą podejmowały ciała statutowe obu partii.</p>
      <p>Gawkowski poinformował, że konwencja Wiosny odbędzie się 14 grudnia.</p>
      <blockquote>Wtedy coś będzie wiadomo</blockquote>
      <p>— mówił. Do powstania jednej partii - jak dodał - może dojść w lutym bądź marcu.</p>
      <p>W konsolidacji lewicy nie będzie brała udziału Lewica Razem. Jednak - jak podkreślił Gawkowski - ugrupowania lewicowe zamierzą wystawić wspólnego kandydata w wyborach prezydenta, będą też współpracować we wspólnym klubie w parlamencie.</p>
      <p>gah/PAP</p>
    </article>
  </body>
</html>