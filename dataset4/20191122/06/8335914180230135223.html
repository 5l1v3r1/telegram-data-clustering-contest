<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/ekaterina-zaharieva-za-srybskiia-skandal-nelepo-i-neviarno-6102400"/>
    <meta property="og:site_name" content="Vesti"/>
    <meta property="article:published_time" content="2019-11-22T06:50:00+00:00"/>
    <meta property="og:title" content="Екатерина Захариева за сръбския скандал: Нелепо и невярно"/>
    <meta property="og:description" content="&quot;Вероятно ще извикаме сръбския посланик във връзка с обвиненията на Милован Дрецун&quot;, посочи вицепремиерът и министър на външните работи"/>
  </head>
  <body>
    <article>
      <h1>Екатерина Захариева за сръбския скандал: Нелепо и невярно</h1>
      <h2>"Вероятно ще извикаме сръбския посланик във връзка с обвиненията на Милован Дрецун", посочи вицепремиерът и министър на външните работи</h2>
      <address>
        <time datetime="2019-11-22T06:50:00+00:00">22 Nov 2019, 06:50</time>
      </address>
      <aside>
        <a href="https://vbox7.com/emb/external.php?vid=20ffd0271b&amp;autoplay=1">Видео</a>
      </aside>
      <p>Това е поредното нелепо и невярно обвинение от сръбския депутат към България. Аз не виждам български разузнавач да вербува сръбски висши офицери, а друга държава. Нека не прехвърлят от болната на здравата глава.</p>
      <p>Това коментира вицепремиерът и министър на външните работи Екатерина Захариева в ефира на <a href="https://nova.bg/news/view/2019/11/22/269398/%D0%B7%D0%B0%D1%85%D0%B0%D1%80%D0%B8%D0%B5%D0%B2%D0%B0-%D0%BE%D0%B1%D0%B2%D0%B8%D0%BD%D0%B5%D0%BD%D0%B8%D1%8F%D1%82%D0%B0-%D0%B2-%D1%88%D0%BF%D0%B8%D0%BE%D0%BD%D0%B0%D0%B6-%D1%81%D0%B0-%D0%BD%D0%B5%D0%BB%D0%B5%D0%BF%D0%B8-%D0%B8-%D0%BD%D0%B5%D0%BE%D1%82%D0%B3%D0%BE%D0%B2%D0%B0%D1%80%D1%8F%D1%89%D0%B8-%D0%BD%D0%B0-%D0%B8%D1%81%D1%82%D0%B8%D0%BD%D0%B0%D1%82%D0%B0/">"Здравей, България" по NOVA.</a></p>
      <p>Поводът е отправеното обвинение от председателя на парламентарната комисия за Косово Милован Дрецун, който е казал, че страната ни има мощно разузнавателно присъствие в Сърбия и участва в шпионски център в Скопие, заедно с Хърватия.</p>
      <p>
        <a href="https://www.vesti.bg/bulgaria/strashen-skandal-i-srybski-deputat-napadna-bylgariia-6102379">Страшен скандал и сръбски депутат нападна България</a>
      </p>
      <p>"Вчера излязохме с изявление, че няма нищо вярно в тези твърдения. България винаги е подкрепяла и подпомагала Сърбия. Учудени сме от тези твърдения  и категорично ги отричаме", посочи Захариева. </p>
      <p>"В никакъв случай тези нелепи обвинения не отговарят на добрия дух и приятелство, което има между двете държави", каза още тя.</p>
      <p>По думите й обвиненията по никакъв начин не подпомагат за двустранните отношения между двете държави.</p>
      <p>"Надявам се това да е мнение на конкретния депутат, а не на висшето ръководство и на президента Вучич. Надявам се това да не е официална сръбска позиция. До момента не съм чулата да е такава", каза още тя.</p>
      <p><b>"Най-вероятно ще извикаме сръбския посланик на ниво директор,</b> за да призовем сръбски депутати да св въздържат от нелепи обвинения към България", допълни министърът.</p>
      <p>"Развиваме важни проекти със Сърбия: интерконектора се строи, де факто ще получават газ от България чрез така наречения "Балкански поток“. Изключително приятелски отношения има. Понеже Милован Дрецун е депутат - точно поради тази причина смятам, че трябва да се реагира изключително остро. Ние нямаме никакви притеснения, че да реагираме комплексирано", допълни тя.</p>
      <p>
        <a href="https://www.vesti.bg/sviat/balkani/bunt-v-skopie.-bitiiat-zaev-do-borisov-dobre-sym-brat-6068482">Бунт в Скопие. Битият Заев до Борисов: Добре съм, брат</a>
      </p>
      <p><b>На въпрос защо Русия не отговори реципрочно,</b> когато България обяви представител на посолството на Русия у нас за персона нон грата, днес Захариева съобщи, че доказателствата, които нашите служби са събрали за "абсолютно недопустима дейност на територията на нашата държава за вербуване на висш държавен служител", в никакъв случай не отговарят на добрите отношения и това е недопустимо поведение.</p>
      <p>"Така че очевидно като са направили оценка на ситуацията, са решили да не реагират реципрочно. Или поне до момента нямаме данни за наченки на такава реакция", допълни външният министър.</p>
      <p>"Реципрочна реакция се очакваше в рамките на седмица - две", каза още Захариева.</p>
      <p><b>По отношение на медала, с който руският президент Владимир Путин удостои Николай Малинов,</b> Захариева съобщи, че разследването за шпионаж е конкретно към човек, а не към организацията му. "И нашият призив е това в никакъв случай да не се свързва с двустранните отношения – ние сме суверенна и независима държава, и във всеки един момент българските граждани, а и аз като министър – очаквам от нашите институции, когато има данни за извършване на престъпление срещу суверенитета на България, то да се разследва, независимо срещу кого е", допълни министърът.</p>
      <p>Руският президент може да реши да връчи орден на когото иска, но точно в момента на разследването срещу Малинов не беше особено приятно, уточни Захариева.</p>
      <p>"Не знам дали е знак, но със сигурност една процедура по връчване на орден продължава доста дълго време, едва ли това решение е взето за една или две седмици или месец, но съвпадна с това разследване".</p>
      <p>
        <a href="https://www.vesti.bg/sviat/tezhko-porazhenie-za-rusiia-na-balkanite-6091832">Тежко поражение за Русия на Балканите</a>
      </p>
      <p>
        <b>Междувременно президентът на Сърбия поиска обяснения от Русия за разкрития техен шпионин.</b>
      </p>
      <p>Александър Вучич питал руския посланик защо техен полковник дава пари на сръбски офицери. Скандалът избухна заради видео запис, който се разпространява в интернет от известно време. Властите в Сърбия в крайна сметка обявиха, че на кадрите е руски полковник, който дава пари на бивш сръбски офицер. Беше свикан Съветът за национална сигурност, след което Вучич каза, че полковникът от записа поне 10 пъти се срещал с трима сръбски офицери.</p>
      <p>Според президента неговия колега Владимр Путин не знаел за операцията. От Москва определиха видеозаписите като "провокация, подготвена да изглежда по определен начин".</p>
      <p>"Сърбия никога не е правила нещо, което да застраши приятелството с Русия. Днес попитах руския посланик, този сериозен и отговорен представител на Руската федерация, Александър Боцан-Харченко, защо. Само този въпрос му зададох. Не виждам никаква логика във всичко това", заяви президентът на Сърбия Александър Вучич.</p>
      <aside>
        <a href="https://www.vbox7.com/emb/external.php?vid=195cdd54d6">Видео</a>
      </aside>
      <p>
        <b>Екатерина Захариева заяви още, че подкрепя изказването на премиера Бойко Борисов, че ако Македония иска да стане член на НАТО и ЕС,</b>
      </p>
      <p>трябва да забрави антибългарската реторика.</p>
      <p>"Те искат да са част от едно семейство – ЕС, но трябва да оправят отношенията си със съседите. От години има антибългарска реторика. Имаше позитивно развитие през последните две години. Няма как да искаш да седнеш на една кръгла маса и да имаш открити двустранни въпроси със съседите си. Няма как ЕС да допусне да има нерешени въпроси преди членство на една държава".</p>
      <p>
        <i>ВМРО-ДПМНЕ подкрепя всичко, което е добро и за Македония, и за България, заяви лидерът на опозиционната партия Християн Мицковски. От управляващата СДСМ обаче обвиниха Мицковски, че е лицемер, защото пред чуждестранните политици подкрепя Договора с България, а в страната го отхвърля. Това са двете интерпретации на видео, публикувано от българския премиер Бойко Борисов в социалните медии след среща с Мицковски в Загреб. СДСМ обвини Мицковски в лъжлив патриотизъм и нечестно отношение към гражданите и държавата. Борисов се интересуваше и от позициите на ВМРО-ДПМНЕ относно европейската и евроатлантическата интеграция. Мицковски го увери, че тук няма дилема, особено като се имат предвид брачните и образователните връзки на част от ръководството. Лидерите на ВМРО-ДПМНЕ и ГЕРБ Микоски и Борисов се срещнаха в кулоарите на срещата на върха на Европейската народна партия в Загреб, припомня Агенция "Фокус". </i>
      </p>
      <p>
        <u>
          <i>Още по тази тема вижте и във видеото:</i>
        </u>
      </p>
      <aside>
        <a href="https://www.vbox7.com/emb/external.php?vid=a3fc89af26">Видео</a>
      </aside>
      <p><b>В заключение Захариева допълни, че на предстоящата среща между българския премиер Бойко Борисов и американския президент Доналд Тръмп </b>България ще търси подкрепа за започване на преговори за членство в Организацията за икономическо сътрудничество /ОИСР/, и ще търси варианти за премахване на бариерите пред визите на българи за САЩ.</p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от <a href="https://play.google.com/store/apps/details?id=bg.vesti">Google Play </a>и <a href="https://itunes.apple.com/mk/app/vesti-bg/id495932400">AppStore</a>.</i>
      </p>
      <p><i>За още актуални новини от Vesti.bg последвайте страницата ни в <a href="https://www.instagram.com/vesti.bg_/">Instagram</a>.</i>   </p>
      <related>
        <h4>По темата</h4>
        <a href="https://www.vesti.bg/sviat/balkani/srybski-agent-zamesen-v-kyrvaviia-chetvyrtyk-v-skopie-6069603"/>
        <a href="https://www.vesti.bg/sviat/balkani/krik-specagent-i-lideryt-na-syrbite-dyrpali-koncite-v-makedoniia-6069668"/>
        <a href="https://www.vesti.bg/sviat/balkani/v-syrbiia-zaev-ni-zabi-nozh-zaradi-albancite-6072943"/>
      </related>
    </article>
  </body>
</html>