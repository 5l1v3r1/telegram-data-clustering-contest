<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/politica/manovra-pignoramento-1.4899691"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-22T06:05:43+00:00"/>
    <meta property="og:title" content="Manovra, norma salva-casa contro i pignoramenti facili"/>
    <meta property="og:description" content="Multe e atti del Fisco potranno arrivare via web. Entro il 2022 tutti i cittadini avranno un’identità digitale"/>
  </head>
  <body>
    <article>
      <h1>Manovra, norma salva-casa contro i pignoramenti facili</h1>
      <h2>Multe e atti del Fisco potranno arrivare via web. Entro il 2022 tutti i cittadini avranno un’identità digitale</h2>
      <address><time datetime="2019-11-22T06:05:43+00:00">22 Nov 2019, 06:05</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4899689.1574402744!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>La ministra Paola Pisano, 42 anni</figcaption>
      </figure>
      <p>Roma, 22 novembre 2019 - Nessuno vuole <b>mettere le mani nei conti correnti </b>degli italiani. Mentre procedono a rilento i lavori di Camera e Senato sulla <b>manovra,</b> non si placano le polemiche attorno alla riforma della riscossione per gli enti locali. Sui <b>pignoramenti, questa volta degli immobili</b>, potrebbero intanto arrivare novità col <b>decreto fiscale</b>: il Pd, a prima firma Mancini, ha proposto una<b> norma ‘salva-casa’</b> per aiutare chi ha perso la prima abitazione per colpa della crisi.</p>
      <p>Il meccanismo una tantum prevede l’obbligo per le banche di concedere <b>rinegoziazioni dei mutui </b>- con precisi paletti – a chi ha la <b>casa all’asta</b> e il governo sta lavorando per venire incontro alla richiesta. Sul fiscale, per ora, si è registrato un primo voto sulle multe per chi presenta F24 per compensazioni che risultano indebite, che scendono dai 1.000 euro a massimo 250 euro. Il resto arriverà da lunedì in poi, dopo che la maggioranza avrà trovato una sintesi su diversi capitoli, dalla revisione della stretta sugli appalti a quella sul carcere.</p>
      <p>In sospeso,<b> </b>oltre al calo dell’<b>Iva sugli assorbenti </b>femminili e al ritocco delle regole sui Pir, anche diverse richieste di riaprire la <b>rottamazione</b>, che i dem vorrebbero ampliare agli avvisi bonari. Arriverà invece con il <b>decreto sisma</b> la proroga della sospensione dell’<b>Imu per le aree terremotate </b>del 2012: la maggioranza, compatta, respinge come «fake news» gli attacchi di Salvini.</p>
      <p>Lo Stato, intanto, potrebbe semplificare le comunicazioni con i cittadini: multe e atti dell’agenzia delle Entrate presto arriveranno via web nel «<b>domicilio digitale</b>», contenuto in un pacchetto di emendamenti alla manovra per spingere la digitalizzazione della P.a studiato dal ministro <b>Paola Pisano</b>, che punta anche a dotare tutti i cittadini di una «identità digitale» entro il 2022, superando l’attuale sistema dello Spid.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/cronaca/pignoramenti-comune-1.4899560"/>
        <a href="https://www.quotidiano.net/politica/pignoramento-conto-corrente-1.4897977"/>
        <a href="https://www.quotidiano.net/politica/video/pignoramento-conti-correnti-conte-sono-false-notizie-1.4899046"/>
        <a href="https://www.quotidiano.net/economia/foto/pignoramento-imu-tari-1.4897985"/>
      </related>
    </article>
  </body>
</html>