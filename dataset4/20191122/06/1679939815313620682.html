<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/ambasadorul-daniel-ionita-republica-moldova-ramane-a-fi-o-prioritate-strategica-pentru-romania_3059798.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-22T06:32:39+00:00"/>
    <meta property="og:title" content="Ambasadorul Daniel Ioniţă: Republica Moldova rămâne a fi o prioritate strategică pentru România"/>
    <meta property="og:description" content="Republica Moldova rămâne a fi o prioritate strategică pentru România, iar parcursul european al țării va fi susținut în continuare de autoritățile române. Aceste mesaje au fost enunțate premierului Ion Chicu de către ambasadorul României la Chișinău, Dani"/>
  </head>
  <body>
    <article>
      <h1>Ambasadorul Daniel Ioniţă: Republica Moldova rămâne a fi o prioritate strategică pentru România</h1>
      <address><time datetime="2019-11-22T06:32:39+00:00">22 Nov 2019, 06:32</time> by <a rel="author">PUBLIKA.MD</a></address>
      <p><b>Republica Moldova rămâne a fi o prioritate strategică pentru România, iar parcursul european al țării va fi susținut în continuare de autoritățile române.</b> Aceste mesaje au fost enunțate premierului Ion Chicu de către ambasadorul României la Chișinău, Daniel Ioniță, în cadrul întrevederii de joi, 21 noiembrie.</p>
      <p>Ioniţă a afirmat că în contextul actual, sprijinul României, inclusiv financiar, va continua să urmărească cu prioritate interesele cetățenilor din Republica Moldova, realizarea proiectelor bilaterale strategice și va fi strict condiționat de continuarea reformelor esențiale pentru dezvoltarea democratică a Republicii Moldova și avansarea parcursului său european.</p>
      <blockquote>„România nu va rămâne indiferentă de soarta Republicii Moldova, pentru că avem un spațiu comun de limbă, cultură și tradiții care, cu siguranță, constituie un  fundament solid al relațiilor noastre bilaterale”, a precizat diplomatul român. </blockquote>
      <p>De asemenea, Daniel Ioniţă a mulțumit pentru susținerea acordată de autoritățile Republicii Moldova în contextul organizării alegerilor prezidențiale din România, care la primul tur s-au desfășurat fără impedimente.</p>
      <p>Oficialii au făcut un schimb de opinii şi privind proiectele implementate în ultimii ani cu suportul părții române în special în domeniile educației, culturii și sănătății publice, inclusiv renovarea și dotarea grădinițelor și donarea a 196 de microbuze școlare. Totodată, părțile au subliniat importanța realizării la timp a proiectelor energetice, menționând în special construcția gazoductului Iași – Ungheni – Chișinău.</p>
    </article>
  </body>
</html>