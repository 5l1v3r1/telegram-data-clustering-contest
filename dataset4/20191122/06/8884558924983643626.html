<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/vsem-enako-sest-evrov-in-pol"/>
    <meta property="og:site_name" content="Primorske novice"/>
    <meta property="article:published_time" content="2019-11-22T06:05:00+00:00"/>
    <meta property="og:title" content="Vsem enako, šest evrov in pol"/>
    <meta property="og:description" content="Če bo konec leta 2020 prišlo do izredne uskladitve pokojnin, se bodo te povišale vsem upokojencem enako, za 6,5 evra. Državni zbor je takšno rešitev, ki jo je v koaliciji odločno zagovarjala SAB, včeraj podprl za las. Opozorila poslanskih skupin Desusa in SMC, da bo to porušilo razmerja med pokojninami, niso bila uslišana."/>
  </head>
  <body>
    <article>
      <h1>Vsem enako, šest evrov in pol</h1>
      <address><time datetime="2019-11-22T06:05:00+00:00">22 Nov 2019, 06:05</time> by <a rel="author">Jana Krebelj</a></address>
      <p>
        <b>Če bo konec leta 2020 prišlo do izredne uskladitve pokojnin, se bodo te povišale vsem upokojencem enako, za 6,5 evra. Državni zbor je takšno rešitev, ki jo je v koaliciji odločno zagovarjala SAB, včeraj podprl za las. Opozorila poslanskih skupin Desusa in SMC, da bo to porušilo razmerja med pokojninami, niso bila uslišana.</b>
      </p>
      <figure>
        <img src="https://static.primorske.si/foto/highres/politika/720782_269-upokojenci.jpg"/>
        <figcaption>Z odločitvijo, da ob izrednem usklajevanju pokojnin vsem upokojencem namenijo enak znesek, so se poslanci oddaljili od do sedaj veljavnega modela usklajevanja. Foto: STA</figcaption>
      </figure>
      <p><b>LJUBLJANA</b> &gt; Do izredne uskladitve pokojnin bo prišlo, če bo gospodarska rast prihodnje leto vsaj 2,5 odstotna. V tem primeru se bodo pokojnine vsem upokojencem zvišale za 6,5 evra. Če bo gospodarska rast več kot 3,5 odstotna, bodo vsi upokojenci dobili 9,75 evra, če bo več kot 4,5 odstotna pa 13 evrov.</p>
      <h3>Širša interpretacija</h3>
      <p>Izredno uskladitev v enakih zneskih je predlagala stranka SAB. Njihova poslanka <b>Maša Kociper</b> je pred včerajšnji glasovanjem izpostavila, da je pri izredni uskladitvi, ki je “neka dobrota države”, interpretacija o načinu uskladitve lahko širša. “Tukaj lahko zakonodajalec reče, toliko denarja je in razdelili ga bomo v enakih zneskih, ker gre za uskladitev z življenjskimi stroški, ki so za mleko, kruh, elektriko, za vse enaki.”</p>
      <blockquote><b>6,5<br/></b>evra bodo dobili upokojenci, če bo gospodarska rast konec leta 2020 vsaj 2,5 odstotna</blockquote>
      <p>Za izredno uskladitev vsem v enakih zneskih so se poleg SAB opredelili še v LMŠ, SD, Levici, NSi in SNS. <b>Matej Tonin</b> (NSi) je opozoril, da sistem že zdaj ni pravičen, saj je višina odmernega odstotka odvisna le od tega, kdaj se je kdo upokojil. “In zato ne vidim nobene drame, če bomo izredno uskladitev oziroma povišanje pokojnin naredili na način, da vsi upokojenci dobijo enako.” Sedanji sistem usklajevanja bolj nagrajuje ljudi z višjimi pokojninami, je izpostavil <b>Luka Mesec</b> (Levica). Prepričan je, da uskladitev v enakem znesku za vse, ne bo ustvarila uravnilovke, ampak le zmanjšala razlike med upokojenci.</p>
      <h3>Bo sledila ustavna presoja?</h3>
      <p>Pri opozorilih, da bi usklajevanje v enakem znesku podrlo razmerja med pokojninami in da je treba zaradi tega ohraniti sistem usklajevanja v odstotkih, vztrajajo v stranki Desus in SMC. V proceduro so vložili amandma, s katerim so želeli izničiti enak znesek za vse. Poleg poslancev SMC in Desus so za amandma glasovali še v SDS, vendar niso zbrali dovolj glasov.</p>
      <p>V Desus in SMC so prepričani, da uskladitev v enakih zneskih vodi v razgradnjo pokojninskega sistema, ki temelji na vplačanih prispevkih in pokojninski dobi. “Če bomo tudi v prihodnje tako lahkomiselno izredno povečevali pokojnine, bodo tisti, ki so se potrudili in bili nekoliko dlje v pokojninski dobi in nekoliko dalj časa prispevali, na enakem ali pa na slabšem kot tisti, ki so delali manj,” je opozoril <b>Igor Zorčič </b>(SMC). V obeh koalicijskih strankah so tudi posvarili, da v pokojninskem zakonu ni podlage za uskladitev v enakih zneskih, saj zakon govori le o uskladitvi v odstotkih. Zaradi tega bi po njihovem lahko prišlo do ustavne presoje včeraj sprejete odločitve.</p>
    </article>
  </body>
</html>