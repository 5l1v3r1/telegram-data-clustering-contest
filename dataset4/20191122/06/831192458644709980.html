<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/allileggyoi-katelavan-to-stoyntio-tis-neas-tileorasis-kritis-kaloyntai-osoi-apelaynoyn-prosfyges-na-egkataleipsoyn-ti-chora-kai-na-vinteo/"/>
    <meta property="og:site_name" content="europost.gr"/>
    <meta property="article:published_time" content="2019-11-22T06:00:08+00:00"/>
    <meta property="og:title" content="Αλληλέγγυοι με τις καταλήψεις κατέλαβαν το στούντιο της «Νέας Τηλεόρασης Κρήτης»: «Καλούνται όσοι απελαύνουν πρόσφυγες να εγκαταλείψουν τη χώρα και να…» (ΒΙΝΤΕΟ)"/>
    <meta property="og:description" content="Αλληλέγγυοι στις καταλήψεις κτιρίων κατέλαβαν χθες το βράδυ (Πέμπτης 21/11/2019) το στούντιο της «Νέας Τηλεόρασης Κρήτης» κατά τη διάρκεια του κεντρικού δελτίου ειδήσεων του σταθμού. Κατά τη διάρκεια της κατάληψης, μεταδόθηκε βίντεο-απάντηση στο τελεσίγραφο του Μιχάλη"/>
  </head>
  <body>
    <article>
      <h1>Αλληλέγγυοι με τις καταλήψεις κατέλαβαν το στούντιο της «Νέας Τηλεόρασης Κρήτης»: «Καλούνται όσοι απελαύνουν πρόσφυγες να εγκαταλείψουν τη χώρα και να…» (ΒΙΝΤΕΟ)</h1>
      <address>
        <time datetime="2019-11-22T06:00:08+00:00">22 Nov 2019, 06:00</time>
      </address>
      <p>Αλληλέγγυοι στις καταλήψεις κτιρίων κατέλαβαν χθες το βράδυ (Πέμπτης 21/11/2019) το στούντιο της «Νέας Τηλεόρασης Κρήτης» κατά τη διάρκεια του κεντρικού δελτίου ειδήσεων του σταθμού.</p>
      <p>Κατά τη διάρκεια της κατάληψης, μεταδόθηκε βίντεο-απάντηση στο τελεσίγραφο του Μιχάλη Χρυσοχοΐδη να εκκενωθούν τα κτίρια που τελούν υπό κατάληψη εντός 15 ημερών.</p>
      <p>Το μήνυμα που μεταδόθηκε καλούσε να «παραιτηθούν άμεσα από κάθε πολιτική ιδιότητα όσοι παρανόμως παραβιάζουν τις διεθνείς συνθήκες προστασίας των προσφύγων δολοφονώντας τους, φυλακίζοντας και απαγάγοντας ακόμα και παιδιά για να τα κλείσουν σε απάνθρωπα κλειστά κέντρα κράτησης» και κατέληγε με την προειδοποίηση «ραντεβού στους δρόμους».</p>
      <figure>
        <iframe src="https://www.youtube.com/embed/uxEw7xobaW8" width="696" height="522" data-service="Youtube" scrolling="no"/>
      </figure>
      <p>Ολόκληρο το κείμενο των αλληλέγγυων έχει ως εξής:</p>
      <p>«Καλούνται όσοι εκμεταλλεύονται εργασία να αυξήσουν τους μισθούς κατά 200%, μειώνοντας αναλόγως τα ωράρια ή να προχωρήσουν στη συλλογική ιδιοκτησία των μέσων παραγωγής που κατέχουν κλέβοντας τον ανθρώπινο μόχθο.</p>
      <p>Καλούνται επίσης να παραιτηθούν άμεσα από κάθε πολιτική ιδιότητα όσοι παρανόμως παραβιάζουν τις διεθνείς συνθήκες προστασίας των προσφύγων δολοφονώντας τους, φυλακίζοντας και απαγάγοντας ακόμα και παιδιά για να τα κλείσουν σε απάνθρωπα κλειστά κέντρα κράτησης χωρίς πρόσβαση στην υγεία και την παιδεία.</p>
      <p>Καλούνται όσοι απελαύνουν πρόσφυγες να εγκαταλείψουν τη χώρα και να παραδώσουν τις αρμοδιότητες για την προστασία των προσφυγικών ζωών στα διεθνή κινήματα αλληλεγγύης.</p>
      <p>Η προθεσμία για την υλοποίηση των εντολών είναι 15 ημέρες από την δημοσίευση της παρούσης στον τύπο. Αλλιώς δεν θα τα πάμε καλά… γλυκά το λέμε.</p>
      <p>Ραντεβού στους δρόμους.</p>
      <p>Συνέλευση Αλληλεγγύης σε Καταλήψεις και Πρόσφυγες</p>
      <p>ΤΟΠΟΣ: ΚΑΤΑΛΗΨΗ ROSA NERA, ΛΟΦΟΣ ΚΑΣΤΕΛΛΙ, ΧΑΝΙΑ».</p>
    </article>
  </body>
</html>