<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/termik-santrallere-havayi-kirletme-izni/927428"/>
    <meta property="og:site_name" content="medya faresi"/>
    <meta property="article:published_time" content="2019-11-22T06:03:00+00:00"/>
    <meta property="og:title" content="Termik santrallere havayı kirletme izni!"/>
    <meta property="og:description" content="Türkiye'nin çeşitli illerine dağılmış durumdaki yaklaşık 15 termik santralin baca filtrelerinin takılmasını 2,5 yıl daha erteleyen kanun teklifi AKP ve MHP'lilerin oylarıyla kabul edildi."/>
  </head>
  <body>
    <article>
      <h1>Termik santrallere havayı kirletme izni!</h1>
      <h2>Türkiye'nin çeşitli illerine dağılmış durumdaki yaklaşık 15 termik santralin baca filtrelerinin takılmasını 2,5 yıl daha erteleyen kanun teklifi AKP ve MHP'lilerin oylarıyla kabul edildi.</h2>
      <address>
        <time datetime="2019-11-22T06:03:00+00:00">22 Nov 2019, 06:03</time>
      </address>
      <p>Karar sonrası CHP'li Ali Fazıl Kasap, "15 termik santral baca filtresi takmadan 2,5 yıl daha halkımızı zehirlemeye devam edecek. Yazıklar olsun" tepkisini gösterdi.</p>
      <p>Doğasıyla övündüğümüz ülkemizin birçok köşesine elektrik üretimi için yapılan termik santrallerin yaklaşık 15 tanesinde baca filtresinin değiştirilmediği ya da takılmadığı ortaya çıkmıştı.</p>
      <p>Termik santrallerin yakınında yaşayan vatandaşların gündeme getirdiği olay sonrasında TBMM’ye getirilen bir kanun teklifi tartışmaları daha da alevlendirmişti. Teklife göre, Türkiye’nin birçok bölgesine yayılmış durumdaki 15’e yakın termik santralin bacalarında kullanılması gereken filtrelerin takılmasının 2,5 yıl daha ertelenmesi ön görülüyordu.</p>
      <h3>TEKLİF KABUL EDİLDİ</h3>
      <p>TBMM’de görüşülen kanun teklifinin AKP ve MHP’li milletvekillerinin oylarıyla kabul edildiğini CHPKütahya Milletvekili ve TBMM Sağlık, Aile, Çalışma ve Sosyal İşler Komisyonu Üyesi Dr. Ali Fazıl Kasap duyurdu.</p>
      <p>Kasap duyurusunda, “Meclis Genel Kurulunda görüşülen Torba Kanunun 50 maddesi tüm itirazlarımıza rağmen AKP ve MHP'nin oylarıyla kabul edildi. Böylece Türkiye'de bulunan 15 termik santral baca filtresi takmadan 2,5 yıl daha halkımızı zehirlemeye devam edecek. Yazıklar olsun!” dedi.</p>
      <h3>SON TARİH 31 ARALIK 2022</h3>
      <p>Elektrik Üretim A.Ş. veya bağlı ortaklık, iştirak, işletme ve işletme birimleri ile varlıklarına ve 4046 sayılı Kanun kapsamında oluşturulacak kamu üretim şirketlerine ve kamu üretim şirketlerine ait üretim tesislerine, özelleştirilmiş olanlara veya özelleştirileceklere çevre mevzuatına uyumuna yönelik yatırımların gerçekleştirilmesi ve çevre mevzuatı açısından gerekli izinlerin tamamlanması amacıyla 31.12.2022 tarihine kadar süre tanınacak.</p>
      <h3>FİLTRESİ OLMAYAN SANTRALLERDEN BAZILARI;</h3>
      <p>Termik santraller Kapasite (MW) Sahibi<br/>Afşin-Elbistan A 1.355 Çelikler Holding<br/>Seyitömer 600 Çelikler Holding<br/>Tunçbilek 365 Çelikler Holding<br/>Orhaneli 210 Çelikler Holding<br/>Afşin-Elbistan B 1.440 EÜAŞ (Kamu)<br/>18 Mart Çan 320 EÜAŞ (Kamu)<br/>Çayırhan 620 Ciner Enerji<br/>Kangal 457 Konya Şeker<br/>Soma 990 Konya Şeker<br/>Kemerköy 630 Limak-İçtaş<br/>Yeniköy 420 Limak-İçtaş<br/>Çatalağzı 300 Bereket Enerji<br/>Yatağan 630 Bereket Enerji</p>
    </article>
  </body>
</html>