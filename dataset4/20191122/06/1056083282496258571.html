<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100064/%D8%AA%D9%88%D8%A7%D9%81%D9%82-%D8%A8%D8%A7-%D8%B3%D9%87-%D8%B5%D9%86%D8%AF%D9%88%D9%82-%D8%A8%DB%8C%D9%85%D9%87-%D8%A7%DB%8C-%D8%A8%D8%B1%D8%A7%DB%8C-%D8%A8%DB%8C%D9%85%D9%87-%D8%B4%D8%A7%D8%BA%D9%84%D8%A7%D9%86-%D8%B1%D9%88%D8%B3%D8%AA%D8%A7%DB%8C%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-22T06:11:57+00:00"/>
    <meta property="og:title" content="توافق با سه صندوق بیمه‌ای برای بیمه شاغلان روستایی"/>
    <meta property="og:description" content="معاون توسعه کارآفرینی و اشتغال وزیر کار از بیمه ۳۵ درصد شاغلان طرح اشتغال روستایی در سال گذشته خبر داد و گفت: بر اساس هدف‌گذاری صورت گرفته امسال ۱۰۰ هزار نفر از روستاییان را در طرح اشتغال روستایی بیمه خواهیم کرد."/>
  </head>
  <body>
    <article>
      <h6 class="kicker">معاون اشتغال وزیر کار اعلام کرد</h6>
      <h1>توافق با سه صندوق بیمه‌ای برای بیمه شاغلان روستایی</h1>
      <address><time datetime="2019-11-22T06:11:57+00:00">22 Nov 2019, 06:11</time> by <a rel="author">ندا خسرو شاهی</a></address>
      <p>معاون توسعه کارآفرینی و اشتغال وزیر کار از بیمه ۳۵ درصد شاغلان طرح اشتغال روستایی در سال گذشته خبر داد و گفت: بر اساس هدف‌گذاری صورت گرفته امسال ۱۰۰ هزار نفر از روستاییان را در طرح اشتغال روستایی بیمه خواهیم کرد.</p>
      <p>عیسی منصوری در گفت‌وگو با ایسنا، از اقدام وزارت کار برای بیمه شاغلان طرح اشتغال روستایی خبر داد و گفت: درصددیم تا بخشی از اشتغال که از طریق برنامه اشتغال روستایی به وجود می‌آید به اشتغال رسمی تبدیل کنیم.</p>
      <p>
        <b>توافق با سه صندوق بیمه‌ای برای بیمه شاغلان روستایی</b>
      </p>
      <p>وی ادامه داد: با توجه به آنکه بر اساس تمام‌شماری که در این زمینه کردیم، عدد قابل توجهی از افراد شاغل در این طرح بیمه نشده بودند، لذا با سازمان تامین اجتماعی به ویژه صندوق روستاییان و عشایر، صندوق بیمه محصولات معدنی و صندوق بیمه محصولات کشاورزی به شکل شبکه‌ای توافق کردیم تا هر کسی که از تسهیلات اشتغال روستایی استفاده کرد نیروهای کارش الزاما در این مکانیسم بیمه شوند.</p>
      <p>معاون توسعه کارآفرینی و اشتغال وزیر کار درباره آمار بیمه‌شدگان طرح اشتغال روستایی اظهار کرد: تا قبل از اقدام ما برای بیمه، حدود ۳۵ درصد افراد در این طرح بیمه شده بودند. بر اساس تمام شماری که از طریق سامانه ناظر صورت دادیم متوجه شدیم که تعداد بیمه‌شدگان کم است لذا این سازوکار را طراحی کردیم که بعد از این همه شاغلان بالاجبار یکی از بیمه‌های مذکور را انتخاب کنند و تحت پوشش بیمه قرار بگیرند تا بتوانند از مزایای وام اشتغال روستایی برخوردار شوند.</p>
      <p>
        <b>بیمه ۱۰۰ هزار نفر در طرح اشتغال روستایی تا پایان سال</b>
      </p>
      <p>معاون توسعه کارآفرینی و اشتغال وزیر کار از بیمه ۱۰۰ هزار نفر از روستاییان در طرح اشتغال روستایی تا پایان سال خبر داد و گفت: علاوه بر بیمه شدگان سال قبل امسال ۱۰۰ هزار نفر از روستاییان را قطعا بیمه خواهیم کرد.</p>
      <p>به گفته منصوری، اشتغال ایجاد شده در طرح اشتغال روستایی در سال گذشته ۱۴۳ هزار نفر بوده که حدود ۳۰ درصد آن‌ها تحت پوشش بیمه قرار گرفتند و تا پایان امسال جمعا ۲۵۰ هزار اشتغال روستایی با احتساب سال گذشته خواهیم داشت.</p>
      <p>به گزارش ایسنا، بر اساس آمار وزارت کار، ۱۴۳ هزار شغل در سال گذشته از طریق اجرای طرح اشتغال روستایی در کشور ایجاد شد. پیش از این طی توافقی که با سازمان تامین اجتماعی و صندوق بیمه عشایر و روستاییان صورت گرفت، مقر شد <b>تا ۱۰۰ هزار نفر در بخش <a href="https://www.isna.ir/news/98052813711">اشتغال روستایی</a> </b>تحت پوشش بیمه روستایی یا تامین اجتماعی قرار گیرند.</p>
      <p>انتهای پیام</p>
    </article>
  </body>
</html>