<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/kyiv/kijivska-pelmenna-viklikala-shkval-oburennya-seksistskoyu-reklamoyu-v-instagrami-novini-kiyeva-50054965.html"/>
    <meta property="og:site_name" content="НВ"/>
    <meta property="article:published_time" content="2019-11-22T06:26:00+00:00"/>
    <meta property="og:title" content="Несвіжий рецепт популярності. Що не так із скандальною рекламою пельменної у Києві"/>
    <meta property="og:description" content="20 листопада заклад П. Пельмені, який знаходиться в Києві на Бесарабському ринку, опублікував в Instagram сексистську рекламу, яка викликала хвилю обурення серед онлайн-користувачів."/>
  </head>
  <body>
    <article>
      <h1>Несвіжий рецепт популярності. Що не так із скандальною рекламою пельменної у Києві</h1>
      <h2>20 листопада заклад П. Пельмені, який знаходиться в Києві на Бесарабському ринку, опублікував в Instagram сексистську рекламу, яка викликала хвилю обурення серед онлайн-користувачів.</h2>
      <address>
        <time datetime="2019-11-22T06:26:00+00:00">22 Nov 2019, 06:26</time>
      </address>
      <p>Однак піар-кампанія не обмежилася одним знімком.</p>
      <p>На першій фотографії зображена жінка зі сметаною на обличчі, волосся якої тримає чоловіча рука. У підписі до фотографії йдеться: «Тільки не на обличчя».</p>
      <p>З критикою подібної рекламної кампанії виступило багато активістів і активісток, проте в акаунті закладу продовжили з’являтися пости із суперечливим змістом. У тому числі, як відзначали користувачі, пост з імітацією вживання наркотиків і зображенням гендерно зумовленого насильства. Останній незабаром видалили через скарги користувачів Instagram.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/871/big_portrait/82f4bd854b6e8bcccb0ccd52e19470c8.png&amp;stamp=20191121194400&amp;q=85&amp;output=jpg&amp;bg=white"/>
        <figcaption>Фото: p.pelmeni / Instagram</figcaption>
      </figure>
      <p>«"Жарти» навколо насильства чи сексуальної об'єктивації жінок не можуть слугувати прийомами маркетингу, оскільки вони принижуть людську гідність і демонструють толерування насильства. Щоразу, коли ви чи ваші колеги збираються використати гендрені стереотипи чи «дотепи» про насильство проти жінок, подумайте, як ви можете виправдати свої дії перед тими, чиї життя опинилися під загрозою через домагання, зґвалтування, домашнє насильство тощо. І бізнесу, і медійним особам, і споживач (к)ам варто розуміти, що такі прийоми маркетингу — пряма зневага до кожної дівчини чи жінки. І коли ми пізніше дивуватимемося домаганням на вулиці, оголошенням про роботу, де шукають «прикрасу колективу», чи результатам соціологічних опитувань про «жіночі» і «чоловічі» професії, дивуватися, насправді, буде нічому. Адже кожен допис і висловлювання з елементами сексуальної об'єктивації чи «жарти» про насильство, які ми лишаємо без уваги (бо це ж несерйозно, правда?), перетворюються саме в такі наслідки", — зазначила в коментарі НВ менеджерка з комунікацій ресурсу Гендер в деталях Дарина Мізіна.</p>
      <p>Незабаром в акаунті p. pelmeni з’явився пост, що дублював посил видаленого: «Інстаграм видалив пост із домашнім насильством, але ми ще недостатньо обговорили цю тему. А тем ще багато. То що, б'є зничить любить?».</p>
      <p>«Це — товста ідея, яка з самого спочатку була розрахована на хайп навколо бренду. Нічого незвичайного або нового тут не придумано. Тому є припущення, що бренду терміново знадобилося залучити до себе увагу будь-яким способом. І це у них вийшло. Така реклама для українського сегмента Фейсбуку — це молоток, який гарантовано забиває цвяхи», — зазначає PR-стратег Сергій Дідковський.</p>
      <p>Після подібної рекламної кампанії рейтинг закладу в Google знизився до двох зірок.</p>
      <p>21 листопада p. pelmeni виклали пост з відео, в якому модель, що позувала на першому знімку зі сметаною на обличчі, говорить: «Це соціальні проблеми, про них потрібно говорити». Крім того, автори поміняли підписи під постами. Таким чином, як стверджується в дописі, заклад хотів привернути увагу до актуальних проблем: сексизму, наркозалежності та домашньому насильству, а також расизму, булінгу і кіднепінгу.</p>
      <p>«Ну нарешті. Нарешті ти звернув на нас увагу! Що ми мали ще зробити, щоб ти зрозумів — соціальна проблема вимагає голосу. Гучного, надривного, скандального. […] Як ще можна було змусити людей поширити статистику даних проблем?! Коли запахло скандалом, про нас написали багато ЗМІ, але намагаючись оцінити масштабність проблеми домашнього насилля в Україні, ми знайшли лише статистику за 2018 рік. Що, не цікаво? Ми не показали вам, а змусили побачити актуальні цифри, а тепер нехай говорять усі!», — зазначають автори скандальної реклами.</p>
      <p>Однак користувачі соцмереж не підтримали подібний посил і зажадали від творців реклами визнати свою помилку.</p>
      <p>«Можливо, автори/-ки цього „креативу“ гадають, що вчинили цікаво і незвично. Але от справа в тому, що такі методи вже не працюють. Якщо хочете „гратися“ з аудиторією, будьте готові, що вона не така вже й наївна, і вам доведеться постаратися для „тонкого“ ходу. Цього у випадку пельменної явно не сталося. Радує в цій ситуації одне — кількість людей, які виступили проти сексуальної об‘єктивації та „жартів“ про насильство. Це таки явно свідчить про підвищення свідомості аудиторії», — наголосила менеджерка з комунікацій ресурсу Гендер в деталях Дарина Мізіна.</p>
      <p>Нагадаємо, що у 2017 році в Instagram швидко набрав популярність аккаунт Perepichka_1981 про легендарний столичний стріт-фуд. В акаунті відверті рекламні фото супроводжуються провокаційними підписами, наприклад, «зірвати зубами все, що відокремлює тебе від неї», «обійми її руками, візьми в рот, м’яко охопи губами» та інші.</p>
      <p>При цьому в <i>Київській перепічці</i> відмежувалися від аккаунта. А творці Perepichka_1981 заявили, що рекламний проект є власною ініціативою і ніяк не узгоджений з <i>Київська перепічка</i>.</p>
    </article>
  </body>
</html>