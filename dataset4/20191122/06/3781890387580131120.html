<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742993"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T06:30:00+00:00"/>
    <meta property="og:title" content="ยันไม่มีก๊วนพท.ไปฝากพปชร.เลี้ยง แฉมีแต่โดนหลอกกินฟรี!"/>
    <meta property="og:description" content="“หญิงหน่อย” ยันไม่มีก๊วนเพื่อไทยไปฝากพปชร.เลี้ยง เชื่อไม่กล้าทรยศปชช. ระบุ อาจจะเกิดจากความขัดแย้งภายในของรัฐบาลจึงมีการผูกเรื่อง"/>
  </head>
  <body>
    <article>
      <h1>ยันไม่มีก๊วนพท.ไปฝากพปชร.เลี้ยง แฉมีแต่โดนหลอกกินฟรี!</h1>
      <address>
        <time datetime="2019-11-22T06:30:00+00:00">22 Nov 2019, 06:30</time>
      </address>
      <p>
        <b>“หญิงหน่อย” ยันไม่มีก๊วนเพื่อไทยไปฝากพปชร.เลี้ยง เชื่อไม่กล้าทรยศปชช. ระบุ อาจจะเกิดจากความขัดแย้งภายในของรัฐบาลจึงมีการผูกเรื่อง</b>
      </p>
      <p>เมื่อวันที่ 22 พ.ย. คุณหญิงสุดารัตน์ เกยุราพันธุ์ ประธานยุทธศาสตร์พรรคเพื่อไทย (พท.) ให้สัมภาษณ์ในรายการ เจาะลึกทั่วไทย Inside Thailand ถึงกระข่าวจะมีส.ส.บางกลุ่มในพรรคเพื่อไทยสลับขั้ว ใช้วิธีการนำพลพรรคไปฝากเลี้ยงกับพรรคพลังประชารัฐ (พปชร.) ว่า ความพยายามในการจ้องขโมยยังมีอยู่ แต่การจะไปฝากเลี้ยงเป็นไปไม่ได้อยู่แล้วและในทางกลับกันในช่วงหลายเดือนที่ผ่านมาทางรัฐบาลที่พยายามจะเพาะฟาร์มงูเห่า ก็อาจจะโดนเลี้ยงฟรีมาหลายรอบแล้ว  ทั้งนี้พรรคเพื่อไทยจะทำอะไรย่อมคำนึงถึงประชาชนที่เลือกมา คงไม่กล้าทรยศต่อประชาชน <br/><br/>ต่อข้อถามว่า การหลอกกินฟรีในทางการเมืองก็มีอยู่เป็นระยะ แต่ตอนนี้มีบางคนในพรรคเพื่อไทยเขาเลี้ยงไม่ไหว จึงอยากนำไปฝากคนอื่นเลี้ยงชั่วคราว คุณหญิงสุดรัตน์ กล่าวว่าเรื่องดังกล่าวนี้ไม่มี คงเกิดขึ้นไม่ได้ ทั้งนี้การฝากเลี้ยงในอดีตเป็นการฝากเลี้ยงในกลุ่มก๊วนเดียวกัน แบ่งก๊กแบ่งฝ่ายกันไป แต่ตอนนี้การจะข้ามฝ่ายคงตอบชาวบ้านไม่ได้ ถ้าจะมีคงเป็นในลักษณะของงูเห่าไปเลย และคนที่จะเป็นเจ้าของก็คงลำบากด้วย เพราะตอบชาวบ้านไม่ได้ อย่างไรก็ตามเรามาจากประชาชนจะไปเล่นละครหลอกแบบไม่จริงใจไม่ได้<br/><br/>เมื่อถามว่า สมมติว่ามีข้อเสนอจะเอาพรรคประชาธิปัตย์ พรรคภูมิใจไทยออก แล้วนำเพื่อไทยเข้าไปร่วมด้วย ภายใต้เงื่อนไขการแก้ไขรัฐธรรมนูญ ภายใต้คำขวัญว่าเป็นรัฐบาลเพื่อชาติหรือรัฐบาลฟื้นชาติ มีโอกาสเกิดขึ้นได้หรือไม่ คุณหญิงสุดารัตน์ กล่าวว่า คงยาก เพราะยังไม่เกิด แต่ความเห็นส่วนตัวตนไม่ได้มองว่าการที่จะเปลี่ยนแบบนี้เพื่อให้รัฐบาลอยู่ต่อ โดยไม่ได้มีการทำงาน สิ่งที่เป็นปัญหาไม่ได้ถูกแก้ โดยเฉพาะในเรื่องปัญหาโครงสร้างของประเทศที่เกี่ยวกับรัฐธรรมนูญ การเป็นรัฐบาลแทบจะไม่มีประโยชน์อะไร และเรื่องนี้เป็นเพียงการสมมุติขึ้นมายังไม่ได้เกิดขึ้น ตนเห็นว่าไม่ได้เกิดผลดีอะไร รวมถึงเกิดการเปลี่ยนแปลงที่จะส่งผลดีต่อบ้านเมือง <br/><br/>เมื่อถามว่า เหตุใดระยะนี้จึงเกิดประเด็นลักษณะนี้เกิดขึ้น คุณหญิงสุดารัตน์ กล่าวว่า ตนไม่ทราบ อาจจะเกิดจากความขัดแย้งภายในของรัฐบาลหรือไม่ จึงมีการผูกเรื่อง เพราะเห็นว่าจะมีการนำคนนั้นออก นำคนนี้เข้า และการรวมตัวของพรรคเล็กที่ไม่ได้ตำแหน่งรัฐมนตรี มีการขู่กันภายใน รวมถึงกระแสที่บอกจะดึงฝ่ายค้านเข้ามาร่วม ซึ่งจะต้องถามฝ่ายค้านก่อนด้วยว่าอยากไปหรือไม่.<br/><br/><br/> </p>
    </article>
  </body>
</html>