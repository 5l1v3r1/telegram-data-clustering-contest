<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/219977_epanastatiki-aytoamyna-dimosia-topothetisi-toy-46hronoy-katazitoymenoy"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T06:31:29+00:00"/>
    <meta property="og:title" content="«Επαναστατική Αυτοάμυνα»: Δημόσια τοποθέτηση του 46χρονου καταζητούμενου"/>
    <meta property="og:description" content="Με ένα πολυσέλιδο κείμενο σε ιστοσελίδα του αντιεξουσιαστικού χώρου, ο καταζητούμενος για συμμετοχή στην «Επαναστατική Αυτοάμυνα» υπογραμμίζει πως η Οργάνωση «έχει πάψει να υφίσταται ως πολιτικό σώμα, οργανωτική διεργασία και πρακτική δραστηριότητα ήδη από το 2017» ενώ ισχυρίζεται πως οι δύο συλληφθέντες δεν είχαν σχέση με «με προηγούμενες ή μελλούμενες παράνομες πολιτικές δραστηριότητες»."/>
  </head>
  <body>
    <article>
      <h1>«Επαναστατική Αυτοάμυνα»: Δημόσια τοποθέτηση του 46χρονου καταζητούμενου</h1>
      <address><time datetime="2019-11-22T06:31:29+00:00">22 Nov 2019, 06:31</time> by <a rel="author">efsyn.gr</a></address>
      <p>Με ένα <u><a href="https://athens.indymedia.org/post/1601260/">πολυσέλιδο κείμενο σε ιστοσελίδα του αντιεξουσιαστικού χώρου</a></u>, ο καταζητούμενος για συμμετοχή στην «Επαναστατική Αυτοάμυνα» υπογραμμίζει πως η Οργάνωση «έχει πάψει να υφίσταται ως πολιτικό σώμα, οργανωτική διεργασία και πρακτική δραστηριότητα ήδη από το 2017» ενώ ισχυρίζεται πως οι δύο συλληφθέντες δεν είχαν σχέση με «με προηγούμενες ή μελλούμενες παράνομες πολιτικές δραστηριότητες».</p>
      <p>Στο κείμενο που ανάρτησε, λίγο πριν από τα μεσάνυχτα, επικρίνει «τα καθεστωτικά μέσα προπαγάνδας, που αναλαμβάνουν να σπείρουν τα σενάρια των διωκτικών μηχανισμών» εμφανίζοντας «τους δυο συλληφθέντες κι εμένα μαζί ως μέλη της ένοπλης οργάνωσης Επαναστατική Αυτοάμυνα, που ετοιμάζαμε, σύμφωνα με τις εικασίες της «αντι»-τρομοκρατικής νέες επιθέσεις».</p>
      <p>Ο 46χρονος, με έναυσμα τις συλλήψεις και «μ’ επιπλέον πρόσχημα» την αναζήτησή του, σημειώνει πως «το κράτος έχει εξαπολύσει μια μαζική επιχείρηση τρομοκράτησης των αναρχικών και του κοινωνικού κινήματος ευρύτερα» και προσθέτει πως «τέτοιες προσπάθειες που αποτελούν αιχμές της πάγιας αντεπαναστατικής στρατηγικής των αφεντικών, τις έχει αντιμετωπίσει αρκετές φορές το κίνημα, με σθένος, με πλατιά αλληλεγγύη, με συνέχιση και όξυνση του αγώνα».</p>
      <p>Στην ανάρτησή του μεταξύ άλλων μιλά για «καταφανώς αστήριχτη απόπειρα του κράτους να παρουσιάσει τους συλληφθέντες μαζί μ’ εμένα ως ένοπλη πολιτική οργάνωση» λέγοντας πως «αποτελεί έκφραση ιστορικού ρεβανσισμού» και «παρότι η Επαναστατική Αυτοάμυνα δεν έχει δώσει σημεία ύπαρξης για μια σημαντική περίοδο» αναφέρει πως «οι διώκτες θέλουν μ’ οποιοδήποτε τρόπο τώρα που τους δόθηκε μια ευκαιρία που σίγουρα δεν ήταν αποτέλεσμα δικών τους προσπαθειών, να επιδείξουν την πηγμή τους ενάντια στο παρελθόν».</p>
      <related>
        <h4>Σχετικά Άρθρα</h4>
        <a href="https://www.efsyn.gr/node/218628"/>
        <a href="https://www.efsyn.gr/node/218373"/>
        <a href="https://www.efsyn.gr/node/218654"/>
        <a href="https://www.efsyn.gr/ellada/koinonia/128601_den-eho-shesi-me-ton-29hrono-oyte-me-toys-pyrines"/>
        <a href="https://www.efsyn.gr/node/219978"/>
        <a href="https://www.efsyn.gr/ellada/koinonia/219541_resital-astynomikis-aythairesias-mesa-sta-dikastiria"/>
      </related>
    </article>
  </body>
</html>