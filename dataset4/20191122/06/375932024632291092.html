<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/politika/trump-kemenyen-odaszolt-az-irani-vezetesnek-1885674/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T06:23:00+00:00"/>
    <meta property="og:title" content="Trump keményen odaszólt az iráni vezetésnek"/>
    <meta property="og:description" content="Teherán az internet felfüggesztésével &quot;tragédiát&quot; próbál palástolni – adott hangot nézeteinek az amerikai elnök Twitteren."/>
  </head>
  <body>
    <article>
      <h1>Trump keményen odaszólt az iráni vezetésnek</h1>
      <address><time datetime="2019-11-22T06:23:00+00:00">22 Nov 2019, 06:23</time> by <a rel="author">MTI</a></address>
      <p>Teherán az internet felfüggesztésével „tragédiát„ próbál palástolni – írta csütörtöki Twitter-bejegyzéseinek egyikében Donald Trump amerikai elnök.</p>
      <p>Teheránban Haszán Róháni iráni elnök szerdán jelentette be, hogy sikerült véget vetni napok óta tartó zavargásoknak, amelyek az üzemanyagár-emelések miatt robbantak ki több nagyvárosban. Ám az internet még mindig nem vált hozzáférhetővé. Róháni „külföldi összeesküvőket” sejtetett a tüntetések hátterében, Donald Trump azonban csütörtökön úgy vélekedett, hogy az iráni rendszer „elbizonytalanodott”.</p>
      <blockquote>Irán oly instabillá vált, hogy a rendszer felfüggesztett minden internetkapcsolatot azért, hogy a nagyszerű iráni nép ne szólalhasson meg az országban zajló óriási erőszakhullámmal kapcsolatban</blockquote>
      <p>– fogalmazott Twitter-bejegyzésében az amerikai elnök, aki a többhatalmi iráni atomalku egyoldalú felmondása óta többször is szigorú szankciókkal sújtotta Iránt.</p>
      <figure>
        <img src="https://www.vg.hu/wp-content/uploads/2019/02/Download2-4-e1574402823217.jpg"/>
        <figcaption>Donald Trump<br/>Fotó: MTI/EPA/Luong Thai Linh</figcaption>
      </figure>
      <p>Donald Trump a mikroblogon leszögezte: a perzsa vezetés „nulla átláthatóságot akar, mert azt hiszi, a világ nem veszi észre az iráni rezsim okozta haláleseteket és tragédiát”.</p>
      <p>Mike Pompeo amerikai külügyminiszter korábban Washington támogatásáról biztosította a tiltakozó akciók résztvevőit, s ezért Iránban be is kérették az amerikai érdekeket képviselő Svájc nagykövetét.</p>
      <table bordered="">
        <tr>
          <td>Az Egyesült Államoknak és Iránnak nincs diplomáciai kapcsolatuk egymással, ezért az amerikai érdekeket Svájc képviseli az iszlám köztársaságban.</td>
        </tr>
      </table>
      <p>Teherán az amerikai diplomácia vezetőjének kijelentéseit beavatkozásként értékelte Irán belügyeibe.</p>
      <p>Az amerikai külügyminiszter csütörtök éjjel a Twitteren arra buzdította az iráni tüntetőket, hogy küldjenek az Egyesült Államoknak videókat, fotókat és egyéb információkat a velük szembeni fellépésről, „a rezsim elnyomásáról”. Ezeket az Egyesült Államok nyilvánosságra hozza, és szankciókat foganatosít majd a visszaéléseket elkövetők ellen – emelte ki mikroblogbejegyzésében Mike Pompeo, aki írását perzsa és angol nyelven egyaránt közzétette.</p>
    </article>
  </body>
</html>