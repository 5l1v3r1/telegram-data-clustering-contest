<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100056/%D8%A2%D8%A6%D9%88%D8%AF%DB%8C-A%DB%B8-%D9%BE%D9%84%D8%A7%DA%AF%DB%8C%D9%86-%D9%87%DB%8C%D8%A8%D8%B1%DB%8C%D8%AF%DB%8C-%D8%B3%D8%A7%D9%84-%DB%B2%DB%B0%DB%B2%DB%B0-%D8%B9%D8%B1%D8%B6%D9%87-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T06:04:48+00:00"/>
    <meta property="og:title" content="آئودی A۸ پلاگین هیبریدی سال ۲۰۲۰ عرضه می‌شود"/>
    <meta property="og:description" content="شرکت آئودی قصد دارد خودروی آئودی A۸ پلاگین هیبریدی را در سال آینده میلادی روانه بازارهای جهانی کند."/>
  </head>
  <body>
    <article>
      <h1>آئودی A۸ پلاگین هیبریدی سال ۲۰۲۰ عرضه می‌شود</h1>
      <address><time datetime="2019-11-22T06:04:48+00:00">22 Nov 2019, 06:04</time> by <a rel="author">شیما قاسمی</a></address>
      <p>شرکت آئودی قصد دارد خودروی آئودی A۸ پلاگین هیبریدی را در سال آینده میلادی روانه بازارهای جهانی کند.</p>
      <p>به گزارش ایسنا، بسیاری از کشورهای جهان قصد دارند با هدف مقابله با آلودگی هوا و کاهش میزان انتشار آلاینده‌ها و گازهای گلخانه‌ای و حفظ بیشتر محیط زیست، خودروهای تمام الکتریکی و برقی را به تولید انبوه برسانند.</p>
      <p>بنابراین بسیاری از شرکتهای خودروسازی در جهان عزم خود را برای تولید انبوه خودروهای برقی جزم کرده و از برنامه‌های خود بدین منظور رونمایی کرده‌اند. افزایش روزافزون خودروهای برقی و محبوبیت استفاده بیشتر از این خودروهای پاک موجب شده است شرکتهای خودروسازی در سراسر جهان به رقابتی تنگاتنگ پرداخته و هر یک از برنامه‌های خود برای طراحی و تولید خودروهایی بهتر و با توان پیمایش بیشتر رونمایی کنند.</p>
      <p>بر اساس گزارش وب سایت carkeys، خودروی آئودی A۸ پلاگین هیبریدی قرار است در سال ۲۰۲۰ میلادی روانه بازارهای جهانی شود. این خودرو همچنین به یک پیشرانه ۳ لیتری توربو شارژv۶ و سیستم انتقال قدرت ۸ سرعته اتوماتیک مجهز است.</p>
      <p>گفته می‌شود موتور این خودرو می تواند ۴۴۳ اسب بخار قدرت تولید کند و تنها در عرض مدت ۴.۹ ثانیه از سرعت صفر به ۶۰ مایل بر ساعت برسد. توان باتری این خودرو نیز ۱۴.۱ کیلووات ساعت است.</p>
      <p>قیمت پایه این نسخه پلاگین هیبریدی مدل ۲۰۲۰ از ۸۶ هزار و ۱۹۵ دلار شروع می شود. این در حالیست که خودروی آئودی S۸ مدل ۲۰۲۰ از ۱۳۰ هزار و ۴۹۵ دلار آغاز می شود که البته قیمت گذاری آن برای نسخه پلاگین هیبریدی اعلام نشده است.</p>
      <p>خودروهای پلاگین هیبریدی که به اختصار PHEV نامیده می شوند، نسبت به مدل های هیبریدی به باتری‌های قدرتمندتری مجهز شده‌اند بنابراین مسافت قابل پیمایش آن‌ها نیز در حالت تمام برقی بیشتر است. یکی دیگر از مزایای قابل توجه آن‌ها، امکان شارژ خانگی است که به راننده و صاحب خودرو این امکان را می‌دهد بدون طی مسافت‌های گاهی طولانی برای رسیدن به ایستگاه‌های شارژ مخصوص خودروهای برقی و هیبریدی، با اتصال به برق خانگی، باتری قدرتمند خودروی خود را شارژ کنند. این خودروها همچنین در صورتی که باتری ظرفیتش رو به اتمام باشد، موتور الکتریکی در کنار پیشرانه های بنزینی کار خواهد کرد.</p>
      <figure>
        <img src="https://cdn.isna.ir/d/2019/11/20/3/61491169.jpg"/>
      </figure>
      <figure>
        <img src="https://cdn.isna.ir/d/2019/11/20/3/61491170.jpg"/>
      </figure>
      <p>انتهای پیام  </p>
    </article>
  </body>
</html>