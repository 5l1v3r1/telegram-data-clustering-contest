<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/a4254549cba0d926/unesco-mandatata-sa-elaboreze-norme-etice-in-materie-de-inteligenta-artificiala.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-22T06:43:05+00:00"/>
    <meta property="og:title" content="UNESCO, mandatată să elaboreze norme etice în materie de inteligenţă artificială"/>
    <meta property="og:description" content="Statele membre UNESCO au decis joi să mandateze această organizaţie a ONU să lucreze la elaborarea unui set de norme etice în materie de inteligenţă artificială (AI), au precizat surse din cadrul UNESCO, potrivit AFP."/>
  </head>
  <body>
    <article>
      <h1>UNESCO, mandatată să elaboreze norme etice în materie de inteligenţă artificială</h1>
      <address><time datetime="2019-11-22T06:43:05+00:00">22 Nov 2019, 06:43</time> by <a rel="author">Jurnal.md</a></address>
      <p>
        <b>Statele membre UNESCO au decis joi să mandateze această organizaţie a ONU să lucreze la elaborarea unui set de norme etice în materie de inteligenţă artificială (AI), au precizat surse din cadrul UNESCO, potrivit AFP.</b>
      </p>
      <p>"A fost o decizie unanimă'' luată de state cu poziţii foarte diverse pe această temă, au declarat reprezentanţi din cadrul Secretariatului Organizaţiei Naţiunilor Unite pentru Educaţie, Ştiinţe şi Cultură, adăugând "este o zi frumoasă!" după hotărârea adoptată de cele 193 de ţări membre.</p>
      <p>UNESCO va face apel la experţi internaţionali care vor lucra pe parcursul viitoarelor 18 luni la "primul instrument normativ mondial" din acest domeniu.</p>
      <p>În deschiderea lucrărilor conferinţei generale a acestui organism (12-27 noiembrie), directoarea generală UNESCO, Audrey Azoulay, a pledat pentru ''construcţia unei viziuni comune a problemelor etice legate de inteligenţa artificială'', care ''se bazează pe reţeaua de experţi'' ai UNESCO şi pe ''legitimitatea sa politică''.</p>
      <p>"Inteligenţa artificială depăşeşte registrul inovaţiei, este totodată o ruptură antropologică majoră care ne pune în situaţia de a face alegeri etice", a spus aceasta, făcând apel la Conferinţa generală să "ia o decizie istorică" în cadrul acestui mandat al UNESCO.</p>
      <p>Experţii vor analiza aşadar mijloacele prin care dezvoltarea AI se poate încadra într-un anumit set de principii fundamentale, cu condiţia ca acestea să nu-i împiedice funcţionarea.</p>
      <p>Aceştia vor examina toate temele pe care le vor considera necesare, au mai spus reprezentanţii UNESCO, legate, spre exemplu, de diversitatea culturală sau de gen sau de difuzarea cunoştinţelor şi a tehnologiilor, fără ca ţările în curs de dezvoltare să rămână la marginea acestei revoluţii tehnologice.</p>
      <p>Una dintre cele mai invocate probleme în materie de AI sunt algoritmii care discriminează reflectând prejudecăţile umane.</p>
      <p>Inteligenţa artificială are de fapt la bază învăţarea automată plecând de la informaţii introduse de proiectant şi analizate apoi de sistem. Dacă aceste informaţii iniţiale reflectă prejudecăţi, rezultatul nu poate fi decât fals.</p>
    </article>
  </body>
</html>