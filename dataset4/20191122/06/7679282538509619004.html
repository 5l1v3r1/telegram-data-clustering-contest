<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-metro-phase-3-metro-track-to-be-built-first-from-vaishali-mohannagar-2862469.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T06:44:02+00:00"/>
    <meta property="og:title" content="मेट्रो फेज तीन: वैशाली-मोहननगर तक पहले बनेगा मेट्रो ट्रैक, ये होगा लाभ"/>
    <meta property="og:description" content="वैशाली से मोहननगर (Vaishali-Mohannagar Metro) तक मेट्रो फेज तीन (ब्लू लाइन) का विस्तार पहले होगा। दिल्ली मेट्रो रेल निगम (डीएमआरसी) का तर्क है कि नोएडा रूट की तुलना में वैशाली के रास्ते चार गुना..."/>
  </head>
  <body>
    <article>
      <h1>मेट्रो फेज तीन: वैशाली-मोहननगर तक पहले बनेगा मेट्रो ट्रैक, ये होगा लाभ</h1>
      <address><time datetime="2019-11-22T06:44:02+00:00">22 Nov 2019, 06:44</time> by <a rel="author">गाजियाबाद | कार्यालय संवाददाता</a></address>
      <p>वैशाली से मोहननगर (Vaishali-Mohannagar Metro) तक मेट्रो फेज तीन (ब्लू लाइन) का विस्तार पहले होगा। दिल्ली मेट्रो रेल निगम (डीएमआरसी) का तर्क है कि नोएडा रूट की तुलना में वैशाली के रास्ते चार गुना ज्यादा यात्री मिलेंगे। साहिबाबाद को जंक्शन बनाकर रैपिड और मेट्रो स्टेशन आसपास हो जाएंगे। डीएमआरसी वैशाली रूट की संशोधित डीपीआर दस दिन में तैयार करके जीडीए को सौंपेगा। फिर प्राधिकरण इसकी मंजूरी के लिए शासन को भेजेगा। इस रूट के पूरा होने से गाजियाबाद के यात्रियों को फायदा होगा।</p>
      <p>जीडीए उपाध्यक्ष कंचन वर्मा की अध्यक्षता में गुरुवार को डीएमआरसी और आरआरटीएस (रीजनल रैपिड ट्रांजिट सिस्टम) के अधिकारियों की बैठक हुई। इसमें नोएडा सेक्टर- 62 और वैशाली से मोहननगर को जोड़ने वाले रूट पर चर्चा की गई। डीएमआरसी ने तर्क दिया कि गाजियाबाद से नोएडा जाने वाले यात्रियों की संख्या कम है। सर्वे के अनुसार, नोएडा रूट की तुलना में वैशाली रूट पर चार गुना ज्यादा यात्री मिलेंगे। साथ ही गाजियाबाद के पुराना बस अड्डा से यात्री मोहननगर में मेट्रो बदलकर नई दिल्ली जा सकेंगे। अधिकारियों ने कहा कि इस मार्ग पर रैपिड रेल का काम होना है। ऐसे में रैपिड और मेट्रो दोनों का काम एकसाथ हो जाएगा। नहीं तो बाद में मेट्रो के लिए सड़क मार्ग बाधित होगा। बैठक में आरआरटीएस के अधिकारियों ने अपने प्रोजेक्ट में कोई बदलाव नहीं करने की बात कही। उनका तर्क है कि यह बड़ा प्रोजेक्ट है, ऐसे में इसमें कोई बदलाव नहीं किया जा सकता है। जीडीए उपाध्यक्ष ने डीएमआरसी से संशोधित डीपीआर में वैशाली रूट पर साहिबाबाद स्टेशन को रैपिड के स्टेशन के नजदीक बनाने को कहा है। ताकि इन दोनों स्टेशनों को फुट ओवर ब्रिज के जरिये जोड़ा जा सके। जीडीए उपाध्यक्ष ने संशोधित डीपीआर दस दिन में तैयार कर देने के निर्देश दिए हैं। इसके बाद यह डीपीआर शासन को भेजी जाएगी।</p>
      <p><b>यह होगा फायदा :</b> वर्तमान में गाजियाबाद नया बस अड्डा से यात्रियों को मेट्रो ब्लू लाइन पर जाने के लिए वेलकम स्टेशन से पिंक लाइन मेट्रो लेनी पड़ती है। नए रूट से कड़कड़डुमा पर जाकर ब्लू लाइन पकड़ सकते हैं। या फिर यात्री वैशाली तक सड़क मार्ग से जाकर ब्लू लाइन मेट्रो ले सकते हैं। गाजियाबाद से वैशाली तक पहुंचने में 45 मिनट तक लग जाता है। जबकि मेट्रो से सिर्फ 15 मिनट का रास्ता है। वहीं, इस रूट के तैयार होने के बाद यात्री नोएडा के लिए यमुना बैंक से मेट्रो ले सकते हैं।</p>
      <p><b>साहिबाबाद में रैपिड और मेट्रो स्टेशन को फुटओवर ब्रिज से जोड़ेंगे : </b>रैपिड रेल के साहिबाबाद स्टेशन और मेट्रो के वैशाली से मोहननगर रूट के साहिबाबाद स्टेशन को फुट ओवर ब्रिज से जोड़ा जाएगा। ताकि यात्री आसानी से मेट्रो या रैपिड पकड़ सके। साथ ही डीएमआरसी साहिबाबाद स्टेशन को काफी विस्तार से बनाएगी ताकि भविष्य में अगर नोएडा रूट को साहिबाबाद स्टेशन से जोड़ा जाए तो कोई दिक्कत ना हो। अगर ऐसा नहीं हुआ तो नोएडा रूट से आने वाली मेट्रो के अंतिम स्टेशन को वैशाली के साहिबाबाद स्टेशन से फुट ओवर ब्रिज के जरिये जोड़ा जाएगा।</p>
      <p>
        <b>इस रूट पर चार स्टेशन बनेंगे</b>
      </p>
      <p>जीडीए के अधिकारियों ने बताया कि वैशाली रूट का मोहननगर तक विस्तार किया जाएगा। 5.06 किमी लंबे रूट पर चार स्टेशन होंगे। वैशाली मेट्रो स्टेशन के बाद प्रहलाद गढ़ी, सेक्टर 14-वसुंधरा, साहिबाबाद और मोहननगर मेट्रो स्टेशन होगा। वहीं, बाद में तैयार होने वाले नोएडा रूट के स्टेशन पांच ही रहने की उम्मीद है।</p>
      <p>
        <b>प्रदेश सरकार से 50 फीसदी फंड की मांग</b>
      </p>
      <p>जीडीए ने डीएमआरसी को फंडिंग पैटर्न ऐसा बनाने के निर्देश दिया है जिसमें 20 फीसदी केंद्र सरकार, 50 फीसदी राज्य सरकार और 30 फीसदी स्थानीय विभाग दे। जीडीए का तर्क है कि प्राधिकरण इतने बड़े प्रोजेक्ट को अकेले नहीं बना सकता है। साथ ही अन्य स्थानीय विभाग फंड देने में रुचि नहीं दिखाते हैं।</p>
      <p>
        <b>प्रोजेक्ट की लागत कम होगी</b>
      </p>
      <p>जीडीए के अधिकारियों का कहना है कि वैशाली मेट्रो विस्तार की लागत कम होगी। हालांकि डीपीआर तैयार होने के बाद ही लागात का पता चलेगा, लेकिन माना जा रहा है कि यह प्रोजेक्ट करीब 17 करोड़ के बीच में तैयार हो जाएगा।</p>
      <p><b>''</b>डीएमआरसी ने वैशाली से मोहननगर के रास्ते का विस्तार करने को प्राथमिकता दी है। दस दिन के भीतर संशोधित डीपीआर तैयार करके देने को कहा है। फिर डीपीआर का अध्ययन करने के बाद शासन को भेजी जाएगी।<b>'' -कंचन वर्मा, </b>उपाध्यक्ष, जीडीए </p>
    </article>
  </body>
</html>