<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742962"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T04:35:00+00:00"/>
    <meta property="og:title" content="บังคับมาตรฐานพาวเวอร์แบงก์ชาร์จไฟ28วันต้องไม่ไหม้"/>
    <meta property="og:description" content="ปีหน้าขายพาวเวอร์แบงก์ต้องมีมอก.เท่านั้น ใครฝืนโดยทั้งคุกทั้งปรับ ต้องผ่านมาตรฐานความอึดชาร์ตไฟ 28 วันไม่ไฟลุก ตกจากที่สูงต้องไม่ระเบิด  "/>
  </head>
  <body>
    <article>
      <h1>บังคับมาตรฐานพาวเวอร์แบงก์ชาร์จไฟ28วันต้องไม่ไหม้</h1>
      <address>
        <time datetime="2019-11-22T04:35:00+00:00">22 Nov 2019, 04:35</time>
      </address>
      <p>
        <b>ปีหน้าขายพาวเวอร์แบงก์ต้องมีมอก.เท่านั้น ใครฝืนโดยทั้งคุกทั้งปรับ ต้องผ่านมาตรฐานความอึดชาร์ตไฟ 28 วันไม่ไฟลุก ตกจากที่สูงต้องไม่ระเบิด  </b>
      </p>
      <p>นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) เปิดเผยว่า สมอ.อยู่ระหว่างยกระดับบังคับใช้มาตรฐานผลิตภัณฑ์อุตสาหกรรมแบตเตอรี่สำรองไฟฟ้าสำหรับการใช้งานแบบพกพา หรือพาวเวอร์แบงก์ คุณลักษณะด้านความปลอดภัย จากมอก.ทั่วไป ให้เป็นมอก.ภาคบังคับ คาดว่า มีผลบังคับใช้ทางกฎหมายภายในพ.ค. 63  ส่งผลให้ต่อไปผู้ผลิต ผู้นำเข้า ผู้จำหน่ายพาวเวอร์แบงก์ทุกยี่ห้อ ต้องผลิต นำเข้า และจำหน่ายพาวเวอร์แบงก์ที่มีเครื่องหมายมอก.ภาคบังคับเท่านั้น ไม่เช่นนั้นจะมีความผิดตามกฎหมาย มีทั้งโทษจำ และปรับ เนื่องจากที่ผ่านมามีการใช้พาวเวอร์แบงก์อย่างแพร่หลาย และเกิดเหตุพาวเวอร์แบงก์ระเบิด จนทำให้เพลิงไหม้อยู่หลายครั้ง สร้างความเสียหายต่อชีวิต และทรัพย์สินของผู้บริโภค<br/> </p>
      <figure>
        <img src="https://www.dailynews.co.th/admin/upload/20191122/news_BvSNkdHJdR114839_533.jpg?v=20191122141?v=3096"/>
      </figure>
      <p>“ ตั้งแต่มีการใช้พาวเวอร์แบงก์อย่างแพร่หลาย และมีหลายยี่ห้อไม่ได้มาตรฐาน เสียบชาร์ตไว้แล้วเกิดเหตุระเบิด เกิดเพลิงไหมอยู่บ่อยครั้ง หรือวางไว้ในรถที่ตากแดดเป็นเวลานาน แล้วเกิดเหตุระเบิดจนไฟลุกไหม้ที่พักอาศัย สร้างความเสียหายแก่ตนเองและคนอยู่ในละแวกใกล้เคียง สมอ.ในฐานะหน่วยงานที่ดูแลคุ้มครองผู้บริโภคให้ปลอดภัยจากการใช้สินค้า ไม่ได้นิ่งนอนใจ ได้เริ่มประกาศให้มาตรฐานพาวเวอร์แบงค์เป็นมาตรฐานทั่วไปแล้ว คือ มอก. 2879-2560 ตั้งแต่วันที่ 7 ม.ค. 62 ซึ่งมีผู้ประกอบการบางส่วนได้ยื่นขอ มอก. เพื่อรับรองคุณภาพผลิตภัณฑ์บ้างแล้ว และเตรียมยกระดับให้เป็นมอก.ภาคบังคับต่อไป เพราะเป็นสินค้าที่มีการใช้อย่างแพร่หลาย และมีอุบัติเหตุบ่อยครั้ง จากการผลิตสินค้าที่ไมได้มาตรฐาน”  <br/> <br/>ทั้งนี้ผู้ประกอบการสามารถยื่นขอรับการรับรองได้ตั้งแต่วันนี้เป็นต้นไป และสามารถมาตรวจสอบได้ว่า การผลิตสินค้าให้ได้ตามมาตรฐานมอก.เป็นอย่างไร ซึ่งผู้ประกอบการที่ได้มอก.ทั่วไปแล้ว เมื่อประกาศเป็นมอก.ภาคบังคับ สามารถมายื่นเปลี่ยนเป็นใบอนุญาตมาตรฐานบังคับได้ทันที ทำให้การจำหน่ายสินค้าเป็นไปอย่างต่อเนื่อง โดยมาตรฐานพาวเวอร์แบงก์ที่ สมอ. กำหนดนั้นจะมีการทดสอบด้านความปลอดภัยในการใช้งานในกรณีต่างๆ ที่อาจเกิดขึ้นได้ เช่น กรณีที่ลืมชาร์จทิ้งไว้ระยะเวลานาน แบตเตอรี่ที่อยู่ภายในสามารถชาร์จไฟต่อเนื่องได้ถึง 28 วัน โดยไม่เกิดไฟลุกไหม้และไม่เกิดระเบิดขึ้น หรือหากทำตกจากที่สูงและเกิดแรงกระแทก แบตเตอรี่จะต้องไม่เกิดไฟและไม่ระเบิด และพาวเวอร์แบงก์ที่ได้มาตรฐานจะต้องทนความร้อนสูงได้โดยไม่เกิดไฟลุกไหม้หรือระเบิดขึ้น แม้อยู่ในที่ที่ร้อนมากๆ<br/> <br/>“แม้สมอ.จะกำหนดให้พาวเวอร์แบงก์เป็นมาตรฐานบังคับ แต่ผู้บริโภคก็ควรใช้ให้ถูกวิธีตามข้อแนะนำในการใช้งาน เพื่อไม่ให้เกิดอันตรายและเกิดความสูญเสียตามมา เช่น ไม่ควรเก็บพาวเวอร์แบงก์ไว้ใกล้แหล่งความร้อน ความชื้น น้ำหรือของเหลว หลีกเลี่ยงการวางไว้ในที่ที่โดนแดดโดยตรง หรือวางใกล้แก๊สที่ติดไฟได้ และควรระวังการถูกกระแทก กดทับ หรือเจาะ และไม่ใช้งานขณะที่พาวเวอร์แบงก์เปียก หรือได้รับความเสียหาย สิ่งเหล่านี้เป็นความเสี่ยงที่อาจเกิดขึ้นต่อผู้ใช้งาน และสร้างความเสียหายต่อชีวิตและทรัพย์สินได้ จึงควรใช้ด้วยความระมัดระวัง”<br/><br/> </p>
    </article>
  </body>
</html>