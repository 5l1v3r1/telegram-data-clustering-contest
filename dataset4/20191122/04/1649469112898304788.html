<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/verslas/vilniaus-rinka/pratestas-paramos-skyrimas-prisijungimui-prie-nuoteku-tinklu/"/>
    <meta property="og:site_name" content="Made in vilnius"/>
    <meta property="article:published_time" content="2019-11-22T04:30:00+00:00"/>
    <meta property="og:title" content="Pratęstas paramos skyrimas prisijungimui prie nuotekų tinklų"/>
    <meta property="og:description" content="Vilniaus miesto gyventojai, dar neprisijungę prie centralizuotos nuotekų surinkimo sistemos, tai gali padaryti palankesnėmis sąlygomis. Siekiant, kad kuo daugiau gyventojų prisijungtų prie centralizuotų buitinių nuotekų tinklų, Vilniaus miesto savivaldybė dar metams pratęsė dalinio finansavimo skyrimą vietiniais nuotekų surinkimo įrenginiais besinaudojantiems vienbučių, dvibučių ir daugiabučių namų gyventojams prisijungti prie Vilniaus miesto..."/>
  </head>
  <body>
    <article>
      <h1>Pratęstas paramos skyrimas prisijungimui prie nuotekų tinklų</h1>
      <address><time datetime="2019-11-22T04:30:00+00:00">22 Nov 2019, 04:30</time> by <a rel="author">Made in Vilnius</a></address>
      <p>Vilniaus miesto gyventojai, dar neprisijungę prie centralizuotos nuotekų surinkimo sistemos, tai gali padaryti palankesnėmis sąlygomis. Siekiant, kad kuo daugiau gyventojų prisijungtų prie centralizuotų buitinių nuotekų tinklų, Vilniaus miesto savivaldybė dar metams pratęsė dalinio finansavimo skyrimą vietiniais nuotekų surinkimo įrenginiais besinaudojantiems vienbučių, dvibučių ir daugiabučių namų gyventojams prisijungti prie Vilniaus miesto nuotekų tinklų. Iki šiol šia parama jau pasinaudojo kelios dešimtys vilniečių.</p>
      <p>„Tikiu, kad dar yra daug vilniečių, kurie seniai norėjo atsisakyti lauko tualetų ar nuolat išvežinėjamų nuotekų rezervuarų. Finansinė parama paskatins gyventojus, kurie dar to nepadarė, aktyviau jungtis prie centralizuotų nuotekų tinklų. Prisijungimas prie miesto nuotekų ne tik padeda atsikratyti nemalonių kvapų, suteikia komfortą ir patogumą, bet yra ir gera investicija, nes iškart pakelia nekilnojamojo turto vertę“ , – sako Vilniaus mero pavaduotojas Valdas Benkunskas.</p>
      <p>Gyventojai, iki 2020 m. spalio pateikę paraiškas dėl prisijungimo prie Vilniaus miesto nuotekų tinklų, vėliau gali atgauti iki pusės prisijungimo išlaidų. Kompensacija gali pasinaudoti ir jau esami „Vilniaus vandenų“ klientai, kurie prie nuotekų tinklų prisijungė po 2019 m. sausio.</p>
      <p>Vieno namo nuotekų išvado įrengimui, galima gauti negrąžinamą 1175 eurų finansavimą. Tokia suma gali būti skiriama, kai buitinių nuotekų išvado ilgis yra 15 ir daugiau metrų. Nutiesus trumpesnį buitinių nuotekų išvadą, dalinio finansavimo dydis mažinamas proporcingai tinklų ilgiui (suapvalinant iki sveiko metrų skaičiaus). Finansinės paramos vertė paskaičiuota pagal Sistela įkainius, įvertinus vieno namo pajungimo išlaidas ir vidutinį 15 metrų atstumą tarp namo išgriebimo duobės arba namo ir nuotekų šulinio prie sklypo ribos. Jei dalis nuotekų vamzdžio klojama gatvėje, už šią atkarpą finansavimas neskiriamas.</p>
      <h3>Kaip gauti paramą?</h3>
      <p>Asmenys, norintys gauti paramą prisijungimui prie Vilniaus miesto nuotekų tinklų, iki 2020 metų spalio 1 dienos „Vilniaus vandenims“ turi pateikti prašymus daliniam finansavimui gauti.</p>
      <p>Priimtus ir užregistruotus dokumentus nagrinėja ir teisę gauti paramą nustato savivaldybės sudaryta darbo grupė iš savivaldybės darbuotojų ir „Vilniaus vandenų“ specialistų, kurie priima sprendimus dėl namų įtraukimo į programą. Apie priimtą darbo grupės sprendimą dėl namo įtraukimo į projekto sąrašą arba atmetimo savivaldybė prašymus pateikusius asmenis informuos asmeniškai.</p>
      <p>Atrinktų projektų savininkai namų prijungimui prie centralizuotų nuotekų tinklų su savivaldybe turės sudaryti nuotekų tinklų dalinio finansavimo sutartis, pagal kurias įsipareigos savo namus prijungti prie nuotekų tinklų. Atlikus prijungimo darbus ir savivaldybei pateikus tai pagrindžiančius dokumentus, į asmenų, siekiančių gauti paramą, banko sąskaitą per 3 mėnesius bus pervesta sutartyje nustatyta suma.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/verslas/vilniaus-rinka/pirmaja-sv-kaledu-diena-visos-rimi-taip-pat-nedirbs/"/>
        <a href="https://madeinvilnius.lt/verslas/vilniaus-rinka/prekybos-centras-panorama-keicia-pavadinima/"/>
        <a href="https://madeinvilnius.lt/verslas/vilniaus-rinka/uz-beveik-6-mln-euru-parduotas-verslo-centras-highway/"/>
        <a href="https://madeinvilnius.lt/verslas/vilniaus-rinka/vilniuje-krito-viesbuciu-uzimtumas-ir-pajamos/"/>
        <a href="https://madeinvilnius.lt/verslas/vilniaus-rinka/siandien-mieste-baigesi-nuomojamu-paspirtuku-pirmasis-sezonas/"/>
        <a href="https://madeinvilnius.lt/verslas/vilniaus-rinka/paneriu-gatveje-didziausia-jutos-imoniu-investicija/"/>
      </related>
    </article>
  </body>
</html>