<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotomac.com.tr/galatasaray/2019/11/22/kaos-mu-var"/>
    <meta property="og:site_name" content="FotoMaç"/>
    <meta property="article:published_time" content="2019-11-22T04:50:29+00:00"/>
    <meta property="og:title" content="Kaos mu var!"/>
    <meta property="og:description" content="Cengiz, tarihi konularla ilgilendiklerini ve iki yılda üç seçimin fazla olduğunu söyledi. “Ekmedim bostan, yemedim karpuz. Onurumuzla çekilmesini biliriz” diye de ekledi."/>
  </head>
  <body>
    <article>
      <h1>Kaos mu var!</h1>
      <h2>Cengiz, tarihi konularla ilgilendiklerini ve iki yılda üç seçimin fazla olduğunu söyledi. “Ekmedim bostan, yemedim karpuz. Onurumuzla çekilmesini biliriz” diye de ekledi.</h2>
      <address>
        <time datetime="2019-11-22T04:50:29+00:00">22 Nov 2019, 04:50</time>
      </address>
      <p><u><a href="https://www.fotomac.com.tr/haberleri/galatasaray?id=7ee000f1-c426-40df-a1b1-da9cd165c102">Galatasaray</a></u> Başkanı <u><a href="https://www.fotomac.com.tr/haberleri/mustafa-cengiz?id=e560cd18-ff59-41b3-ad13-eccb2a1ff325">Mustafa Cengiz</a></u>, yeniden alevlenen <u><a href="https://www.fotomac.com.tr/haberleri/secim?id=a982ecf8-8aee-41d0-8a64-3a8337530bc8">seçim</a></u> tartışmalarıyla ilgili açıklamalarda bulundu, yeni bir kongre yapmaya niyetleri olmadığını açıkladı. Sabah gazetesi tarafından düzenlenen Uluslararası Futbol Ekonomi Forumu'na katılan ve burada A SPOR'un sorularını yanıtlayan Cengiz, Galatasaray'ın 2 yılda 3 kez seçim yaptığını hatırlatarak, "Mahkeme kararına bakmıyorum. Benim halletmem gereken Galatasaray için konular var. 2 yılda 3 seçim, insaf. Zannedersiniz dev bir kaos var. Ben bunu anlamıyorum" dedi.</p>
      <p><b>FLORYA İLE SORUN YOK</b><br/>Bir aşkın peşinde olduklarını kaydeden Başkan, "Buraya kazık da çakmadık. 'Ekmedim bostan, yemedim karpuz' diye bir laf var. Biz onurumuzla çekilmesini iyi biliriz. Biz bir aşkın bir gönlün sevdanın peşindeyiz bunu herkes böyle bilsin. Camiamın ve çalışanlarımın dikkatini çabasını seçime yönlendirmem. Benim gündeminde başka konular var" diye konuştu. Cengiz, Terim'le ilgili ise, "Florya ile bir sorunumuz yok. Hocayla geçen düğündeydik. O da gülüyor bizde gülüyoruz. Ben basketbola, voleybola hiç birine karışmıyorum" ifadesini kullandı.</p>
      <p><b>KİMSE APTAL DEĞİL</b><br/>Galatasaray Başkanı, uzayan sakatlığı nedeniyle eleştirilerin odağında yer alan Falcao'yla ilgili de konuştu ve "Falcao, Galatasaray'a sakat gelmedi. Kimse aptal değil. Biz de değiliz" dedi. Kolombiyalı yıldızın tedavisinin sürdüğünü kaydeden Mustafa Cengiz şunları söyledi: Aşırı yüklendi ve ondan ötürü aşil tendonunda iltihap oluştu. Üst düzey futbolcu bunlar, farklı tedaviler gerekiyor. <u><a href="https://www.fotomac.com.tr/haberleri/ispanya?id=38970c0d-3849-4e93-94df-86e16ee2649b">İspanya</a></u>'ya gitmesi bizim doktorun kontrolü altında. Fazla sürmez dönüşü, <u><a href="https://www.fotomac.com.tr/haberleri/trabzonspor?id=0d51f0e9-2d56-4698-b159-cbdb1b2bf0ea">Trabzonspor</a></u> maçına inşallah yetişir.</p>
      <p><b>500 MİLYON TAMAM</b><br/>Cengiz, 2 yılda 500 milyon liralık vergi ödediklerini söyledi. Başkan, "2 yılda ödediğimiz vergi nakit olarak 288 milyon lira. 200 milyon lira da yapılandırma var. Biz 500 milyon liralık vergiyi hallettik. Bunun 300'ünü ödedik. 104 milyon lirası stopaj olarak amatörlere kaynak aktardık" dedi.</p>
    </article>
  </body>
</html>