<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742963"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T04:42:00+00:00"/>
    <meta property="og:title" content="กรรมติดจรวดพ่อข่มขืนลูกเลี้ยง หนีพลาดตกตึกจนพิการ"/>
    <meta property="og:description" content="หนี 15 ปีไม่รอด! กองปราบเจ๋ง ตามรวบหนุ่มสงขลาหนีคดีข่มขืนลูกเลี้ยงชดใช้กรรม เวรกรรมมีจริงตกตึกขณะหลบหนีไปทำงานก่อสร้างจนพิการ"/>
  </head>
  <body>
    <article>
      <h1>กรรมติดจรวดพ่อข่มขืนลูกเลี้ยง หนีพลาดตกตึกจนพิการ</h1>
      <address>
        <time datetime="2019-11-22T04:42:00+00:00">22 Nov 2019, 04:42</time>
      </address>
      <p>
        <b>หนี 15 ปีไม่รอด! กองปราบเจ๋ง ตามรวบหนุ่มสงขลาหนีคดีข่มขืนลูกเลี้ยงชดใช้กรรม เวรกรรมมีจริงตกตึกขณะหลบหนีไปทำงานก่อสร้างจนพิการ</b>
      </p>
      <p>เมื่อวันที่ 23 พ.ย. ที่ กองบังคับการปราบปราม(บก.ป.) พล.ต.ต.จิรภพ ภูริเดช ผบก.ป. สั่งการ พ.ต.อ.เนติ วงษ์กุหลาบ ผกก.5 บก.ป. พ.ต.ท.ฤทธิชัย ชุมช่วย สว.กก.5 บก.ป. นำกำลังจับกุม นายเสรี (ขอสงวนนามสกุล) อายุ 59 ปี อยู่บ้านเลขที่ 597/4 หมู่ 2 ต.พะวง อ.เมือง จ.สงขลา ตามหมายจับศาลจังหวัดสงขลา ที่ 389/2549 ลง 25 พ.ค. 2549 ข้อหา “กระทำชำเราเด็กหญิงอายุไม่เกินสิบห้าปี” ได้บริเวณหน้าบ้านเลขที่ 57 ซอย 4/2 ถนนไชยบุรี ต.คูหาสวรรค์ อ.เมือง จ.พัทลุง<br/><br/>ทั้งนี้ เมื่อเดือน ต.ค. 2548 – ก.พ. 2549 นายเสรี ได้อยู่กินด้วยกันกับ นางเอ (นามสมมติ) และ ด.ญ.บี (นามสมมติ) ขณะนั้นอายุ 14 ปี ลูกติดของนางเอ ที่บ้านพักใน ต.พะวง อ.เมือง จ.สงขลา ขณะช่วงเวลาที่นางเอ ไม่อยู่บ้าน นายเสรี ได้ก่อเหตุข่มขืนกระทำชำเรา ด.ญ.บี ลูกเลี้ยงหลายครั้ง ทั้งในบ้านและป่าละเมาะหลังบ้านเป็นประจำ และได้ข่มขู่ว่าถ้าบอกเรื่องนี้กับใครจะฆ่าให้ตาย เด็กจึงปิดเงียบไม่กล้าบอกใคร กระทั่งเวลาผ่านไปข้ามปีเพื่อนบ้านทนเห็นพฤติกรรมดังกล่าวไม่ไหวจึงบอกนางเอ ให้ทราบเรื่องแล้วพาเด็กเข้าแจ้งความกับเจ้าหน้าที่ตำรวจ สภ.เมืองสงขลา ต่อมาเมื่อนายเสรี รู้ข่าวว่าถูกแจ้งจับจึงได้หลบหนีออกจากบ้านไปทำงานก่อสร้างอยู่ใน จ.พัทลุง ขณะทำงานก่อสร้างอยู่นั้นได้ประสบอุบัติเหตุพลัดตกลงมาจากหลังคาตึก 3 ชั้น ทำให้พิการเดินไม่ได้ และได้มาพักอาศัยอยู่กับน้องสาวที่ ต.คูหาสวรรค์ อ.เมือง จ.พัทลุง เจ้าหน้าที่จึงนำกำลังจับกุมได้ดังกล่าว</p>
      <figure>
        <img src="https://www.dailynews.co.th/admin/upload/20191122/news_RtfadMsMwz115805_533.jpg?v=20191122121?v=6945"/>
      </figure>
      <p>สอบสวนนายเสรี ผู้ต้องหาให้การรับสารภาพ โดยอ้างว่าที่ก่อเหตุข่มขืนลูกเลี้ยงนั้นเกิดจากเมาสุรา ขณะนี้ได้สำนึกผิดแล้ว เจ้าหน้าที่จึงนำตัวส่ง สภ.เมืองสงขลา ดำเนินคดีตามกฎหมายต่อไป.</p>
    </article>
  </body>
</html>