<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-ind-vs-ban-mayank-agarwal-might-break-sachin-tendulkar-s-and-virat-kohli-s-records-in-single-match-2862390.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T04:24:22+00:00"/>
    <meta property="og:title" content="INDvBAN Day-Night Test Match: एक ही मैच में सचिन और विराट का रिकॉर्ड तोड़ सकते हैं मयंक अग्रवाल"/>
    <meta property="og:description" content="टीम इंडिया के सलामी बल्लेबाज मयंक अग्रवाल बांग्लादेश के खिलाफ दो मैचों की टेस्ट सीरीज के आखिरी टेस्ट में दो बड़े रिकॉर्ड्स तोड़ सकते हैं। मयंक एक खास मामले में सचिन तेंदुलकर से आगे निकल सकते हैं,..."/>
  </head>
  <body>
    <article>
      <h1>INDvBAN Day-Night Test Match: एक ही मैच में सचिन और विराट का रिकॉर्ड तोड़ सकते हैं मयंक अग्रवाल</h1>
      <address><time datetime="2019-11-22T04:24:22+00:00">22 Nov 2019, 04:24</time> by <a rel="author">लाइव हिन्दुस्तान टीम,कोलकाता</a></address>
      <p>टीम इंडिया के सलामी बल्लेबाज मयंक अग्रवाल बांग्लादेश के खिलाफ दो मैचों की टेस्ट सीरीज के आखिरी टेस्ट में दो बड़े रिकॉर्ड्स तोड़ सकते हैं। मयंक एक खास मामले में सचिन तेंदुलकर से आगे निकल सकते हैं, इसके अलावा उनके पास विराट कोहली का भी एक बड़ा रिकॉर्ड तोड़ने का मौका होगा। भारत की ओर से बांग्लादेश के खिलाफ टेस्ट सीरीज में सबसे ज्यादा रन बनाने का रिकॉर्ड फिलहाल सचिन तेंदुलकर ने नाम दर्ज है, लेकिन कोलकाता के ईडन गार्डन्स मैदान पर मयंक ये रिकॉर्ड अपने नाम कर सकते हैं।</p>
      <p>मयंक को पहले टेस्ट मैच में एक ही पारी में खेलने का मौका मिला था और उन्होंने 243 रन बना डाले थे। कोलकाता में खेले जाने वाले डे-नाइट टेस्ट मैच में अगर वो 42 रन और बना लेते हैं, तो वो सचिन तेंदुलकर से आगे निकल जाएंगे। सचिन तेंदुलकर ने 2004-05 में बांग्लादेश के खिलाफ सीरीज में 284 रन बनाए थे। बांग्लादेश के खिलाफ टेस्ट सीरीज में सबसे ज्यादा रन बनाने वालों की लिस्ट में सचिन पहले, दूसरे और तीसरे तीनों पायदान पर खुद ही विराजमान हैं। सचिन ने 2009-10 में 264 और 2007 में 254 रन बनाए थे।</p>
      <p>
        <b>
          <a href="https://www.livehindustan.com/cricket/story-ind-vs-ban-2nd-test-match-at-kolkata-eden-gardens-india-vs-bangladesh-historical-kolkata-test-match-day-night-test-match-india-playing-11-for-kolkata-test-match-2862362.html">ऐतिहासिक डे-नाइट टेस्ट मैच आज, भारत की नजर क्लीन स्वीप पर </a>
        </b>
      </p>
      <p>
        <b><a href="https://www.livehindustan.com/cricket/story-india-vs-bangladesh-mominul-haque-says-would-like-to-have-practice-match-before-pink-ball-test-2862295.html">बांग्लादेश के कप्तान मोमिनुल बोले, डे-नाइट टेस्ट से पहले अभ्यास मैच होना जरूरी</a> </b>
      </p>
      <p>वहीं टेस्ट क्रिकेट में भारत की ओर से सबसे तेज 1000 रन बनाने का रिकॉर्ड भी मयंक अपने नाम कर सकते हैं। मयंक ने 12 पारियों में 858 रन बनाए हैं। अगर वो कोलकाता टेस्ट में 142 रन और बना लेते हैं, तो वो भारत की ओर से सबसे तेज 1000 रन पूरे करने वाले बल्लेबाज बन जाएंगे। फिलहाल ये रिकॉर्ड विराट कोहली के नाम दर्ज हैं, जिन्होंने 14 टेस्ट पारियों में 1000 रनों का आंकड़ा छुआ था।</p>
    </article>
  </body>
</html>