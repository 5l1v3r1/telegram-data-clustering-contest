<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2822690-22-listopada-narodnij-kalendar-i-astrovisnik.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T04:00:00+00:00"/>
    <meta property="og:title" content="22 листопада: народний календар і астровісник"/>
    <meta property="og:description" content="Сьогодні святої Мотрі; чи “пахне зимном”, про вітер і праведників, і всіляко уникайте неуникного."/>
  </head>
  <body>
    <article>
      <h1>22 листопада: народний календар і астровісник</h1>
      <h2>Сьогодні святої Мотрі; чи “пахне зимном”, про вітер і праведників, і всіляко уникайте неуникного.</h2>
      <address>
        <time datetime="2019-11-22T04:00:00+00:00">22 Nov 2019, 04:00</time>
      </address>
      <p><b>А що: комусь вже “пахне зимном?” Мабуть-таки пахне — зима ж бо все ближче й ближче... </b>Нині в нас Матрони Царгородської, святої V століття. В народі цей день називали Матроною Зимовою. Про Матрону, так само як і про архангела Михаїла казали, що вона «приїздить на білому коні». Навіть відповідне прислів’я було: «Якщо в листопаді Мотря на білім коні приїде, то гостру зиму нам привезе». А ще була така прикмета: «Якщо на Мотрин день гусак вийде на лід, то ще плаватиме по воді». Хмари висять низько — чекай сильного вітру і снігу.</p>
      <p>В тибетському буддизмі існує поняття “дорогоцінної (коштовної) людини”, “людини-скарбу”, а по суті — людини справжньої. Одним із перших споглядань, якому навчають новачків, є споглядання про те, як власне стати такою справжньою людиною. А цьому перешкоджають чотири речі. Перше — це гнів і все що з ним пов’язане: жорстокість, злість, ненависть. Люди, які знаходяться в полоні цих пристрастей прирівнюються до демонських створінь. Від людини в них насправді майже нічого немає. Хіба що тіло. Таким потрібно співчувати. Друга завада — це одвічна невдоволеність. Подібні люди весь час на щось чи на когось нарікають, скаржаться. Вони можуть бути як бідними, так і багатими. Вони подібні примарам — їхній дух неприкаяний. Третя завада — життя без усвідомлення самого життя, життя “на автоматі”. А четвертою перешкодою є нарцисизм, зацикленість на собі. На думку тибетських буддистів, нині на планеті існує 108 справжніх людських істот — тобто справжніх людей, великих наставників. Інші ще не вповні люди: одні десь на найнижчому демонському рівні, інші лише намагаються стати людьми... До речі, каббалісти говорять про 36, а християни про 12 справжніх праведників.</p>
      <p><b>Іменини нині </b>в Олександра, Івана, Костянтина, Дмитра, Олексія.</p>
      <p><b>26 місячний день.</b> Від Діви місяць чкурне до Терезів. Останній день, коли Сонце знаходиться в Скорпіоні. Все що мало відбутися — відбулося, все що мало закластися — заклалося, що мало трансформуватися — трансформувалося. Непотрібне відвалилося, впало, зникло. Варто економити енергію, нерви і кошти, всіляко уникаючи суєти, пустих балачок, пліток і непотрібних покупок. Не піддавайтеся нападам гордощів, марнославства і марнотратства. Крупні фінансові операції чи оборудки з нерухомістю краще відкладіть. В енергетичному плані це несприятливий день з важкою енергетикою. Проведіть його у помірних фізичних навантаженнях, всіляко уникаючи конфліктних ситуацій.</p>
      <p>Згідно з даними Центральної геофізичної обсерваторії України, найхолоднішим цей день у Києві був у 1921 – -15,7, а найтеплішим у 1926 – +13,2.</p>
    </article>
  </body>
</html>