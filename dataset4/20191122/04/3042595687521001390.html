<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/nakenbildemas-vekker-oppsikt/71847676"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T04:50:14+00:00"/>
    <meta property="og:title" content="Nakenbildemas vekker oppsikt"/>
    <meta property="og:description" content="Republikaneren Devin Nunes har ved flere anledninger nevnt falske nakenbilder av Donald Trump under riksrettshøringene. Det har flere bitt seg merke i på sosiale medier."/>
  </head>
  <body>
    <article>
      <h1>Nakenbildemas vekker oppsikt</h1>
      <h2>Republikaneren Devin Nunes har ved flere anledninger nevnt falske nakenbilder av Donald Trump under riksrettshøringene. Det har flere bitt seg merke i på sosiale medier.</h2>
      <address><time datetime="2019-11-22T04:50:14+00:00">22 Nov 2019, 04:50</time> by <a rel="author">Frode Andresen</a></address>
      <p>Ved flere anledninger har Republikanernes fremste representant i etterretningskomiteen, Devin Nunes, benyttet sine innledningsuttalelser under riksrettshøringene til å nevne falske nakenbilder av president Donald Trump.</p>
      <p>Torsdag nevnte han de falske nakenbildene i forbindelse med en sekvens hvor han sa «de ble tatt», og nevnte hendelser hvor han mener at Demokratene er blitt tatt på fersk gjerning.</p>
      <p>- De ble tatt da de forsøkte å få tak i nakenbilder av president Trump fra russiske komikere som utga seg for å være ukrainere.</p>
      <h3>Flere har undret</h3>
      <p>Flere har undret seg over dette i sosiale medier, mens andre har spøkt med det. Blant dem som har spøkt med det, finner vi demokraten Bakari Sellers.</p>
      <p>- Jeg vil at verden skal vite at jeg bryter med mitt eget parti. Vi forsøker ikke å få tak i nakenbilder av Donald Trump. Jeg vil bare at Devin Nunes skal vite det, <a href="https://twitter.com/Bakari_Sellers/status/1195347115448377350">skrev han på Twitter i forrige uke</a>.</p>
      <p>Bloggeren Charles P. Pierce reagerer.</p>
      <p>
        <b>- Devin Nunes er den eneste personen, bortsett fra presidenten, som bryr seg om nakenbilder av presidenten, <a href="https://twitter.com/CharlesPPierce/status/1195346015110479873">skriver han på Twitter</a>.</b>
      </p>
      <p>TV-personlighet <a href="https://twitter.com/briantylercohen/status/1197522230600597504">Brian Tyler Cohen</a> har også bitt seg merke i dette.</p>
      <p>- Og vi er tilbake med Devin Nunes' febermareritt om nakenbilder av Donald Trump.</p>
      <h3>Hendelsen</h3>
      <p>Nunes sikter til da demokraten Adam Schiff i 2017 ble oppringt av de russiske komikerne Vladimir Kuznetsov og Alexey Stolyarov, bedre kjent som Vovan og Lexus, som utga seg for å være ukrainske tjenestemenn.</p>
      <p>Russerne hevdet at de satt på kompromitterende materiale om president Trump, og at det blant annet eksisterte nakenbilder av Trump sammen med en russisk kjendis, ifølge <a href="https://www.theatlantic.com/magazine/archive/2018/01/putins-game/546548/">The Atlantic</a>, som omtalte hendelsen i 2018.</p>
      <p>
        <b>På slutten av samtalen sa Schiff at han ville overlevere materialet til FBI.</b>
      </p>
      <p>Det hele var derimot bare oppspinn, og komikerne sendte et lydopptak av samtalen til russiske medier for å vise hvor naive amerikanerne kan være.</p>
      <p>En talsperson for Schiff uttalte i 2018 at både før og etter samtalen fant sted, informerte etterretningskomiteen påtalemyndigheten og sikkerhetspersonell om samtalen, og at de hele veien anså det som oppspinn.</p>
      <h3>Foreløpig klimaks</h3>
      <p>Leder for etterretningskomiteen i Representantenes hus, demokraten Adam Schiff, leder høringene i riksrettsprosessen.</p>
      <p>Der forsøker de å finne ut av hvorvidt president Trump holdt tilbake militærhjelp til Ukraina for å presse landet til å åpne en etterforskning som ville ramme Demokratenes presidentkandidat Joe Biden.</p>
      <p>
        <b>Onsdag nådde høringene et foreløpig klimaks da USAs ambassadør til EU, Gordon Sondland, forklarte seg til Kongressen.</b>
      </p>
      <p>Han er av den oppfatning at Trump holdt tilbake militærhjelp til Ukraina for å presse fram en etterforskning av Biden-familien, og at viktige personer i Trumps administrasjon visste hva presidenten gjorde.</p>
      <p>- De visste hva vi gjorde og hvorfor. Alle var innforstått med opplegget, sa ambassadøren.</p>
      <h3>Trump nekter</h3>
      <p>Torsdag var det Russland-ekspert i Det hvite hus, Fiona Hill, og rådgiver for den amerikanske ambassaden i Kiev, David Holmes, <a href="https://www.dagbladet.no/nyheter/vitner-mot-trump-narkohandel/71846258">som forklarte seg for Kongressen</a>.</p>
      <p>Donald Trump har hele tiden nektet for å ha forsøkt å presse Ukrainas president, Volodomyr Zelenskyj. Trump har også nektet for at USA holdt igjen militærhjelp som et pressmiddel.</p>
    </article>
  </body>
</html>