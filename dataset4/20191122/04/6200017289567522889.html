<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanatik.com.tr/yazarlar/gokhan-german/evinde-yenilmeyen-kalmasin-2103515"/>
    <meta property="og:site_name" content="Fanatik"/>
    <meta property="article:published_time" content="2019-11-22T04:57:00+00:00"/>
    <meta property="og:title" content="Evinde yenilmeyen kalmasın!"/>
    <meta property="og:description" content="Evinde yenilmeyen kalmasın!"/>
  </head>
  <body>
    <article>
      <h1>Evinde yenilmeyen kalmasın!</h1>
      <address><time datetime="2019-11-22T04:57:00+00:00">22 Nov 2019, 04:57</time> by <a rel="author">Gökhan German</a></address>
      <p>Geçen yılın sürpriz finalisti için bu yılın daha zor geçmesi öngörülebilirdi. Geçtiğimiz sezon kimse onları favori görmüyordu ve Efes'e karşı sıradan bir Euroleague maçına hazırlanır gibi çıkıyorlardı belki.</p>
      <p>Bu yıl ise işler farklı olacaktı.</p>
      <p>Çünkü Efes, Euroleague finalistiydi artık. Herkes onları yenmek isteyecek, daha motive olacak, daha hırslı oynayacaktı...</p>
      <p>Ama Lacivert-Beyazlılar, çıtayı bıraktıkları yere koymuyorlar. Her maç daha yukarı. Kim nasıl hazırlanırsa hazırlansın, fark etmiyor onlar için artık...</p>
      <p>Ettore Messina gibi basketbol sihirbazı bir deha bile baş edemedi Anadolu Efes karşısında.</p>
      <p>Asvel evinde hiç yenilmemişti. Salı günü Efes onları yenip Milano'ya geçti.</p>
      <p>Milano da evinde hiç yenilmemişti çünkü henüz Efes'le oynamamıştı.!!!</p>
      <p>'Süper Mario Brothers' Miçiç ve Larkin'e fazlasıyla önlem alarak başlamıştı Messina maça... Onları mümkün olduğunca etkisiz hale getirip, kazanmanın formülünü arıyordu. Oyunun büyük bölümünde stratejisinde başarılı oldu gibi. Ama Efes'in oyun planında her ne kadar Miçiç ve Larkin'in öncelikleri olsa da, çok derin ve geniş bir kadroya sahip.</p>
      <p>Dunston dün de yoktu. Asvel maçı da Sertaç yıldızlaşmıştı, dün ise Pleiss...</p>
      <p>Geçen yıl aldığı dakika ile yaptığı katkı oranlandığında müthiş verimli olan Pleiss, 'neden kaldığı' yönündeki boş eleştirilere dün en iyi cevabı verdi.</p>
      <p>6/6 isabet oranı ile 14 sayı attı, 12 de ribaunt alıp 'double-double' yaptı. 2 dakika da oynasa, 20 dakikada oynasa onun için fark etmiyor. Çıkıp görevini en iyi şekilde yapmaya çalışıyor.</p>
      <p>Miçiç çok sayı atamadı ama tam 6 asist yaptı. Larkin'i bir yere kadar tutabildiler. Son çeyrekte enerjileri yetmedi, sadece Larkin'i seyredebildi Milano takımı.</p>
      <p>Singleton her geçen gün daha çok katkı veriyor.</p>
      <p>Milano bu arada Efes'e önlem alayım derken, temsilcimiz rakibin süper yıldızlarını etkisiz hale getirmeyi başardı. Efes, 81 sayı attıkları maçta, Rodriguez'i 13'te 4'te, Scola'yı 7'de 1'de, Mack'i 10'da 5'te tuttu.</p>
      <p>Tam bir satranç müsabakası gibiydi.</p>
      <p>Kazanan Ergin Ataman ve Anadolu Efes oldu.</p>
      <p>Efes artık zirvede... Orayı bırakmaya da niyeti yok gibi... </p>
      <p>Çift maç haftasında iki zor deplasman galibiyeti, ilerisi için Efes'e çok büyük kredi kazandırdı... </p>
    </article>
  </body>
</html>