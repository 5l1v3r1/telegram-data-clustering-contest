<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/sal-karla-gotta-park-sacre-coeur-prvni-studie-praha5-vizualizace-20191121.html"/>
    <meta property="og:site_name" content="Deník.cz"/>
    <meta property="article:published_time" content="2019-11-22T04:55:00+00:00"/>
    <meta property="og:title" content="Sál Karla Gotta v parku Sacre Coeur? První studie už je na světě"/>
    <meta property="og:description" content="Praha 5 chystá výstavbu nové obřadní síně a kulturního sálu. Stát má v parku Sacre Coeur na místě zchátralého přízemního objektu školky, ve kterém naposledy sídlilo středisko prevence a léčby drogových závislostí Drop In."/>
  </head>
  <body>
    <article>
      <h1>Sál Karla Gotta v parku Sacre Coeur? První studie už je na světě</h1>
      <address><time datetime="2019-11-22T04:55:00+00:00">22 Nov 2019, 04:55</time> by <a rel="author">Denisa Holajová</a></address>
      <p>Prověřovací studii sálu už vytvořil uznávaný ateliér AARH architekta Radana Hubičky. „Nechali jsme prozkoumat, zda by součástí mohl být multifunkční sál pro víc než 400 osob. Architekt ho navrhuje umístit pod úroveň terénu, aby nenarušil ráz parku,“ uvedl místostarosta Prahy 5 Lukáš Herold (ODS).</p>
      <figure>
        <img src="https://g.denik.cz/63/33/praha-karel-gott-bertramka-pieta-svicky-13_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/mesto-vybralo-ctyri-mista-kde-by-mohlo-uctit-gotta-rozhodne-rodina-20191025.html">Město vybralo čtyři místa, kde by mohlo uctít Gotta. Rozhodne rodina Přečíst článek ›</a>
      </aside>
      <p>Viditelný má být jen objekt ve tvaru jednoduchého kvádru, který má v parteru krytou piazzu, sloužící ke shromažďování návštěvníků. V patře má vzniknout galerie a obřadní síň s foyer s prosklenou stěnou, balkonem a výhledem směrem na Vinohrady.</p>
      <figure>
        <img src="https://g.denik.cz/63/14/sacre-gott_denik-630.jpg"/>
      </figure>
      <p>Studie počítá také s pohledy na protější Černý vrch a na usedlost Bertramka i vilu po zpěvákovi Karlu Gottovi. „Věříme, že získáme od rodiny svolení, abychom stavbu mohli pojmenovat po našem nejslavnějším čestném občanovi,“ dodal Herold. Podobně už radnice Prahy 5 zvažuje, že by po nedávno zemřelém zpěvákovi pojmenovala základní školu, kterou se chystá vybudovat v rámci projektu Smíchov City developerské firmy Sekyra Group.</p>
      <h3>Peníze i od magistrátu?</h3>
      <p>V zastupitelstvu městské části panuje shoda, že Praha 5 novou reprezentativní síň potřebuje. Ta současná sídlí v činžovním domě ve Stroupežnického ulici. Ohledně lokality v parku Sacre Coeur však zastupitelé nejsou zajedno. Poukazují hlavně na horší dopravní dostupnost, výhodou je naopak romantické místo v přírodě.</p>
      <figure>
        <img src="https://g.denik.cz/63/4e/praha-kostel-sv-gabriela-na-smichove-10-duben-14_denik-150-3x2.jpg"/>
      </figure>
      <aside>
        <a href="https://prazsky.denik.cz/podnikani/klaster-na-smichove-bohosluzby-zustanou-aukce-cimex-ceska-posta-20191121.html">Klášter na Smíchově je po letech prodaný. Bohoslužby zůstanou Přečíst článek ›</a>
      </aside>
      <p>Zastupitelé Pirátů a lidovců upřednostňovali sousední klášter sv. Gabriela, který dosud vlastnila Česká pošta a několik let ho nabízela k prodeji. „Klášter disponuje ideálními prostory pro církevní i civilní svatby,“ konstatoval Štěpán Rattay (Piráti), ovšem mezitím už pošta objekt prodala soukromníkovi.</p>
      <p>Dalším historickým objektem pro obřadní síň mohl být letohrádek Portheimka. Radnice Prahy 5 by síň v Sacre Coeur měla ráda už v roce 2022. „Stavba je však finančně nad možnosti městské části, a proto o této variantě jednáme se zástupci magistrátu,“ uvedl Herold.</p>
      <figure>
        <img src="https://g.denik.cz/63/34/24-hradupr_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/koncertni-hala-vltavska-bubny-zahranicni-investor-praha-gott-prejmenovani-191013.html">Zaplatí koncertní sál zahraniční investor? A ponese Gottovo jméno? Přečíst článek ›</a>
      </aside>
    </article>
  </body>
</html>