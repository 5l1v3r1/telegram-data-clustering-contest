<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/asikt/ge-bonusforaldrar-ratt-att-traffa-sina-barn/"/>
    <meta property="og:site_name" content="DN.SE"/>
    <meta property="article:published_time" content="2019-11-22T04:00:00+00:00"/>
    <meta property="og:title" content="DN Åsikt. ”Stärk barnens rätt i umgänget med vuxna”"/>
    <meta property="og:description" content="Insändare på DN Åsikt, 22 november 2019: ”Det är orimligt att barn tvingas umgås med biologiska föräldrar de aldrig träffat.”"/>
  </head>
  <body>
    <article>
      <h1>DN Åsikt. ”Stärk barnens rätt i umgänget med vuxna”</h1>
      <address><time datetime="2019-11-22T04:00:00+00:00">22 Nov 2019, 04:00</time> by <a rel="author">Josefin Iziamo, Malmö, skådespelare</a></address>
      <p>
        <b>INSÄNDARE. Barnens rättigheter måste stärkas när FN:s barnkonvention blir svensk lag nästa år. Det är orimligt att barn tvingas umgås med olämpliga biologiska föräldrar, skriver skådespelaren Josefin Iziamo.</b>
      </p>
      <p>I Sverige 2019 är det blodsband och föräldrabalken som gäller. Jag undrar hur det ska gå ihop med FN:s barnkonvention. Och vem ska se efter att <a href="https://www.dn.se/nyheter/politik/barnkonventionen-ska-bli-svensk-lag/">denna lag</a> efterlevs efter årsskiftet?</p>
      <p>Barn som upplevt misshandel eller övergrepp från en biologisk förälder (vi kan säga pappa, eftersom det är vanligast) tvingas i dag med våld att träffa sin (oftast) pappa. De släpas av sina mammor (oftast) till så kallat umgängesstöd som i Malmö äger rum på en plats som kallas ”Umgåsen”, ofta skrikande och gråtande, för att där tvångsumgås med den människan de ofta minst av allt vill träffa.</p>
      <p>En människa som kanske är, eller kommer att vara, direkt skadlig för dem att umgås med. Enkom på grund av blodsband, för att de är släkt. Det spelar ingen roll hur den biologiske föräldern varit som förälder hittills, om hen över huvud taget varit närvarande eller vad hen har utsatt barnet eller barnets andra förälder/syskon för. </p>
      <p><b>Enligt föräldrabalken</b> har barnet ”rätt till båda sina föräldrar”. Det innebär i praktiken att båda föräldrarna har rätt till sitt barn.</p>
      <p>Det spelar ingen roll hur olämplig den biologiske föräldern är som förälder, umgås med barnet ska han till varje pris. Och pappa ska han kallas om han inte redan gör det, det ser personalen på ”Umgåsen” till.</p>
      <p>Det här är din pappa, säger de till det barn som kanske aldrig har träffat honom. Och så tvingas det att knyta an till en person som kan komma att svika eller utsätta barnet för saker barn inte mår bra av.</p>
      <p><b>Tidigare eventuella</b> domar om till exempel misshandel av barn spelar ingen roll bara för att den människan var med vid själva befruktningsögonblicket. Det är det enda som i vårt land i dag juridiskt spelar någon roll.</p>
      <p>Samtidigt har bonusföräldrar, eller andra för barnet viktiga vuxna, inga rättigheter alls. Vuxna människor som barnet har knutit an till och som kanske är väldigt lämpade som föräldrar, som kanske till och med älskar det och skulle kunna tillföra trygghet, värme, kärlek och annat som är bra för barn, kan plötsligt och utan orsak skäras av från all kontakt.</p>
      <p>Det är helt upp till den biologiska föräldern, oavsett vem hen är eller hur lämpad hen är som förälder. Om hen plötsligt bestämmer sig för att den här personen inte längre får träffa mitt/mina barn, trots att de kanske under lång tid har skapat känslomässiga band till varandra, kanske till och med har bott ihop och skapat en föräldra-barn-relation, så får de aldrig mer ses.</p>
      <p><b>Icke-biologiska</b> föräldrar har inte rätt att få veta hur barnet mår, får inte ha kontakt med skola, förskola, barn- och ungdomspsykiatri eller på något annat sätt idka sitt vuxenansvar.</p>
      <p>Bonusföräldern och bonusbarn har inga rättigheter till varandra. Det spelar ingen roll hur länge de har levt tillsammans eller om det finns andra barn inblandade som härmed förlorar sitt/sina bonussyskon.</p>
      <p>Barnen har ingen rätt att få fortsätta sina relationer med varandra eller med bonusföräldern om den biologiska föräldern eller föräldrarna bestämmer att så inte får ske. De kan bli tvingade att klippa av sina känslomässiga band över en natt. </p>
      <p><b>Var i allt detta</b> ligger barnets bästa? Hur ska det gå ihop med att barnkonventionen blir lag den 1 januari 2020?</p>
      <p>Vem ska ändra på systemet och uppgradera ett gammaldags juridiskt och kulturellt förhållningssätt till föräldraskap och blodsband? Och vem ska börja prata om vikten av känslomässiga band som formar oss till de människor vi faktiskt blir?</p>
      <details>
        <summary>DN Åsikt. 22 november 2019 kl 05</summary>
        <p>
          <b>Insändare</b>
        </p>
        <p>Josefin Iziamo:<br/><a href="https://www.dn.se/asikt/ge-bonusforaldrar-ratt-att-traffa-sina-barn"><b>”Stärk barnens rätt i umgänget med vuxna”</b></a><b> </b></p>
        <p>
          <b>Svar</b>
        </p>
        <p>
          <a href="https://www.dn.se/asikt/sa-skriver-du-insandare-och-svar-i-dagens-nyheter/">
            <b>Så svarar du och kommenterar</b>
          </a>
        </p>
      </details>
    </article>
  </body>
</html>