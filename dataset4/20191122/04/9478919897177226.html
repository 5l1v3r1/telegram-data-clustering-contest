<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/featured/yfesi-ton-entonon-vrochoptoseon-simera/"/>
    <meta property="og:site_name" content="ert.gr"/>
    <meta property="article:published_time" content="2019-11-22T04:20:59+00:00"/>
    <meta property="og:title" content="Ύφεση των έντονων βροχοπτώσεων σήμερα – Αναλυτική πρόγνωση"/>
    <meta property="og:description" content="Ύφεση των έντονων βροχοπτώσεων σήμερα σε όλη σχεδόν τη χώρα, ωστόσο σοβαρά προβλήματα προκάλεσαν οι καταρρακτώδεις βροχές που σημειώθηκαν χθες σε πολλές περιοχές της χώρας. Πολλά σπίτια πλημμύρισαν και καλλιέργειες καταστράφηκαν. Στο νομό Ηλείας δρόμοι μετατράπηκαν σε ποτάμια, ενώ στη Μεσσήνη ενεργοποιήθηκε το σχέδιο Ξενοκράτης. Κλειστά σήμερα τα σχολεία στη Θάσο. Σφοδρές βροχοπτώσεις κατέκλυσαν την Αττική, όπου μαζί με την Βοιωτία, καταγράφηκαν τουλάχιστον 1.200 κεραυνοί."/>
  </head>
  <body>
    <article>
      <h1>Ύφεση των έντονων βροχοπτώσεων σήμερα – Αναλυτική πρόγνωση</h1>
      <address><time datetime="2019-11-22T04:20:59+00:00">22 Nov 2019, 04:20</time> by <a rel="author">Βιβή Παπαστεφάνου</a></address>
      <p>Ύφεση των έντονων βροχοπτώσεων σήμερα σε όλη σχεδόν τη χώρα, ωστόσο σοβαρά προβλήματα προκάλεσαν οι καταρρακτώδεις βροχές που σημειώθηκαν χθες σε πολλές περιοχές της χώρας. Πολλά σπίτια πλημμύρισαν και καλλιέργειες καταστράφηκαν. Στο <b>νομό Ηλείας</b> δρόμοι μετατράπηκαν σε ποτάμια, ενώ στη <b>Μεσσήνη</b> ενεργοποιήθηκε το σχέδιο Ξενοκράτης. Κλειστά σήμερα τα σχολεία στη Θάσο. Σφοδρές βροχοπτώσεις κατέκλυσαν την <b>Αττική</b>, όπου μαζί με την Βοιωτία, καταγράφηκαν τουλάχιστον 1.200 κεραυνοί.</p>
      <figure>
        <img src="https://www.ert.gr/wp-content/uploads/2019/11/kakokairia_plimmira.jpg"/>
        <figcaption>(EUROKINISSI)</figcaption>
      </figure>
      <p>Οι ισχυρές τοπικά καταιγίδες, που έπληξαν τους νομούς <b>Βοιωτίας και Αττικής</b>, καθώς και την πόλη της Αθήνας τις απογευματινές ώρες χθες, προκάλεσαν περισσότερους από 1.200 κεραυνούς και σημαντικά ύψη βροχόπτωσης, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών (ΕΑΑ). Στην Παλλήνη έως τις 19:00 έπεσαν 47 χιλιοστά βροχής, στην Αγία Παρασκευή και στην Παλλήνη, ενώ στην Τανάγρα και στην Πετρούπολη 26 χιλιοστά.<br/>Ισχυρές καταιγίδες έπληξαν επίσης μεγάλο μέρος της χώρας, με τα ισχυρότερα φαινόμενα στη <b>Χαλκιδική</b> και στο <b>βορειοανατολικό Αιγαίο.</b><br/>Σύμφωνα με το δίκτυο των αυτόματων μετεωρολογικών σταθμών του <b>Εθνικού Αστεροσκοπείου Αθηνών</b>-meteo.gr, οι μεγαλύτερες βροχοπτώσεις υπήρξαν στη <b>Θάσο</b> όπου καταγράφηκαν 102 χιλιοστά βροχής και στην Ιερά Μονή Βατοπαιδίου 92 χιλιοστά.</p>
      <p>
        <b>Αναλυτική πρόγνωση του καιρού</b>
      </p>
      <p>Στην <b>ανατολική χώρα</b> τοπικές βροχές και σποραδικές καταιγίδες, οι οποίες θα είναι κατά τόπους ισχυρές τις ανατολικές Κυκλάδες, στα νησιά του ανατολικού Αιγαίου και τα Δωδεκάνησα, στα ανατολικά τμήματα της κεντρικής Μακεδονίας (περιοχή Χαλκιδικής), στην ανατολική Μακεδονία, τη Θράκη και στα νησιά του Βόρειου Αιγαίου. Τα φαινόμενα βαθμιαία από τα δυτικά και τα νότια θα εξασθενήσουν. Οι άνεμοι θα πνέουν από δυτικές διευθύνσεις 4 με 6 μποφόρ και στο βόρειο Αιγαίο βόρειοι βορειοανατολικοί 6 με 7 και πρόσκαιρα μέχρι το μεσημέρι 8 μποφόρ. Η θερμοκρασία θα σημειώσει μικρή πτώση στα ανατολικά.</p>
      <p>Στη <b>δυτική Μακεδονία</b> λίγες νεφώσεις, με κατά τόπους περιορισμένη ορατότητα τις πρωινές και βραδινές ώρες.Στις υπόλοιπες περιοχές νεφώσεις με βροχές και καταιγίδες κατά τόπους ισχυρές, στα ανατολικά τμήματα της κεντρικής Μακεδονίας (περιοχή Χαλκιδικής), στην ανατολική Μακεδονία και τη Θράκη. Τα φαινόμενα το βράδυ από τα δυτικά σταδιακά θα εξασθενήσουν. Ανεμοι: Βόρειοι βορειοανατολικοί 4 με 6 μποφόρ και στο Θρακικό ανατολικοί βορειοανατολικοί 7 με 8 και από το μεσημέρι 6 με 7 μποφόρ. Θερμοκρασία: Από 11 έως 17 βαθμούς Κελσίου. Στη δυτική Μακεδονία 3 με 4 βαθμούς χαμηλότερη.</p>
      <p>Στα νησιά του <b>Ιονίου</b>, την <b>Ήπειρο</b>, τη <b>δυτική Στερεά</b> και τη <b>δυτική Πελοπόννησο</b> προβλέπονται λίγες νεφώσεις παροδικά αυξημένες. Κατά τόπους περιορισμένη ορατότητα τις πρωινές και βραδινές ώρες. Άνεμοι: Από δυτικές διευθύνσεις 3 με 5 μποφόρ. Θερμοκρασία: Από 12 έως 20 βαθμούς Κελσίου. Στην Ήπειρο 3 με 4 βαθμούς χαμηλότερη.</p>
      <p>Λίγες νεφώσεις παροδικά αυξημένες κυρίως στα βόρεια με τοπικές βροχές στην <b>ανατολική Θεσσαλία</b>, τις <b>Σποράδες</b> και τη <b>βόρεια Εύβοια</b>. Τα φαινόμενα γρήγορα θα εξασθενήσουν και ο καιρός θα βελτιωθεί. Άνεμοι: Από δυτικές διευθύνσεις 4 με 6 μποφόρ. Στα βόρεια από βόρειες διευθύνσεις με την ίδια ένταση. Θερμοκρασία: Από 12 έως 20 βαθμούς Κελσίου.</p>
      <p>Νεφώσεις με βροχές και καταιγίδες πρόσκαιρα ισχυρές στις <b>ανατολικές Κυκλάδες</b> και την <b>Κρήτη</b>. Τα φαινόμενα σταδιακά από τα δυτικά θα εξασθενήσουν.Ανεμοι: Από δυτικές διευθύνσεις 4 με 6 μποφόρ. Θερμοκρασία: Από 15 έως 21 βαθμούς Κελσίου.</p>
      <p>Στα νησιά του <b>Ανατολικού Αιγαίου</b> και τα Δωδεκάνησα προβλέπονται νεφώσεις με βροχές και καταιγίδες οι οποίες μέχρι το μεσημέρι θα είναι κατά τόπους ισχυρές. Ανεμοι: Στα νότια νότιοι νοτιοδυτικοί 4 με 5 μποφόρ και στα βόρεια ανατολικοί βορειοανατολικοί πρόσκαιρα μέχρι 6 μποφόρ. Θερμοκρασία: Από 16 έως 22 βαθμούς Κελσίου. Στα βόρεια 2 με 3 βαθμούς χαμηλότερη.</p>
      <p>Στην <b>Αττική</b> προβλέπονται λίγες νεφώσεις παροδικά αυξημένες.Ανεμοι: Από δυτικές διευθύνσεις 3 με 5 μποφόρ. Θερμοκρασία: Από 13 έως 20 βαθμούς Κελσίου.</p>
      <p>Στη <b>Θεσσαλονίκη</b> προβλέπονται νεφώσεις με τοπικές βροχές και σποραδικές καταιγίδες με εξασθένηση από το βράδυ. Ανεμοι: Από βόρειες διευθύνσεις 3 με 5 πρόσκαιρα στο Θερμαϊκό μέχρι 6 μποφόρ.Θερμοκρασία: Από 14 έως 17 βαθμούς Κελσίου.</p>
      <p>
        <b>Πρόγνωση για το Σάββατο 23-11-2019</b>
      </p>
      <p>Νεφώσεις παροδικά αυξημένες στα δυτικά, τα βόρεια, τα νησιά του ανατολικού Αιγαίου και τα Δωδεκάνησα, όπου θα σημειωθούν τοπικές βροχές. Πιθανότητα μεμονωμένων καταιγίδων στο Ιόνιο, το βόρειο και το ανατολικό Αιγαίο. Λίγα χιόνια στα βόρεια ορεινά. Στην υπόλοιπη χώρα λίγες πρόσκαιρες νεφώσεις. Οι άνεμοι θα πνέουν στα δυτικά νοτιοανατολικοί 4 με 5 και βαθμιαία στο Ιόνιο τοπικά 6 μποφόρ. Στα ανατολικά μεταβλητοί 3 με 4 και στο βόρειο Αιγαίο βορειοανατολικοί 4 με 5 μποφόρ. Η θερμοκρασία θα σημειώσει μικρή πτώση στα βόρεια.</p>
      <p>Πηγή: ΕΡΤ, ΕΜΥ</p>
      <p>
        <b>Σχετική είδηση: <a href="https://www.ert.gr/eidiseis/ellada/kinonia/provlimata-apo-tin-sfodri-kakokairia-plimmyres-kai-katolisthiseis/">Προβλήματα από την σφοδρή κακοκαιρία – Πλημμύρες και κατολισθήσεις (video)</a></b>
      </p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/ellada/kinonia/provlimata-apo-tin-sfodri-kakokairia-plimmyres-kai-katolisthiseis/"/>
        <a href="https://www.ert.gr/perifereiakoi-stathmoi/kerkira/kerkyra-den-echoyn-epoylothei-oi-pliges-tis-kakokairias/"/>
        <a href="https://www.ert.gr/featured/topika-entona-kairika-fainomena-kai-simera-poies-perioches-epireazontai/"/>
        <a href="https://www.ert.gr/frontpage/se-kloio-kakokairias-polles-perioches-tis-choras-se-ischy-to-ektakto-deltio-kairoy-video/"/>
        <a href="https://www.ert.gr/perifereiakoi-stathmoi/kerkira/kerkyra-provlimata-apo-tin-kakokairia-stin-kerkyra/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/astatos-o-kairos-stin-kriti-anamenontai-kataigides-apo-to-apogeyma/"/>
      </related>
    </article>
  </body>
</html>