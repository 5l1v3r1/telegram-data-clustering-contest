<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/aktualijos/35281-vilniuje-prasideda-svietimo-inovaciju-paroda-mokykla-2019"/>
    <meta property="og:site_name" content="budas.lt"/>
    <meta property="article:published_time" content="2019-11-22T04:35:06+00:00"/>
    <meta property="og:title" content="Vilniuje prasideda švietimo inovacijų paroda „Mokykla 2019“"/>
    <meta property="og:description" content="Penktadienį Vilniuje, Lietuvos parodų ir kongresų centre „Litexpo“, prasideda švietimo inovacijų paroda „Mokykla 2019“."/>
  </head>
  <body>
    <article>
      <h1>Vilniuje prasideda švietimo inovacijų paroda „Mokykla 2019“</h1>
      <address>
        <time datetime="2019-11-22T04:35:06+00:00">22 Nov 2019, 04:35</time>
      </address>
      <figure>
        <img src="http://budas.lt/images/lapkritis/mokykla.jpg"/>
      </figure>
      <p>Penktadienį Vilniuje, Lietuvos parodų ir kongresų centre „Litexpo“, prasideda švietimo inovacijų paroda „Mokykla 2019“.</p>
      <p>Šių metų parodos tema – „Mokomės drauge“.</p>
      <p>Per dvi dienas bus galima aplankyti daugiau nei 160 edukacinių renginių, kuriuose bus gvildenami mokytojams ir tėvams aktualūs mokymo bei vaikų auklėjimo klausimai, pristatomos ugdymo metodikos, demonstruojamos naujausios priemonės bei technologijos, aptariami mokyklose veikiantys pavyzdžiai, pranešė Švietimo, mokslo ir sporto ministerija.</p>
      <p>Pirmą kartą šioje parodoje bus įrengta atskira tik mokytojų pokalbiams skirta erdvė. Joje pedagogai sulauks konsultacijų įvairiomis švietimo temomis: kaip mokyti iš emigracijos grįžusių ar migruojančių šeimų vaikus, turinčius specialiųjų ugdymosi poreikių mokinius, kaip didinti vaikų mokymosi motyvaciją, išlaikyti smalsumą. Bus kalbama apie gamtamokslį, lituanistinį, ankstyvąjį ugdymą, pedagogų kompetencijų tobulinimą.</p>
      <p>Švietimo politikos erdvėje bus diskutuojama apie mokinių pasiekimus – jų vertinimą, galimas kaitos kryptis, tarptautines tendencijas.</p>
      <p>Mokinių parodoje laukia populiariosios atradimų laboratorijos, šiemet jų bus devynios, jaunųjų tyrėjų mugė, karjeros specialistų konsultacijos ir kt.</p>
      <p>Švietimo, mokslo ir sporto ministerija, be kita ko, pristatys naują internetinę patyčių ir smurto prevencijos platformą REAGUOK.LT: čia mokytojai ras atsakymus į dažniausiai kylančius klausimus, vyks diskusijų forumas, atvejų analizės, bus skelbiami pamokų planai, naudinga literatūra.</p>
      <p>Švietimo inovacijų parodą organizuoja Švietimo, mokslo ir sporto ministerija, Nacionalinė švietimo agentūra ir Lietuvos parodų ir kongresų centras „Litexpo“.</p>
      <footer>Vilnius, lapkričio 22 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>