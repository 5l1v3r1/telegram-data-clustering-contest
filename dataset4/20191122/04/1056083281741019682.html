<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100019/%D8%AF%D8%B1%D8%AE%D8%B4%D9%86%D8%AF%D9%87-%D8%AF%D9%84%DB%8C%D9%84-%D8%AD%D8%A7%D9%84-%D8%A8%D8%AF-%D9%88%D8%A7%D9%84%DB%8C%D8%A8%D8%A7%D9%84-%D8%A7%D8%AF%D8%A7%D8%B1%D9%87-%D8%A8%D8%A7-%D8%B3%D8%B1%D9%BE%D8%B1%D8%B3%D8%AA-%D8%A8%D9%88%D8%AF-%D8%AF%D8%A7%D9%88%D8%B1%D8%B2%D9%86%DB%8C-%D8%A7%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-11-22T04:34:43+00:00"/>
    <meta property="og:title" content="درخشنده: دلیل حال بد والیبال اداره با سرپرست بود/ داورزنی از جوانان اسفاده کند"/>
    <meta property="og:description" content="دبیر سابق فدراسیون والیبال ایران گفت:‌ دلیل اینکه حال والیبال در این روزها خوب نیست، اداره آن با سرپرست‌های مختلف در یک سال گذشته بود و به نظر من بهتر است داورزنی از جوانان در بدنه اجرایی فدراسیون برای بهبود روند پیش رفتن برنامه‌ها استفاده کند."/>
  </head>
  <body>
    <article>
      <h1>درخشنده: دلیل حال بد والیبال اداره با سرپرست بود/ داورزنی از جوانان اسفاده کند</h1>
      <address><time datetime="2019-11-22T04:34:43+00:00">22 Nov 2019, 04:34</time> by <a rel="author">اصغر عبداللهی</a></address>
      <p>دبیر سابق فدراسیون والیبال ایران گفت:‌ دلیل اینکه حال والیبال در این روزها خوب نیست، اداره آن با سرپرست‌های مختلف در یک سال گذشته بود و به نظر من بهتر است داورزنی از جوانان در بدنه اجرایی فدراسیون برای بهبود روند پیش رفتن برنامه‌ها استفاده کند.</p>
      <p>سعید درخشنده در گفت و گو با ایسنا، درباره برگزاری مجمع انتخاباتی فدراسیون والیبال پس از گذشت نزدیک به یک سال، توضیح داد: مطمئن باشید که این برگزاری مجمع به سود والیبال بود و چه بسا که باید هر چه زودتر برگزار می‌شد. اصولا من شخصا با اصل موضوع انتخاب سرپرست مخالف هستم و آن را تصمیم درستی نمی‌دانم. بهتر است سریعا بعد از برکنار شدن یک رئیس جایگزین او انتخاب شود. در هیچ کجای دنیا نمی‌بینید که فدراسیون‌های ورزشی با سرپرست اداره شود چون اصولا سرپرست توانایی گرفتن تصمیم قاطع و حضور در مجامع جهانی را به عنوان یک عضو رسمی ندارد..</p>
      <p>او افزود: این مسئله در مقیاس جهانی برای والیبال ایران وجهه خوبی نداشت و بهتر بود با کنار رفتن ضیائی، همین انتخابات را برگزار می‌کردیم. همانطور که می‌دانید والیبال دنیا را در طول ۶۰ سال گذشته تنها دو رئیس فدراسیون اداره کرده‌اند که این رشته الان چنین جایگاه خوبی در جهان دارد. نمی‌توان سرپرست را به عنوان راس فدراسیون ایران معرفی کرد تا مجامع بین‌المللی شرکت کند، اما خوشبختانه الآن داورزنی به جایگاه اصلی خود که فدراسیون والیبال است بازگشت و قطعا نیاز نیست او را برای اهالی والیبال دنیا معرفی کرد. امیدواریم بعد از این والیبال روند خوب خود را ادامه دهد. </p>
      <p>داورزنی در آخرین صحبت‌هایش بعد از مجمع انتخاباتی فدراسیون والیبال، در جمع خبرنگاران اعلام کرد که حال والیبال ایران در این روزها خوب نیست. درخشنده در پاسخ به این سوال که چه کسی را می‌توان مسبب این شرایط والیبال دانست؟ توضیح داد: موضوع همان بحث اداره شدن با سرپرست است که لطمه زیادی به والیبال ایران زد. مهم‌ترین مسئله برای رشد یک رشته بحث مدیریت است. متاسفانه والیبال ایران در یک سال دوبار سرپرست عوض کرد. بعد از ضیائی ابتدا داوری سرپرست ریاست فدراسیون شد و فتاحی را به عنوان سرپرست دبیری فدراسیون انتخاب کرد، سپس با به پایان رسیدن مهلت سرپرستی داوری، فتاحی سرپرست ریاست فدراسیون شد و او هم سرپرست کمیته‌های مختلف فدراسیون را انتخاب کرد. این مسئله به هیچ عنوان در دنیا وجود ندارد و همین موضوع باعث حال بد والیبال ایران است. </p>
      <p>داورزنی در یک سال گذشته معاون ورزش قهرمانی وزارت ورزش بود و اگر انتخابات والیبال برگزار نشد تصمیم خود او بود. پس با این شرایط می‌توان داورزنی را مقصر این حال بد والیبال دانست. پیشکسوت نام آشنای والیبال ایران در واکنش به این موضوع گفت: واقعیت این است که اطلاع دقیقی از دلایل آقای داورزنی برای گرفتن این تصمیمات ندارم، اما اکنون مجمع بار دیگر به او اعتماد کرد تا ریاست فدراسیون والیبال را باز هم بر عهده بگیرد. امیدوارم از این پس شاهد رشد و چرخیدن دوباره چرخ والیبال ایران باشیم. البته سرپرست‌های فدراسیون نیز در این یک سال زحمات زیادی کشیدند، ما در زمان سرپرستی افشین داوری برای اولین بار قهرمان جوانان جهان شدیم و دو هفته هم لیگ ملت‌ها را در ایران برگزار کردیم که کار بسیار سختی است. بنده از وجهه بین‌المللی می‌گویم که اداره فدراسیون با سرپرست تصمیم درستی نیست.</p>
      <p>دبیر سابق فدراسیون والیبال ایران در مورد استفاده از جوانان در بدنه فدراسیون نیز گفت: این موضوع کاملا ثابت شده است که استفاده از نیروهای جوان و کاربلد در بدنه اجرایی فدراسیون، می‌تواند به پیش رفتن بهتر و سریع برنامه‌ها و امور کمک شایانی کند. قرار دادن سمت‌هایی چون دبیر کلی و ریاست کمیته‌های مختلف به دست جوانان تصمیم درستی که از نظر من برای بهتر پیش رفتن کارها باید در دستور کار قرار گیرد. </p>
      <p>رئیس سابق کمیته بین‌الملل فدراسیون والیبال در پاسخ به این سوال، آیا در دوره قبل ریاست داورزنی نقاط ضعفی وجود داشت که بخواهد در این دوره با برنامه‌ریزی دقیق‌تر آن‌ها را برطرف کند؟ بنده در زمان ریاست داورزنی ۵ سال دبیر فدراسیون بودم و به دلیل قانون به کار نگرفتن بازنشسته‌ها از سمتم کنار گذاشته شدم. ما در زمان داورزنی بود که به همه آرزوهای والیبال خود دست یافتیم. همه اهدافی که داورزنی برای خود ترسیم کرده بود محقق شد و از نظر من نقطه ضعفی وجود نداشت. قهرمان اسیا شدیم، قهرمان بازی‌های آسیایی شدیم، راهی لیگ جهانی شدیم و به بزرگ‌ترین هدفمان که رسیدن به المپیک بود نیز دست پیدا کردیم. در واقع از صفر به ۱۰۰ رسیدیم. در کل امیدوارم باز هم شاهد موفقیت والیبال ایران با ریاست دکتر داورزنی باشیم. </p>
      <p>درخشنده همچنین در مورد ۱۵ رای بهنام محمودی که به گونه‌ای مخالف با ریاست داورزنی بودند نیز گفت:  من فکر می‌کنم که این دوستان همان نظرات بهنام محمودی را داشتند. بیشتر بحث به کارگیری نیروهای کاربلد و متخصص در کمیته‌های مختلف فدراسیون مطرح بود که با اتوجه به جلسه فوری بعد از مجمع که میان داورزنی و روسای هیات‌ها برگزار شد، من فکر  می‌کنم نقطه نظرات همه مخالفان و موافقان مطرح شد تا شاهد روند خوبی در والیبال باشیم. امیدوارم رسانه‌ها و اهالی والیبال همه در کنار هم تلاش کنند تا بعد از این یک سال پر حاشیه، دیگر به حواشی دامن زده نشود تا این رشته به هدف‌های بزرگ خود و درجات بالاتری در عرصه بین‌المللی دست پیدا کند. </p>
      <p>انتهای پیام</p>
    </article>
  </body>
</html>