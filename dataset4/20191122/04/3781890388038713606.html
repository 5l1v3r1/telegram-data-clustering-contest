<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/742841"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T04:30:00+00:00"/>
    <meta property="og:title" content="ไทยมีไม่ต้องไปถึงญี่ปุ่น ชวนแชะเช็กอิน'ฝาท่อลายศิลป์'"/>
    <meta property="og:description" content="ทุกวันศุกร์ “ชุมชนเมือง-เดลินิวส์” อาสาพาเที่ยว “จุดเช็กอินใหม่” ที่สายชิคและฮิปเตอร์ไม่ควรพลาด!! ไม่ต้องเสียเงินตีตั๋วบินข้ามน้ำข้ามทะเลไปถึง “ญี่ปุ่น” ก็สามารถถ่ายรูปกับ “ฝาท่อลายศิลป์” เก๋ๆ ได้ ในพื้นที่เขตพระนครและเขตสัมพันธวงศ์"/>
  </head>
  <body>
    <article>
      <h1>ไทยมีไม่ต้องไปถึงญี่ปุ่น ชวนแชะเช็กอิน'ฝาท่อลายศิลป์'</h1>
      <address>
        <time datetime="2019-11-22T04:30:00+00:00">22 Nov 2019, 04:30</time>
      </address>
      <figure>
        <img src="https://www.dailynews.co.th/admin/upload/20191121/news_GrgugeDFen152016_533.jpg?v=20191124167"/>
      </figure>
      <p>
        <b>ทุกวันศุกร์ “ชุมชนเมือง-เดลินิวส์” อาสาพาเที่ยว “จุดเช็กอินใหม่” ที่สายชิคและฮิปเตอร์ไม่ควรพลาด!! ไม่ต้องเสียเงินตีตั๋วบินข้ามน้ำข้ามทะเลไปถึง “ญี่ปุ่น” ก็สามารถถ่ายรูปกับ “ฝาท่อลายศิลป์” เก๋ๆ ได้ ในพื้นที่เขตพระนครและเขตสัมพันธวงศ์</b>
      </p>
      <p>ทุกวันศุกร์ <b>“ชุมชนเมือง-เดลินิวส์”</b> อาสาพาเที่ยว เผื่อเป็นไอเดียให้วันหยุดเสาร์-อาทิตย์ ใครอยากออกไปตามรอยสัมผัสบรรยากาศสถานที่ท่องเที่ยวต่าง ๆ ในเมืองกรุง ยิ่งช่วงนี้อากาศเย็นสบาย ไม่ร้อนมาก หลายคนอยากออกจากบ้านเดินชิลรับลมหนาว ไม่ต้องไปไกลถึงต่างประเทศ <br/><br/>โดยสัปดาห์นี้จะพาไปเยี่ยมชม<b> “จุดเช็กอินใหม่” </b>ที่สายชิคและฮิปเตอร์ไม่ควรพลาด!! เรียกว่าไม่ต้องเสียเงินควักตังค์ในกระเป๋าตีตั๋วบินข้ามน้ำข้ามทะเลไปถึง <b>“ญี่ปุ่น”</b> ก็สามารถถ่ายรูปกับ <b>“ฝาท่อ”</b> ลายเก๋ๆ ได้ ซึ่งสถานที่จะชวนไปเที่ยวชมเป็นแหล่งรวบรวม <b>“ฝาท่อลายศิลป์” </b>ที่มีลวดลายสวยงาม สะท้อนถึงเอกลักษณ์และวิถีชุมชน ถือเป็นอีก 1 จุดเช็กอินแห่งใหม่ของนักท่องเที่ยว ตั้งอยู่ย่านพาหุรัด-สำเพ็งสามารถแวะไปถ่ายรูปกันได้ </p>
      <figure>
        <img src="https://www.dailynews.co.th/admin/upload/20191121/news_lnZxiuKiHr152013_533.jpg?v=20191124167?v=3657"/>
      </figure>
      <p>การเดินทางก็สะดวกสบาย หากไม่ได้นำรถยนต์ส่วนตัวไป เพราะขี้เกียจหาที่จอดรถ ก็โดยสารรถไฟฟ้าใต้ดิน ไปลงสถานีสามยอดแล้วออกประตูที่  1 จากนั้นให้เดินข้ามถนนมาจะเจอกับสะพานดำรงสถิตเป็นจุดแรก เมื่อเราเดินลงไปที่ทางเท้าทางซ้ายมือของคลอง พบกับฝาท่ออันแรกเขียนข้อความต้อนรับว่า <b>“สวัสดี”</b> เป็นตัวหนังสือสีเหลืองตัดกับฝาท่อสีดำที่มีความเรียบง่าย แต่แฝงไว้ด้วยความโดดเด่น เขียนด้วยลวดลายเส้นที่เป็นเอกลักษณความเป็นไทย</p>
      <figure>
        <img src="https://www.dailynews.co.th/admin/upload/20191121/news_ACGmIYLtBV152014_533.jpg?v=20191124167?v=4076"/>
      </figure>
      <p>ต่อมาเดินไปตามทางเท้าขึ้นไปสะพานภาณุพันธ์ และเดินลงทางขวามือของคลอง จะเจอกับฝาท่ออันที่ 2 เป็นลวดลาย<b> “คนแจวเรือ” </b>ซึ่งฝาท่ออันนี้จะอยู่ระหว่างสะพานภาณุพันธ์กับสะพานหัน จากนั้นให้เดินไปอีกประมาณ 500 เมตร ก็จะเจอกับฝาท่ออันที่ 3 เป็นลวดลายภาพวาดคนขี่รถจักรยานยนต์เวสป้า มีม้วนผ้าอยู่ด้านหลังและมีข้อความคำว่า <b>“พาหุรัด”</b> สีสันสดใส </p>
      <figure>
        <img src="https://www.dailynews.co.th/admin/upload/20191121/news_qEhyxQSYFE152012_533.jpg?v=20191124167?v=4431"/>
      </figure>
      <figure>
        <img src="https://www.dailynews.co.th/admin/upload/20191121/news_HaFGnexpMD152015_533.jpg?v=20191124167?v=2112"/>
      </figure>
      <p>เดินต่อไปตามทางเดินเท้าฝั่งขวา จนเลยสะพานบพิตรภิมุข ก่อนถึงสะพานโอสถานนท์ เจอกับฝาท่ออันที่ 4 มีข้อความเขียนคำว่า <b>“พระนคร” </b>ด้วยลวดลายคลาสสิค เหมือนย้อนกลับไปในยุคสมัยก่อน และฝั่งตรงข้ามคลองมีฝาท่ออันที่ 5 เป็นลวดลายการ์ตูนภาพครอบครัว มีข้อความเขียนคำว่า <b>“สัมพันธวงศ์”</b> สีสันสดใสไม่แพ้ฝาท่ออันอื่น หากเดินหลงไปแล้วหาฝาท่อจุดไหนไม่เจอ ไม่ต้องตกใจหรือกลัวมาเสียเที่ยว เพราะที่นี่มีพี่ ๆ เทศกิจใจดีคอยอำนวยความสะดวกให้  </p>
      <figure>
        <img src="https://www.dailynews.co.th/admin/upload/20191121/news_uCvRfBNLIh152015_533.jpg?v=20191124167?v=1393"/>
      </figure>
      <figure>
        <img src="https://www.dailynews.co.th/admin/upload/20191121/news_DJvpTMsRNY152014_533.jpg?v=20191124167?v=3826"/>
      </figure>
      <p> <br/><br/><b>นายศักดิ์ชัย บุญมา</b> รองผู้ว่าราชการกรุงเทพมหานคร เปิดเผยถึงแนวคิดการจัดวาดลวดลายบนฝาท่อลายศิลป์ว่า เราเน้นดูความสำคัญของแต่ละพื้นที่ รวมทั้งมีการพูดคุยสอบถามความคิดเห็นชาวบ้าน ก่อนจะนำไอเดียมาดัดแปลงออกแบบเป็นฝาท่อลวดลายต่าง ๆ เพื่อต้องการสะท้อนให้เห็นว่าชุมชนนี้มีอดีตความเป็นมาอย่างไร ทำให้ฝาท่อแต่ละอันมีลวดลายไม่เหมือนกัน แสดงให้เห็นวิถีชีวิตแต่ละชุมชน ซึ่งสำนักงานวางผังเมือง ได้จับมือกับกรมศิลปากร ออกแบบคัดเลือกลายออกมา โดยในอนาคตมีแผนจะใช้ไอเดียนี้จัดทำฝาท่อตามแนวเกาะรัตนโกสินทร์ แต่ก่อนจะดำเนินการออกแบบได้ ต้องทำให้คลองที่อยู่รอบเกาะรัตนโกสินทร์กลับมาคืนความสวยงามและใสสะอาดเสียก่อน</p>
      <figure>
        <img src="https://www.dailynews.co.th/admin/upload/20191121/news_kbNJMEpUIZ152012_533.jpg?v=20191124167?v=2439"/>
      </figure>
      <p>“นอกจากลวดลายบนฝาท่อจะบอกเล่าเรื่องราวของแต่ละชุมชน ยังสะท้อนถึงแนวคิดบอกเล่าเรื่องป้อมปราการในอดีต ซึ่งต้องลองพิจารณาดูในรายละเอียด สามารถวาดรูปเรื่องราวป้อมต่าง ๆลงไปบนฝาท่อได้หรือไม่ ตอนนี้ได้ให้สำนักวางผังเมืองไปสำรวจการเชื่อมต่อถึงสะพานตากฟ้า แต่ต้องขึ้นอยู่กับการทำคลองและทางเดินให้ดีด้วย การวาดฝาท่ออยู่ในลำดับขั้นตอนต่อไป” <b>นายศักดิ์ชัย</b> กล่าว<br/><br/>สำหรับโครงการปรับปรุงภูมิทัศน์และพัฒนาพื้นที่รอบเกาะรัตนโกสินทร์ บริเวณคลองโอ่งอ่าง ตั้งแต่สะพานดำรงสถิตถึงสะพานโอสถานนท์ของกรุงเทพมหานคร โดยสำนักการระบายน้ำแล้วเสร็จมาหลายเดือน พบว่าบริเวณริมคลองตลอดแนวความยาว รวม 2 ฝั่ง 1,500 เมตร มีความสะอาด ร่มรื่นจากการปลูกต้นไม้ มีทั้งต้นเสลา ต้นไทรเกาหลี และต้นกระดุมทอง สร้างความสวยงาม ส่วนผนังก่ออิฐโชว์ลายทำให้มีความคลาสิค เพิ่มบรรยากาศเข้ากันได้เป็นอย่างดีกับบ้านเรือนสมัยก่อนของชาวบ้าน ซึ่งนักท่องเที่ยวสามารถไปเดินเที่ยวชม ถ่ายรูปริมคลองได้ โดยนอกจากการปรับปรุงภูมิทัศน์อื่น ๆ แล้ว ทาง กทม.ได้ดำเนินการปรับปรุงจัดทำลวดลายฝาท่อปิดบ่อพักและระบบสาธารณูปโภค เพื่อสร้างความเอกลักษณ์ในพื้นที่เขตพระนครและเขตสัมพันธวงศ์ </p>
      <figure>
        <img src="https://www.dailynews.co.th/admin/upload/20191121/news_mgbbALFcBT152633_533.jpg?v=20191124167?v=5672"/>
      </figure>
      <p>    <br/>หากวันหยุดสุดสัปดาห์นี้...ใครมีโอกาสได้ไปตามรอยถ่ายรูปฝาท่อลายศิลป์สวย ๆ เก๋ ๆ จนครบทั้ง 5 แบบ 5 สไตล์ อย่าลืมส่งภาพเข้ามาอวดให้ชมกันผ่านทางช่องทางไอดี <b>ชุมชนเมือง</b> หรือเฟซบุ๊ก<b> Chumchonmuang Dailynews </b>ส่วนศุกร์หน้าจะพาไปเที่ยวที่ไหนอีก <i><b>อย่าลืมติดตาม!!</b></i>.    </p>
    </article>
  </body>
</html>