<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/685792/pos-tha-moirastei-to-yperpleonasma-ti-dilosan-piges-tou-ypourgeio"/>
    <meta property="og:site_name" content="enikos.gr"/>
    <meta property="article:published_time" content="2019-11-22T04:20:00+00:00"/>
    <meta property="og:title" content="Πώς θα μοιραστεί το υπερπλεόνασμα - Τι δήλωσαν πηγές του υπουργείου Οικονομικών"/>
    <meta property="og:description" content="Το υπερπλεόνασμα των 436 εκατ. ευρώ για το 2019 δεν μπορεί να θεωρηθεί τελικό..."/>
  </head>
  <body>
    <article>
      <h1>Πώς θα μοιραστεί το υπερπλεόνασμα - Τι δήλωσαν πηγές του υπουργείου Οικονομικών</h1>
      <address>
        <time datetime="2019-11-22T04:20:00+00:00">22 Nov 2019, 04:20</time>
      </address>
      <p>Αθροιστικά, η οικονομική πολιτική βοηθά το 89% της κοινωνίας, δήλωσε υψηλόβαθμο στέλεχος του οικονομικού επιτελείου μετά την κατάθεση του νέου προϋπολογισμού στη Βουλή, προσθέτοντας ότι όποτε βρίσκεται δημοσιονομικός χώρος με ασφάλεια, θα χρησιμοποιείται για την ενίσχυση των οικονομικά αδύναμων στρωμάτων και της μεσαίας τάξης, ενώ σύμφωνα με άλλο στέλεχος, όποιος χώρος προκύπτει θα χρησιμοποιείται κατά 80% για τη μείωση της φορολογικής επιβάρυνσης.</p>
      <p>Το <a href="http://www.enikonomia.gr/economy/226197,proypologismos-2020-yperpleonasma-436-ekat-evro-fetos-ti-provlepe.html%CF%85%CF%80%CE%B5%CF%81%CF%80%CE%BB%CE%B5%CF%8C%CE%BD%CE%B1%CF%83%CE%BC%CE%B1">υπερπλεόνασμα</a>των 436 εκατ. ευρώ για το 2019, που έχει καταγραφεί στον προϋπολογισμό, δεν μπορεί να θεωρηθεί τελικό, καθώς το Γενικό Λογιστήριο του Κράτους διενεργεί μια νέα άσκηση ανώτατων οροφών δαπανών -προκειμένου να περιορίσει εκ των προτέρων φαινόμενα υποεκτέλεσης λόγω αδυναμίας απορρόφησης συγκεκριμένων δαπανών- ενώ αναμένονται τα τελικά στοιχεία για ΠΔΕ και έσοδα.</p>
      <p>Σημειώνεται ότι ο προϋπολογισμός 2019 προβλέπει δαπάνες για το Πρόγραμμα Δημοσίων Επενδύσεων ύψους 2,7 δισ. ευρώ μόνον τον Δεκέμβριο εφέτος, ενώ για το κλείσιμο του εφετινού προϋπολογισμού (σ.σ. στο τέλος του Φεβρουαρίου 2020) απομένει η είσπραξη εσόδων 10-11 δισ. ευρώ. Για τους λόγους αυτούς, η παραμικρή αλλαγή στις παραπάνω προβλέψεις μπορεί να επηρεάσει τον δημοσιονομικό χώρο και το ύψος του τελικού μερίσματος που θα διανεμηθεί.</p>
      <p>Οι ανακοινώσεις για το πώς θα μοιρασθεί το υπερπλεόνασμα - που δεν θα πρέπει να αναμένονται τον Νοέμβριο- θα γίνουν από τον πρωθυπουργό. Οι ίδιοι παράγοντες διευκρίνιζαν πως ό,τι έχει δηλώσει ο πρωθυπουργός - για ενίσχυση των ασθενέστερων εισοδηματικά τάξεων - ισχύουν στο ακέραιο.</p>
      <p>Σημειώνεται ότι από τα 436 εκατ. ευρώ που έχουν εγγραφεί στον προϋπολογισμό, θα πρέπει να κρατηθεί ένα «μαξιλάρι ασφαλείας» (της τάξης των 200 εκατ. ευρώ) και να καλυφθεί ένα μέρος των υποχρεώσεων ΥΚΩ προς τη ΔΕΗ ύψους 150-200 εκατ. ευρώ (μέρος των οποίων θα καλυφθεί και από το αποθεματικό). Ενώ, έχουν ήδη διατεθεί άνω των 200 εκατ. ευρώ για τις μειώσεις στον ΕΝΦΙΑ, 68 εκατ. ευρώ για το επίδομα πετρελαίου θέρμανσης και 138 εκατ. ευρώ για τη μείωση της προκαταβολής φόρου από τις επιχειρήσεις.</p>
      <p>
        <b>Ποια νομοσχέδια θα ψηφιστούν έως τις 20 Δεκεμβρίου</b>
      </p>
      <p>Σύμφωνα με τα στελέχη του οικονομικού επιτελείου, την ερχόμενη εβδομάδα κατατίθεται στη Βουλή το φορολογικό νομοσχέδιο, το οποίο θα έχει μεν οριακές αλλαγές σε σχέση με το κείμενο που δόθηκε προς διαβούλευση, αλλά θα υπάρξουν προσθήκες μετά από συνεννόηση με τους θεσμούς και τους αρμόδιους φορείς.</p>
      <p>Με βάση τον προγραμματισμό, έως τις 20 Δεκεμβρίου θα έχουν ψηφιστεί ο προϋπολογισμός, το φορολογικό και το σχέδιο «Ηρακλής», το οποίο θα κατατεθεί αμέσως μετά τη γνωμοδότηση από την ΕΚΤ και τον SSM.</p>
      <p>Την ερχόμενη εβδομάδα αναμένεται, εξ άλλου, να ολοκληρωθεί η διαδικασία πρόωρης αποπληρωμής του ακριβού δανείου του ΔΝΤ.</p>
      <related>
        <h4>σχετικά άρθρα</h4>
        <a href="http://www.enikos.gr/economy/685694/liftingk-sto-forologiko-nomoschedio-allages-sti-diataxi-gia-tis-e%0A%20%20%20%20%0A"/>
        <a href="http://www.enikos.gr/economy/683694/sta-skaria-allages-sto-forologiko-nomoschedio-poia-arthra-tha-epa%0A%20%20%20%20%0A"/>
        <a href="http://www.enikos.gr/economy/682999/ta-mystika-tou-forologikou-nomoschediou-poso-meionetai-o-foros-ei%0A%20%20%20%20%0A"/>
        <a href="http://www.enikos.gr/economy/682953/dothike-se-dimosia-diavoulefsi-to-forologiko-nomoschedio-deite-po%0A%20%20%20%20%0A"/>
        <a href="http://www.enikos.gr/economy/682672/sto-pragmatiko-eisodima-to-30-ton-e-apodeixeon-oi-vasikoi-axones-%0A%20%20%20%20%0A"/>
        <a href="http://www.enikos.gr/economy/682310/prostasia-protis-katoikias-poies-veltioseis-ginontai-gia-na-entac%0A%20%20%20%20%0A"/>
        <a href="http://www.enikos.gr/economy/681072/ypegrafi-i-apofasi-gia-to-epidoma-petrelaiou-thermmansis-poso-afx%0A%20%20%20%20%0A"/>
        <a href="http://www.enikos.gr/economy/685705/rythmo-anaptyxis-21-to-2020-provlepei-gia-tin-ellada-o-oosa-ti-an%0A%20%20%20%20%0A"/>
        <a href="http://www.enikos.gr/economy/685712/pote-plironei-o-opeka-epidomata-kai-paroches%0A%20%20%20%20%0A"/>
      </related>
    </article>
  </body>
</html>