<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/sport/exclusiv-romania-deveni-astazi-cea-mai-norocoasa-echipa-europa-dezvaluirile-unui-jurnalist-islandez-1_5dd6f9885163ec4271446fed/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T04:45:10+00:00"/>
    <meta property="og:title" content="EXCLUSIV România poate deveni, astăzi, cea mai norocoasă echipă din Europa: Dezvăluirile unui jurnalist islandez"/>
    <meta property="og:description" content="România va fi cu ochii spre Nyon, astăzi, de la ora 13.00 (Pro TV). După tragerea la sorţi, vom afla ce echipe stau între tricolori şi un loc la Euro 2020."/>
  </head>
  <body>
    <article>
      <h1>EXCLUSIV România poate deveni, astăzi, cea mai norocoasă echipă din Europa: Dezvăluirile unui jurnalist islandez</h1>
      <address><time datetime="2019-11-22T04:45:10+00:00">22 Nov 2019, 04:45</time> by <a rel="author">Amir Kiarash</a></address>
      <h4>România va fi cu ochii spre Nyon, astăzi, de la ora 13.00 (Pro TV). După tragerea la sorţi, vom afla ce echipe stau între tricolori şi un loc la Euro 2020.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/sport/exclusiv-olaroiu-mai-platit-om-sportul-romanesc-reactie-despre-venirea-nationala-1_5dd5a6d75163ec42713c54f3/index.html"/>
        <a href="https://adevarul.ro/news/sport/analizA-manualul-esecului-10-pasi-ajuns-romania-rasul-lumii-fotbal-1_5dd405045163ec4271301d02/index.html"/>
        <a href="https://adevarul.ro/news/sport/foto-romania-ajuns-rasul-internetului-cele-mai-bune-glume-dezastrul-spania-1_5dd3b7e55163ec42712d1832/index.html"/>
      </related>
      <p>Cosmin Contra a dat-o în bară în preliminariile Euro 2020, însă măcar n-a compromis, în totalitate, şansele unei calificări la un turneu final din care Bucureştiul va găzdui patru partide.</p>
      <p>Concret, datorită unei clasări pe locul 32 din 55 în Liga Naţiunilor 2019 şi a unei conjuncturi favorabile, România mai are varianta calificării la Euro 2020 prin barajul Ligii Naţiunilor. </p>
      <p>Astăzi, la Nyon, va avea loc tragerea la sorţi care va stabili traseul tricolorilor care va fi format din două partide: o semifinală în deplasare şi o finală cu biletele pentru Euro 2020 pe masă. Gazda acestei finale se va stabili, tot astăzi, prin tragere la sorţi. </p>
      <p>România va fi plasată fie în play-off-ul Diviziei C, fie în play-off-ul Diviziei A. Iată ce înseamnă acest lucru:</p>
      <p>
        <b>*Play-off divizia C</b>
      </p>
      <p>26 martie 2020: Scoţia - România</p>
      <p>26 martie 2020: Norvegia – Serbia</p>
      <p>
        <b>*Play-off divizia A</b>
      </p>
      <p>26 martie 2020: Islanda – România</p>
      <p>26 martie 2020: Bulgaria / Ungaria / Israel </p>
      <p>Învingătoarele acestor semifinale se vor întâlni în finalele de la 31 martie 2020. Cine câştigă aceste finale, ajunge la Euro 2020. </p>
      <p>
        <b>Islanda, şanse mari să nu joace acasă!</b>
      </p>
      <p>La prima vedere, un prim baraj, în deplasare, cu Scoţia ar fi o variantă mai accesibilă decât unul, în deplasare, cu Islanda. Apoi însă, lucrurile se complică. Dacă tricolorii vor trece de Scoţia, ei vor fi outsideri în finala cu Norvegia sau Serbia. </p>
      <p>De aceea, e de preferat plasarea României în play-off-ul Diviziei A şi un prim meci cu Islanda. Pe lângă faptul că, într-un astfel de scenariu, finala cu Bulgaria, Ungaria sau Israel ar fi mai aproape de nivelul României, există şi un alt posibil avantaj destul de mare!</p>
      <p>Jurnalistul islandez, Sindri Sverrisson, a dezvăluit pentru „Adevărul“ că Islanda are şanse mici să găzduiască barajul pentru Euro 2020 la 26 martie! Motivul? În perioada respectivă, în Islanda nu se poate juca fotbal din cauza condiţiilor meteo! De altfel, tocmai de aceea, campionatul intern are prima etapă în luna aprilie, iar ultima în septembrie.</p>
      <p>Mai mult, din 2010 până acum, Islanda are un singur meci jucat acasă în primele trei luni ale anului! Se întâmpla tocmai în 2010, atunci când islandezii au evoluat la Kópavogur, la 21 martie, într-un amical cu Feroe, câştigat cu 2-0. În rest, în primele trei luni ale anului, Islanda a jucat la Marbella (Spania), Abu-Dhabi (Emirate), Nanning (China), New Jersey (SUA) şi Doha (Qatar).</p>
      <p>„Islanda joacă mereu în deplasare, între noiembrie şi martie. Deocamdată, federaţia noastră n-a confirmat, oficial, că barajul pentru Euro 2020 se va juca pe teren străin. Dar, dacă terenul va fi îngheţat în Islanda, cel mai probabil, meciul din semifinale se va disputa în Danemarca, pe stadionul celor de la Brondby, în Copenhaga“, ne-a spus Sindri Sverrisson.</p>
      <p>Acesta a explicat apoi de ce terenul din Islanda poate fi afectat de condiţiile meteo. „Singurul nostru stadion omologat de UEFA pentru meciurile naţionalei de acasă e Laugardalsvollur. Aici, se joacă pe iarbă, spre deosebire de alte arene care au teren sintetic. Din păcate, Laugardalsvollur n-are instalaţie de încălzire, aşa că, pe durata iernii, terenul e îngheţat. Până la urma, totul ţine de vreme şi de cum va fi această iarnă. Spre exemplu, anul trecut, în martie, se putea juca în Islanda. În schimb, acum doi ani, era, pur şi simplu, imposibil din cauza gerului“, a adăugat jurnalistul islandez.</p>
      <p>
        <b>Ce a făcut Islanda în preliminariile Euro 2020?</b>
      </p>
      <p>Revelaţia turneului final de Euro 2016, atunci când a avansat până în sferturi, unde a fost învinsă de gazda Franţa (5-2), Islanda a încheiat preliminariile pentru Euro 2020 pe locul 3 în grupa H, după Franţa şi Turcia, dar înaintea naţionalelor din Albania, Andorra şi Moldova.</p>
      <p>Iată rezultatele înregistrate de islandezi în preliminarii:</p>
      <p>Andorra - Islanda 0-2</p>
      <p>Franţa - Islanda 4-0</p>
      <p>Islanda - Albania 1-0</p>
      <p>Islanda - Turcia 2-1</p>
      <p>Islanda - Moldova 3-0</p>
      <p>Albania - Islanda 4-2</p>
      <p>Islanda - Franţa 0-1</p>
      <p>Islanda - Andorra 2-0</p>
      <p>Turcia - Islanda 0-0</p>
      <p>Moldova - Islanda 1-2 </p>
      <hr/>
    </article>
  </body>
</html>