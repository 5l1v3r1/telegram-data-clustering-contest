<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-putin-zbroja-popry-vse/30285812.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T04:28:28+00:00"/>
    <meta property="og:title" content="Путін: випробування нової зброї триватимуть «попри все»"/>
    <meta property="og:description" content="Президент Росії Володимир Путін заявив, що Росія «попри все» продовжить удосконалювати нову зброю, під час випробувань якої на полігоні під Сєвєродвінськом у серпні в результаті вибуху з викидом радіа"/>
  </head>
  <body>
    <article>
      <h1>Путін: випробування нової зброї триватимуть «попри все»</h1>
      <address>
        <time datetime="2019-11-22T04:28:28+00:00">22 Nov 2019, 04:28</time>
      </address>
      <p>Президент Росії Володимир Путін заявив, що Росія «попри все» продовжить удосконалювати нову зброю, під час випробувань якої на полігоні під Сєвєродвінськом у серпні в результаті вибуху з викидом радіації загинули семеро людей.</p>
      <p>Путін 21 листопада прокоментував катастрофу на полігоні в селищі Ньонокса, передаючи в Кремлі ордени Мужності родичам загиблих.</p>
      <p>Путін прямо не сказав, про яку зброю йдеться, заявивши при цьому, що вона не має аналогів у світі і «покликана гарантувати суверенітет, безпеку для Росії на десятиліття вперед». За словами Путіна, наявність «унікальних технологій» є «гарантією миру на планеті».</p>
      <p>Раніше президент Росії говорив, що вибух на полігоні стався під час робіт над перспективними системами озброєнь. У Міноборони заявляли, що вибухнула ракетна установка з ізотопним джерелом живлення.</p>
      <p>Радіо Свобода і кілька інших засобів інформації під час розслідувань катастрофи в Ньоноксі дійшли висновку, що вибух стався, найімовірніше, при спробі підняти з дна Білого моря ракету з ядерною енергетичною установкою «Буревісник». Про розробку цієї ракети Путін говорив у своєму посланні 1 березня 2018 року.</p>
      <p>Офіційні особи Сполучених Штатів також заявляли, що вибух очевидно був пов'язаний з випробуваннями «Буревісника», а саме зі спробою підняти ракету.</p>
    </article>
  </body>
</html>