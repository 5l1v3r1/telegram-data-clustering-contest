<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/guvernul-da-asigurari-ca-vom-avea-gaz-la-iarna_3059790.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-22T04:26:16+00:00"/>
    <meta property="og:title" content="Guvernul dă asigurări că vom avea gaz la iarnă"/>
    <meta property="og:description" content="Autorităţile ne asigură că vom avea gaze naturale în lunile de iarnă. Totuşi, s-ar putea ca în zilele geroase, atunci când consumul atinge cote maxime, Moldovagaz să nu poată asigura necesarul de 15 milioane de metri cubi pe zi. O sursă de alternativă sun"/>
  </head>
  <body>
    <article>
      <h1>Guvernul dă asigurări că vom avea gaz la iarnă</h1>
      <address><time datetime="2019-11-22T04:26:16+00:00">22 Nov 2019, 04:26</time> by <a rel="author">PUBLIKA.MD</a></address>
      <p><b>Autorităţile ne asigură că vom avea gaze naturale în lunile de iarnă.</b> Totuşi, s-ar putea ca în zilele geroase, atunci când consumul atinge cote maxime, Moldovagaz să nu poată asigura necesarul de 15 milioane de metri cubi pe zi. O sursă de alternativă sunt rezervele de 40 de mii de tone de păcură, însă autorităţile iau în calcul şi micşorarea consumului de gaze de către unele întreprinderi mari din sectorul termoenergetic şi chiar deconectarea de la gaze a anumitor consumatori. Despre ce ne aşteaptă în sezonul rece s-a discutat în cadrul şedinţei Comisiei guvernamentale pentru situaţii excepţionale.<br/><br/>Dacă din 1 ianuarie, gazele ruseşti vor ajunge în ţara noastră prin Ucraina, atunci nu vom avea probleme la iarnă. În cazul în care Rusia şi Ucraina nu vor ajunge la o înţelegere privind tranzitul, Moldovagaz va încerca să transporte gazele prin Turkish Stream, conducta dintre Federația Rusă şi Turcia. Pe această cale, în ţara noastră pot ajunge zilnic puţin peste 12 milioane de metri cubi de gaze. Volumul este însă insuficient pentru a asigura necesarul în zilele geroase.</p>
      <p><b>Din acest motiv, atunci când furnizorul nu va avea posibilitatea să acopere volumul necesar de gaze, va cere mai multor întreprinderi să reducă din consum.</b> <br/><br/>"Termoelectrica, CET nord şi centrala de la Cuciurgan, ei consumă peste şase milioane de metri cubi, adică este vorba de peste 40 de procente din întreaga cantitate de consum zilnic. În acest context propunem ca aceste întreprinderi să fie receptivi la solicitările noastre. "<br/><br/>Moldovagaz nu exclude că dacă vor apărea situaţii de criză, anumiţi consumatori vor rămâne fără gaze. Ceban nu a precizat cine face parte din această categorie.<br/><br/><b>VADIM CEBAN, preşedintele Consiliului de Administrare "MoldovaGaz":</b> "Avem circa 705 539 de consumatori protejaţi, pe care nu-i putem deconecta, însă avem şi consumatori care pot fi deconectaţi atunci când parvin situaţii de criză."<br/><br/><b>ANATOL USATÎI, ministrul Economiei şi Infrastructurii:</b> "Sunt consumatori care sunt protejaţi, ei în nici un caz nu vor fi deconectaţi. Este vorba de fondul locativ, spitale, grădiniţe şi aşa mai departe. Despre cine noi am discutat, aici noi am discutat despre CET, aici este rezervă de păcură, 40 de mii de tone, care este suficientă pentru 35 - 50 de zile."<br/><br/>Premierul Ion Chicu speră, totuşi, că gazele ruseşti vor ajunge în ţara noastră ca şi până acum. <br/><br/><b>ION CHICU, prim-ministru:</b> "Noi contăm că se va reuşi de utilizat schema tradiţională de aprovizionare cu gaze naturale. Acest mecanism, traseu nu este testat, multe elemente ale acestui traseu transbalcanic abia acum sunt în testare ori în construcţie."<br/><br/>Cei de la "Moldovagaz" se gândesc de pe acum de unde ar mai putea lua gaze naturale.<br/><br/><b>VADIM CEBAN, preşedintele Consiliului de Administrare "MoldovaGaz":</b>"Noi putem suplimenta prin tranzacţii comerciale. Adica facem schimb de gaze, inclusiv cu operatorii din Europa sau Ucraina. Însă, noi considerăm şi deja lucrăm cu operatorii din Bulgaria şi România de a majora cantitatea respectivă, pentru cele strict necesare, până la 15 milioane de metri cubi pe zi."</p>
    </article>
  </body>
</html>