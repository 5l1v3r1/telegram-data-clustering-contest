<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/orlicke-hory-vrazda-polomska-bitnarka221119-rk.html"/>
    <meta property="og:site_name" content="Deník.cz"/>
    <meta property="article:published_time" content="2019-11-22T04:55:00+00:00"/>
    <meta property="og:title" content="Mnohonásobná vražedkyně unikla oprátce. Zachránilo ji těhotenství"/>
    <meta property="og:description" content="Měla na svědomí několik vražd. Když mělo dojít k trestu, lékař zjistil, že je těhotná. Podezření padlo na vězeňského zřízence i spoluvězně. Ne, to není mediálně známý příběh Petry Janákové odsouzené na 30 let. Obdobný případ zaznamenala česká justice na východě Čech už za první republiky."/>
  </head>
  <body>
    <article>
      <h1>Mnohonásobná vražedkyně unikla oprátce. Zachránilo ji těhotenství</h1>
      <address><time datetime="2019-11-22T04:55:00+00:00">22 Nov 2019, 04:55</time> by <a rel="author">Jana Kotalová</a></address>
      <p>Příběh vražedkyně pod názvem Polomská Bitnarka připomíná kniha Jiřího Frýzka Ze starých kronik. Začal ještě za Rakousko-Uherska v Orlických horách, kde se do hodně mladého děvčete zakoukal starý mládenec Josef Bitnar. Příbuzní ji nakonec přesvědčili, aby si ho vzala. Stal se její první obětí. Měla i jiné známosti a starší manžel jí brzy překážel.</p>
      <p>To už bydleli v Plasnicích, kam se přestěhovali z osady Polom, protože jejich stavení vyhořelo.</p>
      <figure>
        <img src="https://g.denik.cz/23/3d/opava-okresni-soud-petra-janakova-nova-vrazda-vazba-krive-obvineni241019-tu_denik-150-3x2.jpg"/>
      </figure>
      <aside>
        <a href="https://www.denik.cz/krimi/soud-v-opave-poslal-do-vazby-janakovou-kvuli-obvineni-dozorcu-20191024.html">Soud v Opavě poslal do vazby Janákovou kvůli obvinění dozorců Přečíst článek ›</a>
      </aside>
      <p>„Jednou na louce sušili a Bitnarová manželovi uvařila polévku houbovou, pravděpodobně z prašivek. A milý Bitnar polévku snědl, v bolestech se svíjel na louce, ale přešlo to. Jindy mu namíchala do čaje nebo buchet jedu a to pomohlo. Milého Bitnara otrávila,“ zapsal kronikář.</p>
      <p>Nakonec ho posadila ke stolu, barák zavřela a odešla. Travička strávila dva roky ve vazbě, ale trestu ušla. Také plasnická chaloupka mezitím vyhořela a ona neměla kam jít. Obec Polom pro ni náhradní bydlení neměla, a tak se místní rozhodli, že jí každý poskytne nocleh na jednu - dvě noci. Šla tak od chalupy k chalupě, ale k velké nelibosti s ní i řada záletníků, kteří ji navštěvovali.</p>
      <h3>Smrt u rybníka</h3>
      <p>K amantům patřil i Lichý zvaný Haban. Spolu se domluvili, že od jeho otce vyloudí chalupu v Bačetíně. Pokus o podvod při prodeji však nevyšel a starý Lichý jednoho dne zmizel. Nalezen byl oběšený v Provoze u rybníka, předtím ho ale „někdo“ utloukl. Obec Bitnarku vykázala, nikdo jí ale nic nedokázal.</p>
      <p>S Lichým a dalšími kumpány potom přebývala v dřevěné trafice na Polomech. Když jí pak jeden z nich při hádce v opilosti pohrozil, že poví, co na ni ví, koupila prý kořalku a šli spolu spát do stohu. Když usnul, stoh zapálila a zmizela. Svého společníka v něm nechala uhořet.</p>
      <figure>
        <img src="https://g.denik.cz/23/8d/vrazedkyni-janakovou-zadrzeli-kriminaliste-v-lomnici-vrati-se-za-mrize_denik-150-3x2.jpg"/>
      </figure>
      <aside>
        <a href="https://www.denik.cz/krimi/vrazedkyni-janakovou-zadrzeli-kriminaliste-v-lomnici-vrati-se-za-mrize-20191023.html">VIDEO: Vražedkyni Janákovou zadrželi kriminalisté v Lomnici. Míří zpět za mříže Přečíst článek ›</a>
      </aside>
      <p>Bitnarka byla zatčena a tehdy znovu vyplulo na povrch její obvinění ze záhadné smrti manžela. Musela se přiznat a trestu neměli ujít ani ostatní spoluviníci. Souzeni byli v srpnu 1930 u Krajského soudu v Hradci Králové. Bitnarovou za mnohonásobnou vraždu čekala oprátka.</p>
      <h3>Kdo je otec?</h3>
      <p>„Když měla být popravena a ohledána lékařem, učinil nález, že je těhotná. Bylo šetření, s kým souložila. Byl naznačen zřízenec trestnice. Byla v Řepích za Prahou. Tento se bránil, že to musel být její bývalý společník Lichý. Když byl vyslýchán, zapíral. Tvrdil, že mu chybí pohlavní úd, který si předtím asi ukroutil a zmrzačil, takže soulož s Bitnarkou byla vyloučena. Tíha viny spadla na zřízence, těhotná žena však nemohla být popravena. Bitnarová však ve věznici podlehla tuberkuloze, děcko snad zůstalo,“ uzavírá temný příběh polomské Bitnarky kronikář a dodává, že o případu se hodně mluvilo a psaly o něm i noviny.</p>
    </article>
  </body>
</html>