<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/22/sulyos-birsag-fenyegeti-az-autosokat"/>
    <meta property="og:site_name" content="infostart"/>
    <meta property="article:published_time" content="2019-11-22T04:22:00+00:00"/>
    <meta property="og:title" content="Súlyos bírság fenyegeti az autósokat"/>
    <meta property="og:description" content="Már egy párás szélvédőért büntethet a rendőr, a havas ablak pedig komoly kihágás, és súlyos következménye lehet."/>
  </head>
  <body>
    <article>
      <h1>Súlyos bírság fenyegeti az autósokat</h1>
      <address><time datetime="2019-11-22T04:22:00+00:00">22 Nov 2019, 04:22</time> by <a rel="author">Infostart</a></address>
      <h3>Már egy párás szélvédőért büntethet a rendőr, a havas ablak pedig komoly kihágás, és súlyos következménye lehet.</h3>
      <p>Végérvényesen és visszafordíthatatlanul berobban az ősz, majd pedig a tél is szép lassan megérkezik Magyarországra, búcsút inthetünk az évszakhoz képest enyhe időnek. Ilyenkor nem árt az autót sem felkészíteni a zordabb körülményekre, de a sofőröktől is kiemelt figyelmet követelnek a késő őszi, téli körülmények.</p>
      <p>A <a href="https://www.penzcentrum.hu/utazas/robban-a-teli-birsag-bomba-kegyetlenul-megvagjak-aki-igy-vezet.1085379.html">Pénzcentrum</a> példaként hozza fel azt a múlt heti balesetet, amikor Dunaújvárosban a zebrán ütöttek el egy idős nőt, és a vezető azért nem vette észre a gyalogost, mert be volt párásodva a szélvédője. "A párásodást úgy lehetne elkerülni, ha csak száraz levegőt juttatnánk be az autóba, ami ugye gyakorlatilag lehetetlen, hiszen az ember beleheli az utasteret, és a nedves ruhadarabokból is párolog el a víz, ami aztán a hideg ablakokon csapódik le. Ezért is fontos az ablakfűtés, hiszen a melegen tartott üvegen nem keletkezik pára" – mondta a portálnak György András autószerelő. A hátsó szélvédő is ugyanolyan fontos, ha megszakad a fűtőszál, sajnos az egész szélvédőt cserélni kell. Érdemes belülről is lemosni az ablakokat tisztítószerrel, és az ablaktörlő lapátokat sem árt időnként cserélni</p>
      <p>Az emberi lustaság miatt is több a baleset télen: sokan például csak egy-egy sávban takarítják le a jeget, havat az autóról, hogy kilássanak. Ez nemcsak balesetveszélyes, hanem szabálysértésnek is minősül. A párás szélvédőért is ugyanúgy büntethetnek: a KRESZ ugyanis többek között kimondja, hogy aki a közúti közlekedésben részt vesz, köteles úgy közlekedni, hogy a személy- és vagyonbiztonságot ne veszélyeztesse, másokat közlekedésükben indokolatlanul ne akadályozzon, és ne zavarjon.</p>
      <p>Ha csak megállít a rendőr, a havas szélvédő legfeljebb a szabálysértés, ha viszont balesetet okozunk és az is közrejátszott abban, hogy ez bekövetkezett, hogy nem takarítottuk le megfelelően a szélvédőnket, akkor ez súlyos gondatlanságnak minősül, és extrém esetben még büntetőeljárás is indulhat ellenünk.</p>
      <p>A megváltozott időjárási körülmények más vezetési stílust is igényelnek. Sokan például nem figyelnek oda a követési távolságra, holott a féktávolság nagyon megnő a vizes, csúszós úton. A rendőrség emellett azt is tanácsolja, hogy ne a megengedett maximális sebességgel közlekedjünk, hanem lassítsunk le, hogy biztonsággal meg lehessen állni egy hirtelen szituációban.</p>
      <p>További fontos tanácsok:</p>
      <ul>
        <li>Komoly kockázatot jelentenek a hulló levelek is, ugyanúgy csúsznak, mint a jég. Ilyenkor érdemes az előttünk már kijárt nyomvonalat követni, ami kevésbé lehet síkos.</li>
        <li>Esőben óvakodni kell a pocsolyáktól is, korántsem biztos, hogy kis lyukról van szó.</li>
        <li>Esőben is ajánlatos csökkenteni a sebességet, hogy a gumik rendesen ki tudják szorítani a vizet.</li>
      </ul>
      <p>
        <i>Nyitókép: MTI/Varga György</i>
      </p>
    </article>
  </body>
</html>