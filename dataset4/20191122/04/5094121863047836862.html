<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/nova-paka-mesto-pro-byznys-podnikani221119-jc.html"/>
    <meta property="og:site_name" content="Deník.cz"/>
    <meta property="article:published_time" content="2019-11-22T04:55:00+00:00"/>
    <meta property="og:title" content="Nejlepší město pro byznys desetiletí? Krajské kolo ovládla Nová Paka"/>
    <meta property="og:description" content="Kvalitní komunikace radnice s podnikateli vynesla Nové Pace titul Město pro byznys desetiletí. Do výzkumu je zařazeno v kraji patnáct měst a obcí s rozšířenou působností, v závěsu skončila Dobruška, třetí Nové Město nad Metují."/>
  </head>
  <body>
    <article>
      <h1>Nejlepší město pro byznys desetiletí? Krajské kolo ovládla Nová Paka</h1>
      <address><time datetime="2019-11-22T04:55:00+00:00">22 Nov 2019, 04:55</time> by <a rel="author">Iva Kovářová</a></address>
      <p>Nová Paka je z dlouhodobého hlediska rekordmanem, v rámci kraje vyhrála čtyřikrát zlato, dvakrát stříbro a dvakrát bronz. V roce 2011 a 2014 cinklo Nové Pace dokonce celorepublikové zlato, město k tomu má na svém kontě i jedno druhé a jedno třetí umístění. Za vynikajícími výsledky stojí především skvělý přístup veřejné správy, který se hodnotí mimo jiné testem elektronické komunikace prostřednictvím fiktivních podnikatelských dotazů. Dobrých výsledků dosahuje devítitisícové město rovněž v kvalitě odborného vzdělávání nebo v hospodaření radnice.</p>
      <p>Průzkum Město pro byznys zahrnuje všechny oblasti, které mají pro podnikatele a firmy strategický význam. Nyní se hodnotí 23 kritérií rozdělených do dvou oblastí.</p>
      <p>Podnikatelské prostředí 14 kritérií a přístup veřejné správy 9 kritérií.</p>
      <figure>
        <img src="https://g.denik.cz/35/d7/nova-paka-ssgs-gastronomie-asluzeb-studenti-dilna-vanocni-cukrovi-peceni211119-jc-31_denik-150-3x2.jpg"/>
      </figure>
      <aside>
        <a href="https://jicinsky.denik.cz/zpravy_region/nova-paka-ssgs-gastronomie-asluzeb-studenti-dilna-vanocni-cukrovi-peceni211119jc.html">FOTO: Cukrářům začaly vánoční galeje Přečíst článek ›</a>
      </aside>
      <p>„Dlouhodobě se snažíme vytvářet kvalitní podmínky, aby Nová Paka byla hlavně městem pro život. Podnikání je jen jeho jedna složka. Podnikatelům se především snažíme neházet klacky pod nohy, jak to dělá už mnoho let stát. Dlouhodobě se vlastně jen snažíme měřit každému stejným metrem a vytvářet spravedlivé podmínky pro všechny,“ komentuje starosta Josef Cogan úspěch města.</p>
      <p>Velký dík podle jeho vyjádření patří všem, kdo v Nové Pace podnikají, a kteří se i přes nátlak státu, který zvýhodňuje vyvolené, nenechali otrávit a nadále rozvíjí své firmy a vytváří tak i příležitosti pro zaměstnávaní občanů. „Podkrkonoší bylo vždy poměrně drsným krajem, kde nic moc nerostlo a tak se každý musel o sebe postarat sám, a to je základ mentality a akceschopnosti místních lidí,“ domnívá se J. Cogan.</p>
      <p>Místní podnikatel Jiří Novák chválí především vybudovanou průmyslovou zónu, která se postupně zaplnila. Jiří Medlík, majitel STK na Kumburském Újezdě, se domnívá, že titul městu patří oprávněně. Postesknul si jen na všeobecně přebujelou byrokracii, spoustu předpisů, dlouhých lhůt. Město ale chválí za to, že se mu snažilo v rámci jeho projektu vyjít vstříc.</p>
      <figure>
        <img src="https://g.denik.cz/35/c5/valdice-veznice-klasterni-kostel-kniha-krest-jak-se-zije-za-zdmi-valdic211119-jc-06_denik-150-3x2.jpg"/>
      </figure>
      <aside>
        <a href="https://jicinsky.denik.cz/zpravy_region/valdice-veznice-klasterni-kostel-kniha-krest-jak-se-zije-za-zdmi-valdic211119-jc.html">FOTOGALERIE: Jak se žije za mřížemi? Přečíst článek ›</a>
      </aside>
    </article>
  </body>
</html>