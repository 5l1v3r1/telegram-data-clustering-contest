<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-zakrevska-goloduvannya-spravy-majdanu/30285858.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T04:56:28+00:00"/>
    <meta property="og:title" content="Адвокатка Закревська оголосила голодування до відновлення слідства у справах Майдану"/>
    <meta property="og:description" content="Адвокатка Євгенія Закревська оголосила голодування через нерозглянуту депутатами Верховної Ради поправку, яка б дозволила слідчим у справах Майдану перейти в Державне бюро розслідувань і поновити розс"/>
  </head>
  <body>
    <article>
      <h1>Адвокатка Закревська оголосила голодування до відновлення слідства у справах Майдану</h1>
      <address>
        <time datetime="2019-11-22T04:56:28+00:00">22 Nov 2019, 04:56</time>
      </address>
      <p>Адвокатка Євгенія Закревська оголосила голодування через нерозглянуту депутатами Верховної Ради поправку, яка б дозволила слідчим у справах Майдану перейти в Державне бюро розслідувань і поновити розслідування цих справ. Закревська зробила цю заяву в ефірі програми «Право на владу» на телеканалі «1+1».</p>
      <p>«Зараз, з сьогоднішнього дня, коли зупинилося це розслідування. З цього дня я не буду їсти до того моменту, поки не приймуть цю поправку, не створять це управління і не переведуть туди цих слідчих», – сказала Закревська.</p>
      <p>Депутатка з владної фракції Ірина Верещук наголосила, що розгляд цієї поправки запланований на 5 грудня.</p>
      <p>Йдеться про поправку, яка б дозволила перевести до ДБР без конкурсу або за спрощеною процедурою слідчих Генеральної прокуратури, які розслідували справи Майдану.</p>
      <p>З 21 листопада Генеральна прокуратура втратила функції досудового розслідування та передала розслідувані провадження в інші відомства – ДБР, СБУ, поліцію. Серед цих проваджень і справи Майдану.</p>
      <p>Президент України Володимир Зеленський 21 листопада <a href="https://www.radiosvoboda.org/a/news-zelenskyj-spravy-majdanu/30284353.html">заявив про необхідність результатів</a> розслідування злочинів проти учасників Революції Гідності. Спілкуючись із членами родин Героїв Небесної сотні та учасниками Євромайдану, президент підтвердив, що розслідування справ Майдану продовжиться.</p>
    </article>
  </body>
</html>