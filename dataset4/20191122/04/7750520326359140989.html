<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/v-ukrayini-z-2020-roku-hochut-vstanovyty-fiksovanu-tsinu-na-gaz-protyagom-opalyuvalnogo-sezonu.html"/>
    <meta property="og:site_name" content="1NEWS"/>
    <meta property="article:published_time" content="2019-11-22T04:19:51+00:00"/>
    <meta property="og:title" content="В Україні з 2020 року хочуть встановити фіксовану ціну на газ протягом опалювального сезону"/>
    <meta property="og:description" content="В Україні з 2020 року хочуть встановити фіксовану ціну на газ протягом опалювального сезону"/>
  </head>
  <body>
    <article>
      <h1>В Україні з 2020 року хочуть встановити фіксовану ціну на газ протягом опалювального сезону</h1>
      <h2>Українці зможуть відмовитися від цієї пропозиції і платити за ринковими цінами, але тоді для них зростуть ризики стрімкого зростання ціни на газ</h2>
      <address>
        <time datetime="2019-11-22T04:19:51+00:00">22 Nov 2019, 04:19</time>
      </address>
      <figure>
        <img src="https://1news.com.ua/wp-content/uploads/2019/11/5-13.jpg"/>
      </figure>
      <p>Кабмін планує затвердити страхову ціну на газ для населення у розмірі близько 7 тисяч гривень за тисячу кубометрів (з ПДВ та без урахування транспортування) з 1 січня 2020 року.</p>
      <p>Про це повідомив міністр енергетики та захисту довкілля України Олексій Оржель, – інформує 1NEWS.</p>
      <p>“З 1 січня людям запропонують певну страхову ціну на газ, яку вони зможуть обрати до кінця опалювального сезону. Вона буде навіть меншою, ніж ціна на перший квартал 2019 року (8550 гривень за тисячу кубометрів – ред.).</p>
      <p>Це так званий ринковий інструмент, що має назву “контракти на майбутнє”. Чому це так важливо? Тому що населення не повинно 31 грудня мати одну ціну, а з 1 січня – іншу, удвічі-утричі більшу”, – підкреслив Оржель.</p>
      <p>Він додав, що наразі йдеться про ціну у розмірі 7 тисяч гривень за тисячу кубометрів (без витрат на транспортування газу).</p>
      <p>Наразі ціна газу для населення складає 4899 гривні за тисячу кубометрів (без ПДВ та витрат на транспортування).</p>
      <p>У випадку, якщо з 1 січня ціна на газ суттєво зросте, то українці, які застрахують ці ціни, будуть сплачувати 7 тисяч гривень навіть, якщо ціни на газ будуть вищими.</p>
      <p>“Якщо ж Україна підписує договір на транспортування, то це є фактором стабілізації значного ринку. У нас і у Європи значні обсяги газу перебувають у підземних газосховищах.</p>
      <p>І фактор того, що транзит не зупинився, зіграє, напевно, на те, що ціна на газ буде зменшуватися. І тоді споживачі зі страховою ціною не виграють від цієї ситуації, оскільки на ринку буде менша ціна”, – пояснив Оржель.</p>
      <p>За його словами, українці зможуть відмовитися від цієї пропозиції і платити за ринковими цінами, але тоді для них зростуть ризики стрімкого зростання ціни на газ.</p>
      <p>Джерело: <a href="https://24tv.ua/ukrayina_gotova_do_zupinki_tranzitu_gazu_z_rosiyi__eksklyuzivne_intervyu_z_ministrom_orzhelem_n1236400?fbclid=IwAR3PFrF6rAE0--84tSZgsjZH4V6_zMx5HtYbYU8rbxy5p5l6rmozytsi7ty">24 канал</a></p>
    </article>
  </body>
</html>