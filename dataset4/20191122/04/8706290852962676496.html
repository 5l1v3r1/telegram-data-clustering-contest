<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685786/to-dimosievma-peri-exoriston-prosfygon-se-xeronisia-kai-i-paremva"/>
    <meta property="og:site_name" content="enikos.gr"/>
    <meta property="article:published_time" content="2019-11-22T04:30:00+00:00"/>
    <meta property="og:title" content="Το δημοσίευμα περί εξόριστων προσφύγων σε ξερονήσια και η παρέμβαση Αρβανίτη στη LIBE"/>
    <meta property="og:description" content="Επείγουσα παρέμβαση στη συνεδρίαση της Επιτροπής Πολιτικών Ελευθεριών..."/>
  </head>
  <body>
    <article>
      <h1>Το δημοσίευμα περί εξόριστων προσφύγων σε ξερονήσια και η παρέμβαση Αρβανίτη στη LIBE</h1>
      <address>
        <time datetime="2019-11-22T04:30:00+00:00">22 Nov 2019, 04:30</time>
      </address>
      <p>Επείγουσα παρέμβαση στη χθεσινή συνεδρίαση της Επιτροπής Πολιτικών Ελευθεριών, Δικαιοσύνης και Εσωτερικών Υποθέσεων (LIBE) πραγματοποίησε ο ευρωβουλευτής του <a href="http://www.enikos.gr/politics/685748/syriza-kaloume-esto-kai-tora-to-komma-tis-nd-na-katadikasei-empra">ΣΥΡΙΖΑ </a>– Προοδευτική Συμμαχία, <a href="http://www.enikos.gr/politics/649213/o-arvanitis-gia-tin-epithesi-tou-rouvikona-sti-vouli-den-egine-ka">Κώστας Αρβανίτης</a>, σχετικά με τις <a href="http://www.enikos.gr/politics/685487/afto-einai-to-schedio-tis-kyvernisis-gia-to-metanasteftiko-louket">ανακοινώσεις στις οποίες προέβη η κυβέρνηση</a> για την αντιμετώπιση του προσφυγικού ζητήματος, καταγγέλλοντας πως η κυβέρνηση ΝΔ "θα δημιουργήσει κλειστά κέντρα κράτησης για πρόσφυγες και μετανάστες σε ξερονήσια”.</p>
      <p>Στην παρέμβασή του, ο ευρωβουλευτής του ΣΥΡΙΖΑ αναφέρει ότι “όσον αφορά την χθεσινή ανακοίνωση της ελληνικής κυβέρνησης: Δε μιλάμε για μεταφορά προσφύγων στην ενδοχώρα. Μιλάμε για ξερονήσια”. “Θα επιτρέψουμε και θα χρηματοδοτήσουμε τη δημιουργία κλειστών κέντρων σε ξερονήσια; Θα χτίσουμε Γκουαντάναμο στην Ευρώπη; Γιατί αυτό ανακοίνωσε χθες η κυβέρνηση της Νέας Δημοκρατίας. Εμείς βγάλαμε άμεσα ΔΤ, θα καταθέσουμε σχετική ερώτηση στην Κομισιόν και ενημερώνουμε επ’ αυτού το σώμα. Πρόκειται για μία πολύ σημαντική είδηση και θεώρησα πως οι συνάδελφοί μου εδώ στη LIBE έπρεπε να το μάθουν”, τόνισε ο κ. Αρβανίτης.</p>
      <p>
        <b>Το δημοσίευμα για το νησί Λέβιθα</b>
      </p>
      <p>Η Εφημερίδα των Συντακτών δημοσίευσε χθες ρεπορτάζ, όπου αναφέρει ότι σε φωτογραφία-κάτοψη που παρουσιάστηκε από τον υφυπουργό Εθνικής Άμυνας, Αλκιβιάδη Στεφανή, αναφορικά με τη δημιουργία κλειστών κέντρων κράτησης για μετανάστες και πρόσφυγες, “παρουσιάζεται ένα ακατοίκητο νησί ως τόπος ‘φιλοξενίας’ ενός τέτοιου κέντρου”, όπως αναφέρει το δημοσίευμα.</p>
      <p>Σύμφωνα με την ΕΦΣΥΝ, “το κέντρο το οποίο απεικονίζεται στη φωτογραφία είναι τοποθετημένο σε ένα ερημονήσι και όχι σε κάποια υπάρχουσα δομή που λειτουργεί αυτή τη στιγμή. Αυτό μπορεί κάποιος εύκολα να το διαπιστώσει συγκρίνοντας τις δύο φωτογραφίες (αυτή του υφυπουργού και αυτή που παρουσιάζουμε από το Google Earth). Πρόκειται για τη νησίδα Λέβιθα που υπάγεται διοικητικά στη Λέρο και βρίσκεται σε απόσταση 8 ναυτικών μιλίων από την Αμοργό και 6 ναυτικών μιλίων από την Κίναρο. Το νησί είναι σχεδόν ακατοίκητο και αποτελεί απομονωμένο καλοκαιρινό προορισμό για τουριστικά σκάφη, καθώς δεν έχει αντίστοιχες υποδομές φιλοξενίας. Είναι γνωστό κυρίως γιατί αποτελεί μήλον της Εριδος με αφορμή ένα επενδυτικό σχέδιο εγκατάστασης αιολικών πάρκων σε αρκετά απομονωμένα νησιά, ενώ, σύμφωνα με πληροφορίες, κατοικείται από μία οικογένεια και μόνο. Παράλληλα είναι προστατευόμενη περιοχή Natura και έχει ενταχθεί στις δράσεις για την προστασία του μαυροπετρίτη και του αιγαιόγλαρου”.</p>
      <p>Η εφημερίδα, προσθέτει: “Το ερώτημα που προκύπτει εδώ είναι γιατί επιλέχθηκε να παρουσιαστεί φωτογραφικά μια δομή πάνω σε ένα ερημονήσι, από τη στιγμή που δεν έγινε λόγος για δημιουργία δομών σε άλλα νησιά. Αυτός είναι ο σχεδιασμός της κυβέρνησης; Η μεταφορά προσφύγων σε ξερονήσια-φυλακές; Μήπως έτσι επιβεβαιώνεται και το χθεσινό δημοσίευμα της εφημερίδας ‘Τα Νέα’, που ανέφερε ότι δεν έχουν απορριφθεί από την κυβέρνηση ‘οι σκέψεις για αξιοποίηση και μικρότερων, πιο αραιοκατοικημένων νησιών’;”.</p>
      <related>
        <h4>σχετικά άρθρα</h4>
        <a href="http://www.enikos.gr/society/685692/ta-senaria-gia-ta-anoikta-kentra-filoxenias-se-poious-nomous-tha-%0A%20%20%20%20%0A"/>
        <a href="http://www.enikos.gr/society/685665/dimarchos-anatolikis-samou-ston-realfm-978-thetoume-simera-me-epi%0A%20%20%20%20%0A"/>
        <a href="http://www.enikos.gr/society/685644/sto-limani-tou-peiraia-prosfyges-kai-metanastes-apo-ta-nisia%0A%20%20%20%20%0A"/>
        <a href="http://www.enikos.gr/society/685587/epitideioi-paristanoun-tous-prosfyges-kai-zitianeyoun-sto-kentro-%0A%20%20%20%20%0A"/>
        <a href="http://www.enikos.gr/society/685619/me-paraitisi-apeilei-meta-tis-exangelies-tis-kyvernisis-gia-to-pr%0A%20%20%20%20%0A"/>
        <a href="http://www.enikos.gr/society/685566/ypourgeio-prostasias-tou-politi-dioria-15-imeron-se-katalipsies-n%0A%20%20%20%20%0A"/>
        <a href="http://www.enikos.gr/society/685475/asfyxia-sta-nisia-tou-voreioanatolikou-aigaiou-nees-afixeis-prosf%0A%20%20%20%20%0A"/>
        <a href="http://www.enikos.gr/society/685439/sos-apo-to-kastellorizo-diarrixeis-kai-eisvoles-se-ekklisies-apo-%0A%20%20%20%20%0A"/>
        <a href="http://www.enikos.gr/society/685422/ston-peiraia-prosfyges-kai-metanastes-apo-nisia-tou-anatolikou-ai%0A%20%20%20%20%0A"/>
      </related>
    </article>
  </body>
</html>