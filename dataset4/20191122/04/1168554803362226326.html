<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tennis.bg/article/dzhokera-tropna-po-masata-prizova-za-obedinenie-na-dejvis-i-atp-cup/16758/"/>
    <meta property="og:site_name" content="Tennis.bg"/>
    <meta property="article:published_time" content="2019-11-22T04:19:00+00:00"/>
    <meta property="og:title" content="Джокера тропна по масата, призова за обединение на &quot;Дейвис&quot; и АТP Cup"/>
    <meta property="og:description" content="Новак Джокович призова за обединение на двата отборни турнира в календара на световния тенис. Сърбинът иска купа &quot;Дейвис&quot;, която е със 119-годишна история, да се…"/>
  </head>
  <body>
    <article>
      <h1>Джокера тропна по масата, призова за обединение на "Дейвис" и АТP Cup</h1>
      <address><time datetime="2019-11-22T04:19:00+00:00">22 Nov 2019, 04:19</time> by <a rel="author">Калоян Пламенов</a></address>
      <figure>
        <img src="https://tennis.bg/uploaded/thumbs/3f71f46ed53591c7ff7fd4486f4dff22.jpg"/>
      </figure>
      <p>Новак Джокович призова за обединение на двата отборни турнира в календара на световния тенис. <br/><br/>Сърбинът иска купа "Дейвис", която е със 119-годишна история, да се събере заедно с АТР Сuр, създадена едва през това лято. <br/><br/>Носителят на 16 титли от Шлема не е привърженик на неофициалното световно отборно първенство, като е отявлен фен на надпреварата, която създаде съвместно с Тура.<br/><br/>"Сигурен съм, че организаторите на купа "Дейвис" правят всичко по силите си, за да направят този турнир успешен. Има много голяма отговорност и натиск върху тях, защото това е най-традиционното и историческо отборно състезание в нашия спорт. Всичко трябва да бъде перфектно. Определянето на датите за надпреварата винаги е пораждало въпроси. По мое мнение най-доброто решение е обединението на двата турнира в един. Погледнато в дългосрочен план, лично аз не мисля, че двете състезания ще могат да съществуват поотделно, и то разделени само от шест седмици. <br/><br/>"Мисля, че се получава прекалено натрупване. Липсва ми да играя у дома в Сърбия за купа "Дейвис", но от друга страна, подкрепям идеята за промени на стария формат. Може би идеалният вариант е някъде по средата. Създаване на елитен финален турнир с осем отбора и може би седмица или две по-рано квалификации, в които тимовете отново да могат да играят като домакини за класиране в Топ 8", смята Джокович. <br/><br/>Наградният фонд на АТР Сир е 15 милиона долара, а в купа "Дейвис" се раздават около 18 милиона и още 9 милиона долара на участващите федерации.<br/><br/>Джокера изведе Сърбия до четвъртфиналите в Мадрид. Той победи Беноа Пер с 6:3, 6:3, а репрезентацията срази Франция след още един успех на филип Краинович над Жо-Вилфред Цонга за 7:5, 7:6. <br/><br/>Сърбите ще се изправят срещу Русия за място на полуфиналите, като Сборная продължава напред в ролята на най-добър втори тим. </p>
      <related>
        <h4>Виж още:</h4>
        <a href="https://tennis.bg/article/video-naj-dobroto-ot-supermacha-mezhdu-dzhokovich-i-tijm-v-london/16672/"/>
        <a href="https://tennis.bg/article/video-naj-dobroto-ot-megasblusuka-mezhdu-federer-i-dzhokovich-v-londo/16691/"/>
        <a href="https://tennis.bg/article/dzhokovich-nadiavam-se-s-pomoshtta-na-ivanishevich-da-stana-1-za-vsichki-vremena/16747/"/>
      </related>
    </article>
  </body>
</html>