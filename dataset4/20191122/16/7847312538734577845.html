<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/swiat/474250-nowy-szef-re-spotka-sie-z-morawieckim-w-warszawie"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T16:56:52+00:00"/>
    <meta property="og:title" content="Nowy szef RE spotka się z Morawieckim w Warszawie. Następca Tuska składa wizyty w niektórych stolicach europejskich"/>
    <meta property="og:description" content="Były premier Belgii Charles Michel 1 grudnia obejmie stanowisko sprawowane teraz przez Donalda Tuska."/>
  </head>
  <body>
    <article>
      <h1>Nowy szef RE spotka się z Morawieckim w Warszawie. Następca Tuska składa wizyty w niektórych stolicach europejskich</h1>
      <address><time datetime="2019-11-22T16:56:52+00:00">22 Nov 2019, 16:56</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Przewodniczący elekt Rady Europejskiej Charles Michel spotka się we wtorek z premierem Mateuszem Morawieckim w Warszawie - wynika z kalendarza udostępnionego przez służby prasowe Rady UE.</b>
      </p>
      <p>CZYTAJ RÓWNIEŻ: <a href="https://wpolityce.pl/swiat/453539-to-on-zastapi-donalda-tuska-kim-jest-charles-michel">To on zastąpi Donalda Tuska! Kim jest Charles Michel? Sylwetka nowego przewodniczącego Rady Europejskiej</a></p>
      <p>Były premier Belgii, który od 1 grudnia obejmie stanowisko sprawowane teraz przez Donalda Tuska, jest w trakcie składania wizyt w niektórych stolicach europejskich.</p>
      <p>W przyszłym tygodniu Michel spotka się z prezydentem Łotwy Egilsem Levitsem oraz prezydentem Rumunii Klausem Iohannisem.</p>
      <p>Rozmówcy PAP w Radzie Europejskiej podkreślają, że relacje między Michelem a Morawieckim są bardzo dobre, dlatego na liście stolic, które odwiedza, nie mogło zabraknąć Warszawy. Były premier Belgii i szef polskiego rządu znają się m.in. ze szczytów UE.</p>
      <p>Wizyta Michela w polskiej stolicy odbędzie się na krótko przed zaplanowanym na połowę grudnia szczytem UE, na którym jednym z tematów ma być wizja neutralności klimatycznej UE do 2050 r.</p>
      <p>W czerwcu Polska, a także Węgry, Czechy oraz Estonia (która od tego czasu zmieniła zdanie), zablokowały zapisy wniosku ze szczytu w tej sprawie. Morawiecki podkreślał, że nie może się zgodzić na nowe cele bez wyliczeń, ile będzie kosztowała transformacja i jak zostaną rozłożone jej koszty.</p>
      <p>Na piątek w przyszłym tygodniu zaplanowano ceremonię, podczas której Tusk przekaże urząd Michelowi. Relacje ustępującego szefa Rady Europejskiej z polskim rządem nie układały się najlepiej. Po odebranych jako krytyczne wobec rządzących w Warszawie wypowiedziach Tuska ówczesna premier Beata Szydło odmówiła poparcia przedłużenia kadencji byłemu liderowi Platformy. Tusk wielokrotnie był w Polsce na wykładach czy różnych uroczystościach, jednak nie było jego spotkania z Morawieckim w KPRM.</p>
      <p>kpc/PAP</p>
    </article>
  </body>
</html>