<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3385184/sinifta-kalma-uygulamasi-geri-donuyor"/>
    <meta property="og:site_name" content="Milli Gazete"/>
    <meta property="article:published_time" content="2019-11-22T16:48:00+00:00"/>
    <meta property="og:title" content="'Sınıfta Kalma' uygulaması geri dönüyor"/>
    <meta property="og:description" content="Milli Eğitim Bakanı Ziya Selçuk, liselerde ikmal ve sınıfta kalma uygulamalarının yeniden hayata geçirileceği sinyalini verdi"/>
  </head>
  <body>
    <article>
      <h1>'Sınıfta Kalma' uygulaması geri dönüyor</h1>
      <h2>Milli Eğitim Bakanı Ziya Selçuk, liselerde ikmal ve sınıfta kalma uygulamalarının yeniden hayata geçirileceği sinyalini verdi</h2>
      <address>
        <time datetime="2019-11-22T16:48:00+00:00">22 Nov 2019, 16:48</time>
      </address>
      <p>Liselerde sınıf tekrarına ilişkin açıklamalarda bulunan Milli Eğitim Bakanı Ziya Selçuk, “Sınıf tekrarı şartı olmadığı için öğrencilerimizin hedefe yönelik algısı dolayısıyla da performansı düştü. Başarıyı yükseltmek için öğrenci gerekiyorsa ikmale kalacak ve imkanlara göre dersini okulda veya uzaktan eğitimle alacak. Yazın ikmal çalışmaları yapılabilecek" ifadelerini kullandı.</p>
      <p>Sabah gazetesi Ankara Bürosu'na konuk olan Milli Eğitim Bakanı Ziya Selçuk eğitim-öğretim sisteminde yapılacak değişikleri özetle şu şekilde anlattı:</p>
      <p>"17 bin ilkokul seviyesinde ilave eğitim desteğine ihtiyaç duyan çocuğumuzu belirledik. Sorunun Türkçe'nin iyi öğrenilememesi olduğunu tespit ettik. Dezavantajlı durumdaki bu öğrencileri öğretim yılı içinde akranları ile aynı seviyeye getireceğiz.</p>
      <p>Matematik, Türkçe gibi temel derslerde notun yanı sıra başarı nedenleri ve eksikleri de belirtilecek. E-Portfolyo üzerinden çocuğun eğitim, bilim, sanat, spor ve sosyal başarı, yetenek ve becerinin yer aldığı profil bilgileri de bulunacak.</p>
      <p>Türkçe'de, Avrupa ve Amerika'da uygulanan TOEFL gibi ana dil yeterliliğini becerilere dayalı olarak ölçen bir yaklaşımı zamanın gereği olarak getireceğiz. Makine öğrenmesine dayalı bu modelle, hangi yaşta hangi çocuk hangi kelimeyi bilmeli, ders kitabı neye göre yazılmalı, yaş gruplarına göre kelimelerin sınıflandırılması nasıl olmalı, bunu belirleyeceğiz. Yani, yeterliliği ölçen Türkçe eğitimi altyapısı kuracağız.</p>
      <p>Önümüzdeki yıl meslek içi eğitimleri tamamlanacak. Bu alanda yetişen uzmanlarımız, yeni açacağımız Öğretmen Destek Noktalarında okullara ve tüm öğretmenlere gelişimsel destek verecek.</p>
      <p>Güneydoğu'daki öğretmen doluluk oranı İstanbul'dan daha iyi. Yüzde 89-93 arasında doluluk oranı var.</p>
      <p>Konya ve Tokat'ta yeni nesil tarım liseleri açıyoruz. Öğrenci ineğin DNA'sına da bakacak, süt verimi ve toprağın verimini de inceleyecek. Bu liseler iş garantili olacak."</p>
    </article>
  </body>
</html>