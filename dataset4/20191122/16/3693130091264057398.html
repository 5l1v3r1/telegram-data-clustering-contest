<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/hong-kong-da-maske-yasagi-devam-edecek-1210749.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-22T16:03:00+00:00"/>
    <meta property="og:title" content="Hong Kong'da maske yasağı devam edecek"/>
    <meta property="og:description" content="Çin egemenliğindeki Hong Kong'da, yönetim protestoculara getirilen maske yasağının yüksek mahkeme kararına rağmen sürdürecek."/>
  </head>
  <body>
    <article>
      <h1>Hong Kong'da maske yasağı devam edecek</h1>
      <h2>Çin egemenliğindeki Hong Kong'da, yönetim protestoculara getirilen maske yasağının yüksek mahkeme kararına rağmen sürdürecek.</h2>
      <address>
        <time datetime="2019-11-22T16:03:00+00:00">22 Nov 2019, 16:03</time>
      </address>
      <p><b>Çin</b>'in <b>Hong Kong Özel İdari Bölgesi</b>'nde mahkeme, yönetimin uygulamaya koyduğu "<b>maske yasağının</b>" kentin anayasası sayılan Temel Yasa'ya aykırı olduğu yönünde verdiği kararı 7 günlüğüne askıya aldı.</p>
      <p>Aylardır hükümet karşıtı protestolara sahne olan<b> Hong Kong</b>'da, Yüksek Mahkeme, pazar günü düzenlenecek yerel seçim öncesinde, yönetimin getirdiği gösterilerde maske takma yasağının, Temel Yasa'yla bağdaşmadığı yönündeki kararını bir haftalığına erteledi.</p>
      <p>Yüksek Mahkemenin, yönetimin, tüm temyiz işlemleri tamamlanıncaya kadar bekletilmesi talebinin ardından kararı geçici olarak ertelediği bildirildi. Böylece polis, bir hafta boyunca maske yasağını uygulamayı sürdürebilecek.</p>
      <p>
        <b>Protestoculardan 'Maske takma hakkımız var' sloganı</b>
      </p>
      <p><b>Hong Kong</b> yayın kuruluşu <b>RTHK</b>, <b>Yüksek Mahkemenin</b>, "Hong Kong'un halihazırda karşı karşıya olduğu son derece istisnai durumlar" nedeniyle bir haftalık askıya alma kararı verdiğini ifade etti.</p>
      <p>Maske yasağına karşı çıkan Hong Konglu protestocular, öğle arası düzenledikleri gösteride, "<b>Maske takma hakkımız var</b>" sloganı attı.</p>
      <p>Diğer yandan, lüks mağazalar ve plazaların bulunduğu Central bölgesindeki Hong Kong Borsası yakınlarında polis aleyhine slogan atan Çin karşıtı bir grup ile hükümet ve Çin yanlıları arasında tartışma yaşandı.</p>
      <p>
        <b>Bölgedeki çevik kuvvet polisi, karşıt görüşlü göstericileri dağıttı.</b>
      </p>
      <p>Hong Kong Yüksek Mahkemesi, 18 Kasım'da, <b>Hong Kong Baş Yöneticisi Carrie Lam </b>yönetiminin 5 Ekim'de uygulamaya koyduğu "maske yasağının" Temel Yasa'ya aykırı olduğuna karar vermişti.</p>
      <p>
        <b>Protestolarda şiddet dalgası</b>
      </p>
      <p>Hong Kong'da haziranda şüphelilerin Çin'e iadesi yasa tasarısına karşı başlayan demokrasi yanlısı protestolarda, son haftalarda protestocular ile polis arasındaki çatışma ve şiddet olayları artmıştı.</p>
      <p>Tasarı, 23 Ekim'de resmen geri çekilmesine rağmen protestocular, "demokratik reform" talepleriyle eylemleri sürdürme kararı almıştı.</p>
      <p>Göstericiler, tasarının geri çekilmesiyle protestoların "ayaklanma" olarak adlandırılmasına son verilmesini, polis şiddetinin soruşturulması için bağımsız komisyon kurulmasını, tutuklanan protestoculara af çıkarılmasını ve kentte siyasi reform sürecinin yeniden başlatılmasını içeren 5 talep öne sürüyor.</p>
      <p>Resmi verilere göre, Hong Kong'da hazirandan bu yana yaklaşık 5 bin protestocu gözaltına alındı.</p>
    </article>
  </body>
</html>