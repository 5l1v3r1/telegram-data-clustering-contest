<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914792"/>
    <meta property="og:site_name" content="Dnevnik"/>
    <meta property="article:published_time" content="2019-11-22T16:42:00+00:00"/>
    <meta property="og:title" content="Bobinac obsodil izpad Vujovića, ki se je na svojega igralca drl: »Umri že enkrat, da te ne vidim več«"/>
    <meta property="og:description" content="Franjo Bobinac, predsednik RZS, se je včeraj odzval na sramoten besedni izpad selektorja Veselina Vujovića v vlogi trenerja Zagreba na tekmi lige Seha proti Meškovu."/>
  </head>
  <body>
    <article>
      <h1>Bobinac obsodil izpad Vujovića, ki se je na svojega igralca drl: »Umri že enkrat, da te ne vidim več«</h1>
      <address><time datetime="2019-11-22T16:42:00+00:00">22 Nov 2019, 16:42</time> by <a rel="author">Dejan Kresnik</a></address>
      <p>
        <b>Franjo Bobinac, predsednik RZS, se je včeraj odzval na sramoten besedni izpad selektorja Veselina Vujovića v vlogi trenerja Zagreba na tekmi lige Seha proti Meškovu.</b>
      </p>
      <p>»Umri, jebem ti življenje, da ti jebem. Umri že, da te ne gledam več. Umri že!« je na tekmi Meškov Brest – Zagreb v regionalni ligi Seha med minuto odmora <b>Veselin Vujović</b>, trener Zagreba in selektor moške rokometne reprezentance Slovenije, vpil na Aleksa Vlaha, Slovenca v dresu hrvaškega prvaka, zaradi njegovih številnih napak v igri. Večina javnosti je obsodila Črnogorčev primitivni besedni napad na igralca, le redki pa so ga dojeli zgolj kot balkansko trenersko klasiko v mnogih športih.</p>
      <p>Po družbenih omrežjih je seveda hitro zakrožil videoposnetek dogodka, katerega »žrtev« je bil Vlah, ki ga je Vujović treniral že v Kopru in ki je eden izmed štirih Slovencev v Zagrebu (še Aleksander Špende, Darko Stojnić in Gašper Hrastnik). A to še zdaleč ni bil prvi tovrsten Vujovićev besedni izpad na klubski in/ali reprezentančni ravni. Včeraj se je s pisno izjavo za javnost končno oglasil tudi njegov (so)delodajalec, Rokometna zveza Slovenije oziroma predsednik <b>Franjo Bobinac</b>, v njej pa je med drugim zapisano: »RZS izjavo Vujovića označuje kot absolutno nesprejemljivo. Način komuniciranja selektorja Vujovića obsojam. Čeprav je morda šlo za poskus spodbuditve ekipe, se je vse skupaj izrazilo kot velika nemoč, nazadnje pa spremenilo v nespodobno in neprimerno izjavo. Vsakdo lahko ima svoj značaj in cilj. Morda imajo podoben način komuniciranja tudi nekateri drugi veliki trenerji, a sam tega nikakor ne odobravam. Menim, da je šport, tudi tisti vrhunski, ne le tekmovanje, temveč tudi zgled in vzgoja mladih v zrele osebnosti. Kot sem že dejal, izjavo selektorja Vujovića obsojam in jo označujem za absolutno nesprejemljivo. Pri meni ima zaradi tega visoko dvignjen rumeni karton.«</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914834/sport/rokomet/madzarski-skalp-za-osmino-finala"/>
        <a href="https://www.dnevnik.si/1042914294/sport/rokomet/krim-naprej-s-tockama"/>
        <a href="https://www.dnevnik.si/1042914112/sport/rokomet/trener-bregar-sami-sebi-bomo-najvecji-nasprotnik"/>
      </related>
    </article>
  </body>
</html>