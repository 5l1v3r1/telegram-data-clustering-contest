<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/176047/minister-lelystad-airport-vanaf-1-november-2020-open"/>
    <meta property="og:site_name" content="omroep flevoland"/>
    <meta property="article:published_time" content="2019-11-22T16:32:00+00:00"/>
    <meta property="og:title" content="Minister: 'Lelystad Airport vanaf 1 november 2020 open'"/>
    <meta property="og:description" content="Als het aan minister Cora van Nieuwenhuizen van Infrastructuur ligt, kunnen luchtvaartmaatschappijen vanaf 1 november vliegen vanaf Lelystad Airport. Dat meldt het ANP. &quot;Het liefst eerder&quot;, aldus Van Nieuwenhuizen."/>
  </head>
  <body>
    <article>
      <h1>Minister: 'Lelystad Airport vanaf 1 november 2020 open'</h1>
      <address>
        <time datetime="2019-11-22T16:32:00+00:00">22 Nov 2019, 16:32</time>
      </address>
      <figure>
        <audio src="https://d5ms27yy6exnf.cloudfront.net/audio/671937.mp3"/>
        <figcaption>Presentator Rick Nieman, in een uitzending van 'Haagse Lobby' vrijdagavond spreekt hij de minister</figcaption>
      </figure>
      <p>
        <b>Als het aan minister Cora van Nieuwenhuizen van Infrastructuur ligt, kunnen luchtvaartmaatschappijen vanaf 1 november vliegen vanaf Lelystad Airport. Dat meldt het ANP. "Het liefst eerder", aldus Van Nieuwenhuizen.</b>
      </p>
      <p>Afgelopen zomer <a href="https://www.omroepflevoland.nl/nieuws/172236/minister-vliegveld-pas-open-na-april-2020">bleek</a> dat de openstelling van de luchthaven voor passagiersvluchten, die voor april 2020 gepland stond, opnieuw moest worden uitgesteld. De minister wachtte nog op goedkeuring uit Brussel voor haar plan om vluchten te verdelen tussen Schiphol en Lelystad. Bovendien moesten de gevolgen voor het vliegveld van de stikstofuitspraak van de Raad van State van eind mei in kaart worden gebracht.<br/><br/>De Europese Commissie is inmiddels <a href="https://www.omroepflevoland.nl/nieuws/174426/brussel-definitief-akkoord-met-regeling-airport">akkoord</a> met het voorstel om vakantievluchten op vrijwillige basis te verplaatsen naar Lelystad. Daardoor moet op Schiphol meer ruimte ontstaan voor vliegverkeer dat bijdraagt aan de rol van die luchthaven als internationaal knooppunt. Van Nieuwenhuizen gaat er ook vanuit dat het stikstofprobleem voor de luchtvaart snel kan worden opgelost, omdat de sector er maar beperkt aan bijdraagt.<br/><br/><b>Gevoelig in de Tweede Kamer</b><br/>De uitbreiding van Lelystad Airport ligt gevoelig in de Tweede Kamer. Dat komt mede doordat de afspraken met Brussel niet uitsluiten dat er luchtvaartmaatschappijen neerstrijken, zonder dat zij daar vluchten op Schiphol voor inleveren. Een ruime Kamermeerderheid wil dat juist voorkomen. Binnen de regeringscoalitie heeft alleen de VVD er geen probleem mee als Lelystad op die manier bijdraagt aan groei van het aantal zogenoemde pretvluchten.<br/><br/>Van Nieuwenhuizen hoopt evenwel de zorgen in de Kamer snel weg te kunnen nemen. "Nog dit jaar" verwacht ze al haar huiswerk in te leveren zodat de Kamer er snel over kan oordelen.</p>
      <p>
        <a href="https://www.google.com/maps/place/52.455238,5.520364">Bekijk in Google Maps üìç</a>
      </p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>