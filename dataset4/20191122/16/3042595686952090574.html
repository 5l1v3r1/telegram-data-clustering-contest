<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/skal-ligge-pa-sofaen-og-se-serier/71850920"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T16:23:32+00:00"/>
    <meta property="og:title" content="- Skal ligge på sofaen og se serier"/>
    <meta property="og:description" content="En uvanlig defensiv og sliten utgave av Johannes Høsflot Klæbo, endte på femteplass i sesongåpningen. Løsningen før neste helg blir sofaen."/>
  </head>
  <body>
    <article>
      <h1>- Skal ligge på sofaen og se serier</h1>
      <h2>En uvanlig defensiv og sliten utgave av Johannes Høsflot Klæbo, endte på femteplass i sesongåpningen. Løsningen før neste helg blir sofaen.</h2>
      <address><time datetime="2019-11-22T16:23:32+00:00">22 Nov 2019, 16:23</time> by <a rel="author">Fredrik Stuve</a></address>
      <p>BEITOSTØLEN (Dagbladet): Da Johannes Høsflot Klæbo skjønte at pallplassene var utenfor rekkevidde i finalen, roet trønderen ned. Til slutt skled han over målstreken til en femteplass.</p>
      <p>For første gang som senior endte det nemlig ikke med seier i sesongdebuten på sprint. En klar nedtur for verdens beste skiløper de siste åra.</p>
      <p>
        <b>Allerede i prologen var det antydning til hva som var i anløp. Klæbo endte bare på niendeplass, og selv om han fungerte som brøytebil i løypa fra første startnummer, var det ikke den vanlige snerten i frasparkene til 23-åringen.</b>
      </p>
      <p>- Jeg har kjent i hele dag at jeg ikke har vært noe kjempepigg. Da blir det en sånn totalgreie, at man har vanskelig for å gjøre det som kreves. Da havner jeg litt på defensiven hele veien. Det er ikke noe artig, og jeg skulle gjerne ønske at jeg sto her og hadde vunnet. Men det er fryktelig mange andre som trener og går veldig fort på ski, og det ser vi her i dag, oppsummerer Klæbo selv.</p>
      <p>Landslagstrener Eirik Myhr Nossum mener at hans nye elev på distanselaget trengte dagens gjennomkjøring for å komme i gang igjen.</p>
      <p>- Han var ikke sulten da han startet finalen, og det må du være. Sånn sett er den helga her veldig viktig. Først og fremst for å komme i gang med rutinene, også er det fra og med neste helg det gjelder, sier Nossum til Dagbladet.</p>
      <h3>Sofaen neste</h3>
      <p>For det er først neste helg, i verdenscupåpningen i Kuusamo i Finland, at ting er nødt til å fungere for Klæbo. Planen er å samle overskudd i uka som kommer, og Byåsen-løperen virker ganske trygg på at han har suksessoppskriften klar.</p>
      <p>- Jeg håper jo selvfølgelig det skal løsne, det er jo det som er planen. Jeg satser på at med litt overskudd mot neste helg, så skal det gjøre seg godt.</p>
      <p>
        <i>- Hva gjør du for å få til det?</i>
      </p>
      <p>
        <b>- Det er ikke så vanskelig. Jeg tror «cluet» er sofaen. Å komme meg på sofaen og begynne å se noen serier, og kanskje gjøre litt skole. Det er det eneste jeg må prioritere. Jeg skal trene relativt lite, så får vi satse på at det løsner.</b>
      </p>
      <p>På gårsdagens pressetreff fortalte Klæbo at han var mer usikker enn på tre år på hvordan formen ville være i åpningsrennet, men uttalelsen ble nærmest ledd vekk av Emil Iversen som mente Klæbo overdrev usikkerheten.</p>
      <p>Etter dagens renn føler Klæbo at han hadde rett i sin vurdering av egen form.</p>
      <p>- Jeg prøvde å si det i går, så jeg føler at jeg er ganske innafor og har ganske rett. Jeg var ganske usikker, og det som var viktig var at jeg fikk fire heat, den treningen trengte jeg før neste helg. Jeg skal i hvert fall gjøre det jeg kan for å få en god hardøkt og et godt skirenn i morgen, og så blir det å lade til Kuusamo, sier Klæbo.</p>
      <h3>Sjeldent nederlag</h3>
      <p>I dag ble Klæbo slått av Erik Valnes, Lucas Chanavat, og to løpere utenfor landslaget - Fredrik Riseth og Pål Trøan Aune. For en sjelden gangs skyld måtte trønderen strekke våpen i en klassisk sprint.</p>
      <p>
        <b>- Det er en stund siden han har blitt slått i en klassisk sprint, kanskje Drammen for to år siden, om vi ikke tar med Kuusamo-situasjonen i fjor, sier landslagstrener Eirik Myhr Nossum.</b>
      </p>
      <p>Han mener det sier mer om utviklingen til de andre sprinterne enn om hvordan situasjonen til Klæbo er for øyeblikket.</p>
      <p>- Jeg blir ikke usikker, men han har hatt litt færre sprintøkter, så det er kanskje der jeg har vært mest usikker på ham. Det er kanskje i større grad fordi jeg vet at andre har tatt store steg, som det Erik Valnes gjør i dag. Vi har sett på økter vi har kjørt at han har et makspotensial som er helt enormt, sier Nossum.</p>
      <p>Sprintkonkurrent Lucas Chanavat er imidlertid ikke i tvil om at Klæbo blir mannen å slå i vinter, allerede fra neste helg.</p>
      <p>- Jeg er sikker på at Johannes vil være veldig vanskelig å slå som alltid når vi kommer til Ruka. Han var ikke like sterk som han pleier, men det er sikkert på grunn av oppkjøringen. Jeg er sikker på at han vil bli kjempesterk veldig fort, sier den franske sprintstjernen til Dagbladet.</p>
    </article>
  </body>
</html>