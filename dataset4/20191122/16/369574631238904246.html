<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/o-elektrarne-chvaletice-by-mel-rozhodnout-urad-jineho-kraje/r~d4a73bd80d3011ea84c6ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-22T16:47:36+00:00"/>
    <meta property="og:title" content="Jsme podjatí i pod tlakem, ať o Chvaleticích rozhodnou jinde, řekl pardubický hejtman"/>
    <meta property="og:description" content="Úředníci kraje jsou podle hejtmana Martina Netolického systémově podjatí."/>
  </head>
  <body>
    <article>
      <h1>Jsme podjatí i pod tlakem, ať o Chvaleticích rozhodnou jinde, řekl pardubický hejtman</h1>
      <address>
        <time datetime="2019-11-22T16:47:36+00:00">22 Nov 2019, 16:47</time>
      </address>
      <p>Podle Netolického je evidentní, že se úředníci dostávají pod tlak. Proti hnědouhelné elektrárně vystupují ekologičtí aktivisté, na všech úrovních se mluví o smysluplnosti tepelné energie. Kraj nedávno dostal petici, občané byli i na zastupitelstvu a ptali se na podrobnosti ohledně elektrárny, řekl Netolický.</p>
      <p>"Na jedné straně krajská samospráva schválila energetickou koncepci, na straně druhé přicházejí na krajský úřad nejrůznější petice. A samozřejmě diskuse, které jsou vyvolávány o smysluplnosti tepelných elektráren, vyvolávají politický tlak, pod kterým by úředníci neměli být," řekl hejtman.</p>
      <p>Související</p>
      <h4>Ministerstvo zrušilo výjimku z emisních limitů pro Chvaletice, žádost se vrací kraji</h4>
      <figure>
        <img src="https://cdn.xsd.cz/resize/bbb9a4533a93332c8ffe7c35f8960b15_extract=89,193,1767,993_resize=240,135_.jpg?hash=f9bbbd07f6367f63f118af7725d0405f"/>
      </figure>
      <p>"Toto je přesně důvod takzvané systémové podjatosti. Celý krajský úřad by byl vyloučen ze správního rozhodování a věc by byla prostřednictvím ministerstva životního prostředí postoupena jinému krajskému úřadu," dodal hejtman.</p>
      <p>Podle ministra životního prostředí Richarda Brabce (ANO) je překvapivé, že Netolický prohlašuje úřad za podjatý až teď, kdy kraj vydal rozhodnutí, dostal ho kvůli chybám zpět a musí rozhodnout znovu. </p>
      <p>"Hejtman sám nemůže označit kraj za podjatý, a ještě navíc z důvodů, které pan hejtman uvedl pro média. Systémová podjatost je stav, který má svá přesně určená pravidla dle správního řádu, což ministerstvo životního prostředí bude muset samozřejmě teprve posoudit v řádném procesu. Neznamená to tedy automaticky, že ministerstvo určí, aby o Chvaleticích rozhodl jiný kraj," doplnila mluvčí resortu Petra Roubíčková.</p>
      <h3>Požadavek je rozumný, říká Greenpeace</h3>
      <p>Podle Jana Rovenského z hnutí <a href="https://www.aktualne.cz/wiki/zahranici/greenpeace/r~i:wiki:1316/">Greenpeace</a> je požadavek hejtmana rozumný. "Nám tím ušetřil práci, námitku podjatosti jsme v navazujícím řízení zamýšleli tak jako tak uplatnit," uvedl Rovenský.</p>
      <p>Související</p>
      <h4>Firmy loni vypustily výrazně víc jedů. Nejhorší jsou uhelné elektrárny a Spolana</h4>
      <figure>
        <img src="https://cdn.xsd.cz/resize/da2f5867e4d83b44a6a107991e83d549_resize=240,135_.jpg?hash=7e72bd6bfd084c6a7ffa826b4faa9df3"/>
      </figure>
      <p>Pardubický kraj v létě vyhověl žádosti elektrárny Chvaletice o výjimku na budoucí evropské limity emisí rtuti a oxidů dusíku. Úřad ale stanovil omezující podmínky. Rozhodnutí kraje podle ministerstva obsahovalo věcné i procesní vady. Elektrárna žádá o výjimku, protože k dosažení limitů, které nově požaduje Evropská unie od srpna 2021, by byla nutná další investice 1,4 miliardy korun.</p>
      <p>Elektrárna Chvaletice je nejmladší hnědouhelnou elektrárnou v zemi, v provozu je od roku 1979. Od roku 2013 ji vlastní společnost Severní energetická (Sev.en).</p>
    </article>
  </body>
</html>