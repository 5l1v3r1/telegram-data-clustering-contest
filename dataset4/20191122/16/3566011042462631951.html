<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549212.html/%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D9%85%D8%AD%DA%A9%D9%88%D9%85%DB%8C%D8%AA-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%AF%D8%B1-%D8%B4%D9%87%D8%B1%D8%B3%D8%AA%D8%A7%D9%86-%D9%87%D8%A7%DB%8C-%D8%A7%D8%B3%D8%AA%D8%A7%D9%86-%D8%AA%D9%87%D8%B1%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T16:24:00+00:00"/>
    <meta property="og:title" content="راهپیمایی محکومیت اغتشاشگران در شهرستان‌های استان تهران"/>
    <meta property="og:description" content="مردم شهرری، شهرقدس، قرچک، پیشوا، دماوند و فیروزکوه ظهر امروز در محکومیت حرکت آشوبگرانه عده‌ای در کشور راهپیمایی و تجمع در حمایت از امنیت و اقتدار کشور برگزار کردند."/>
  </head>
  <body>
    <article>
      <h1>راهپیمایی محکومیت اغتشاشگران در شهرستان‌های استان تهران</h1>
      <address>
        <time datetime="2019-11-22T16:24:00+00:00">22 Nov 2019, 16:24</time>
      </address>
      <p>مردم شهرری، شهرقدس، قرچک، پیشوا، دماوند و فیروزکوه ظهر امروز در محکومیت حرکت آشوبگرانه عده‌ای در کشور راهپیمایی و تجمع در حمایت از امنیت و اقتدار کشور برگزار کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مردم شهرری، شهرقدس، قرچک، پیشوا، دماوند و فیروزکوه  ظهر امروز جمعه در اقدامی خودجوش و با شور و شعور برای جدا کردن صف خود از آشوبگران و حمایت از بیانات رهبری، راهپیمایی کردند.</p>
      <p>مردم ضمن اینکه اقدامات برهم زنندگان امنیت به ویژه تخریب‌کنندگان اموال عمومی و شخصی مردم را محکوم کردند از مسوولان خواستند نسبت به حل مشکلات معیشتی حساس بوده و در این راه با برنامه و پرقدرت پیش روند.   مردم ولایتمدار و همیشه در صحنه شهرری در حمایت از امنیت و اقتدار کشور ظهر امروز پس از اقامه نماز جمعه از مصلی بزرگ آستان مقدس حضرت عبدالعظیم(ع) تا میدان شهرری راهپیمایی کردند.   مردم بابصیرت شهرری ضمن محکوم کردن اغتشاشات اخیر و اقدامات آشوبگران، انزجار خود را از دشمنان انقلاب و فتنه‌گران اعلام و ثابت کردند نظام و رهبری خط قرمزشان است.   راهپیمایان در طول مسیر با سردادن شعارهای «مرگ بر آشوبگر»، «مرگ بر آمریکا»، «راه نفوذ دشمن مسدود باید گردد»، «راه نجات امت، حمایت از ولایت»، «رئیسی حمایتت می‌کنیم» و «فتنه‌گر منافق نابود باید گردد»؛ برخورد شدید قضایی با عوامل ایجاد ناامنی و آشوب را خواستار شدند.   مردم مومن و غیور شهرری که در همه عرصه‌ها بصیرت خود را اثبات کرده‌اند و شهدای پیشگامان انقلاب اسلامی، سند افتخار و اثبات ولایتمداری مردم ری است، در اعتراضات اخیر به گرانی بنزین، با درایت و بصیرت رفتار کردند و با آنکه از وضعیت اقتصادی و گرانی‌ها ناراضی هستند، اما اجازه سوء استفاده به مزدوران و منافقان را ندادند و امروز با حضور خود در دفاع از امنیت، برگ زرین دیگری از روزهای پرافتخار این دیار را به کتاب تاریخ انقلاب اسلامی اضافه کردند و اعلام داشتند تا آخرین نفس پای انقلاب، رهبری و خون شهدا ایستاده‌ و این را به عمل ثابت کرده‌اند.   <b>راهپیمایی باشکوه مردم شهرقدس در محکومیت آشوبگران/ تیر خلاص مردم بر پیکره عوامل استکبار</b>   خیابان‌های شهرقدس امروز شاهد حضور مردم ولایتمدار و با بصیرتی بود که پس از آشوب‌های چند روز اخیر برخی اشرار و عوامل استکبار و اهامت به ساحت مقدس قرآن کریم به میدان آمده بودند.   مردم انقلابی و همیشه در صحنه شهرستان قدس، ظهر امروز پس از اقامه نماز جمعه، با حضور باشکوه خود در خیابان‌ها برگ زرین دیگری در دفتر تاریخ این شهر به ثبت رساندند.   مردم بصیر شهرقدس در این راهپیمایی پرشور ضمن محکومیت اقدامات اخیر آشوبگران، اشرار و عوامل استکبار، بر برخورد قاطع و جدی دستگاه قضایی و امنیتی با این افراد تاکید کردند تا درس سختی به برهم زنندگان نظم و امنیت عمومی داده شود.   مردم شهرقدس با طی کردن مسیر میدان مصلی تا میدان آزادی ضمن مخابره پیام ایستادگی و مقاومت در برابر دشمن و تشکر از عوامل نظامی، انتظامی و امنیتی برای برقراری مجدد امنیت و آرامش در شهرقدس، بر پیگیری جدی مطالبات خود از دولت تاکید کردند.    شهرقدس در چند روز ابتدای این هفته، یکی از کانون‌های اساسی آشوب و اغتشاش در استان تهران بود که راهپیمایی باشکوه امروز مردم تیر خلاصی بر پیکره بی جان اشرار و عوامل استکبار بود.  </p>
      <p>منبع: فارس </p>
      <p> </p>
    </article>
  </body>
</html>